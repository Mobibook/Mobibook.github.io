<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_70">LXVIII. Bir Genç Kız Oyunu</h2>

  <p class="normal">Bütün kadınlar başlarını kaldırdılar; bir gergefinin önünde Canalis'le usul usul konuşan düşese, bir de kavgaya tutuşmuş iki sevgiliyi rahat bırakmayacak kadar terbiyesiz genç kıza baktılar. Görülmemiş bir şeydi bu. Diane de Maufrigneuse, "Çocuğun hakkı var!" der gibi başını salladı. Sonunda on iki kadın da birbirlerine gülümsediler; çünkü hepsi de, herkesin malına göz dikip gençlerin hakkını yiyecek kadar güzel olan bu elli altı yaşındaki kadını kıskanıyorlardı. Mel-chior Modeste'e kızgın kızgın baktı; karşısında uşağı varmış gibi bir tavır takındı. Düşesse, yemek yerken rahatsız edilen bir dişi aslan hareketiyle başını eğdi; ama gergefinden ayırmadığı gözleri şairin üstüne neredeyse kırmızı alevler saçıyor, her sözcüğünde üç katlı bir aşağılama gizlenen iğnelemeleriyle Canalis'in yüreğini deşiyordu. Modeste, kendini dinletmesini bilen bir sesle:</p>

  <p class="normal">— Bay Melchior! dedi yeniden.</p>

  <p class="normal">Şair:</p>

  <p class="normal">— Ne var Matmazel?.. diye sordu.</p>

  <p class="normal">Yerinden kalkmak zorunda kalan Canalis, pencerenin önünde duran gergefle, ocağın yanında, Düşes de Verneuil'ün kanepesinde oturan Modeste'in arasında ayakta kaldı. Eléonore'un üstüne dikilen bakışları altında, bu gözü yükseklerde adamın aklına ne yaralayıcı şeyler geldiğini artık siz düşünün. Modeste'in dediğini yapsa, koruyucusu olan kadınla arasında her şey bitecekti. Genç kızı dinlemese, köleliğini ilan edecek, yirmi beş günlük alçaklığının getirisini hiçe indirecek, incelik ve nezaketin en basit kurallarını da çiğnemiş olacaktı. Bütün bunlar ne kadar büyük bir aptallıksa, düşes de o kadar emredercesine istiyordu bu aptallığı yapmasını. Bir yanda Modeste'in güzelliğiyle parası, öbür yanda Eléonore'un etkinliğiyle üstündeki hakları arasında bocalayan, çıkarıyla onuru arasında kalan Canalis'in kararsızlığı, arenada yaşamını tehlikeye atan bir matadorun durumu kadar korkunçtu. Kumar masasının başında, beş dakika içinde her şeyini yitirdiğini ya da zengin olduğunu gören bir adamın yüreği, Canalis'inki gibi böyle damarlarını çatlatırcasına çarpabilirdi ancak. Modeste şaire:</p>

  <p class="normal">— Matmazel d'Hérouville arabadan inerken bana öyle acele ettirdi ki, mendilimi unutmuşum... dedi.</p>

  <p class="normal">Canalis, anlamlı bir biçimde irkildi; Modeste, bu sabırsızlık belirtisine karşın sözünü sürdürdü:</p>

  <p class="normal">— Hem, dedi; cüzdanımın anahtarını da bu mendile bağlamıştım; cüzdanımın içinde önemli bir mektup parçası vardı. Melchior, lütfen bu mendili getirtiverin...</p>

  <p class="normal">Aynı derecede öfkeli bir melekle bir kaplan arasında sapsarı kesilen Canalis, artık duraksamadı; kaplan ona daha az tehlikeli göründü; tam yanıt vereceği sırada salonun kapısından La Brière girince, delikanlı ona neredeyse gökten inmiş başmelek Mikail gibi göründü.</p>

  <p class="normal">Canalis:</p>

  <p class="normal">— Ernest, bak, Matmazel de La Bastie senden bir şey istiyor, dedi ve hemen gergefin yanındaki iskemlesine döndü.</p>

  <p class="normal">Ernest'se kimseye selam vermeden Modeste'e doğru koştu, gözü ondan başkasını görmüyordu. Genç kızın ricasını, yüzünden akan bir sevinçle dinledikten sonra salondan çıkarken bütün kadınların gözüne girmişti.</p>

  <p class="normal">Modeste Hélène'e, düşesin hırsla işlediği gergefi göstererek:</p>

  <p class="normal">— Bir şair için ne tuhaf uğraş? dedi.</p>

  <p class="normal">Ernest'in araya girmesinden pek hoşnut kalmayan Eléonore, Melchior'a alçak sesle:</p>

  <p class="normal">— Eğer onunla konuşursan, yüzüne bir kerecik olsun bakarsan, aramızdaki her şeyi bitmiş bil, diyordu. Hem unutma, ben yokken seni gözetleyecek gözler bırakacağım arkamda.</p>
</body>
</html>
