<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_53">LI. Hérouville Dükü Sahneye Giriyor</h2>

  <p class="normal">Yemekten sonra iki dost, o akşam Bay Latournelle'in Köşk'e tanıtacağı Ahır Beyi'nin geldiğini Germain'den öğrendiler. Matmazel d'Hérouville, doğrudan yeğenini gönderecek yerde bir uşak yollayarak noterden gelmesini rica etmiş, böylece daha ilk adımda bu saygın adamı yaralamanın bir yolunu bulmuştu; oysa yeğeni gitseydi, Ahır Beyi'nin evine gelmiş olmasıyla ömrünün sonuna dek övünebilirdi Latournelle. Bu yüzden notercik de, dükü arabayla Ingouville'e götürmesini önerdiği zaman Matmazel d'Hérouville Cenapları'na, oraya karısını götürmek zorunda olduğunu söyledi. Noterin biraz bozulmuş halinden ortada onarılacak bir pot olduğunu anlayan dük, nazikçe:</p>

  <p class="normal">— Eğer izin verirseniz, kendilerini evden alma onurunu ben üstleneyim, diyerek araya girdi.</p>

  <p class="normal">Dediği dedik Matmazel d'Hérouville'in öfkeyle doğrulmasına karşın dük, noterle birlikte yola çıktı. Kapısının önünde göz kamaştırıcı bir arabanın durduğunu ve basamağının saray giysileri giymiş uşaklar tarafından indirildiğini gören noterin karısı, Ahır Beyi'nin kendisini almaya geldiğini anlayınca, eldivenleriyle şemsiyesini bulup o gülünç halini ve saygınlığını takınıncaya kadar akla karayı seçti. Ufak tefek dükün karşısında nezaketten kırılarak kendini bir kez arabaya atınca da iyiliği tuttu:</p>

  <p class="normal">— Peki ya Butscha! diye bağırdı.</p>

  <p class="normal">Dük gülümseyerek:</p>

  <p class="normal">— Butscha'yı da alalım, dedi.</p>

  <p class="normal">Arabanın gösterişine kapılıp oraya biriken liman işçileri, üç bacaksız adamla noterin uzun ve kara kuru karısını bir arada görünce gülüşerek birbirlerine baktılar. Bordeaux'lu bir gemici:</p>

  <p class="normal">— Herifleri uç uca lehimleseler, bu sırık karıya belki bir erkek eder! dedi.</p>

  <p class="normal">Uşağın hareket emrini beklediğini gören dük, nazikçe:</p>

  <p class="normal">— Başka götürülecek bir şeyiniz var mı efendim? dedi.</p>

  <p class="normal">Kıpkırmızı kesilen ve kocasına, "Bir pot mu kırdım?" der gibi bakan noterin karısı:</p>

  <p class="normal">— Yok Dük Cenapları, yanıtını verdi.</p>

  <p class="normal">Butscha da:</p>

  <p class="normal">— Götürülecek bir eşya yerine koymakla, Dük Hazretleri beni onurlandırıyorlar, dedi; benim gibi zavallı bir noter kâtibinin ne değeri olabilir ki!</p>

  <p class="normal">Butscha'nın bunları gülerek söylemiş olmasına karşın dük kızardı, hiç yanıt vermedi. Büyüklerin, kendilerinden aşağı konumda kişilerle şakalaşması her zaman hatadır. Şaka bir oyundur ve oyunda eşitlik gerekir. Bu yüzden de, bu geçici eşitliğin sakıncalarını gidermek için, oyun biter bitmez oyunculara birbirini tanımazlıktan gelme hakkı tanınmıştır.</p>

  <p class="normal">Ahır Beyi'nin ziyaretinin, çok büyük bir iş konuşmak gibi akla yakın bir bahanesi vardı: İki ırmak ağzı arasında denizin gerilemesiyle boş kalan uçsuz bucaksız bir alanın değerlendirilmesi işiydi bu ve alanın sahipliği, Danıştay kararıyla D'Hérouville ailesine verilmişti. Burada en azından iki köprüye gelgit kapakları yapmak, bir kilometre boyunda, yedi-sekiz yüz dönümlük batak bir bölgeyi kurutmak, kanallar, yollar açmak gerekiyordu. Dük d'Hérouville arazinin durumunu anlatınca, Charles Mignon, hâlâ kendi kendine hareket eden bu toprakların iyice oturmasını beklemek gerektiğini ileri sürdü. Sözlerini bitirirken:</p>

  <p class="normal">— Bu sorunu ancak, Tanrının da yardımıyla ailenizi zenginleştiren zaman çözebilir, dedi. İşe girişmeden önce en azından bir elli yıl beklemek akıllıca olur.</p>

  <p class="normal">Dük:</p>

  <p class="normal">— Kont Cenapları, dedi; böylece kestirip atmayın. Gelin Hérouville'e, her şeyi bir de yerinde görün.</p>

  <p class="normal">Charles Mignon, bir yatırımcının bu işi sakin kafayla incelemesi gerektiğini söyleyerek Dük d'Hérouville'e Köşk'e yeniden gelmesi için bir bahane hazırladı. Dük Modeste'in görünüşünden çok etkilendi; kızkardeşiyle halasının genç kızdan söz edildiğini duyduklarını ve onunla tanışmaktan mutlu olacaklarını söyleyerek Modeste'i evine çağırmak için izin istedi. Bunun üstüne Charles Mignon, villaya geçtikleri gün bu iki hanımefendiyi akşam yemeğine çağırmaya doğrudan kendisinin gideceğini, o sırada da kızını kendileriyle tanıştıracağını söyledi; dük de bunu kabul etti. Soylu beyefendinin mavi kordonu,<sup class="calibre2"><a href="../Text/modeste_split_087.html#footnote-600-96" id="footnote-600-96-backlink">[96]</a></sup> adı sanı, özellikle de hazla parlayan gözleri, Modeste'i oldukça etkiledi; ama genç kız, konuşmasını, halini tavrını, soyluluğunu bir an bile bozmadı. X. Charles'ın saray çevresinden birinin akşamları whist oynamadan duramayacağı düşünülerek her akşam Köşk'e gelmesi rica edilen dük, evden neredeyse istemeye istemeye ayrıldı. Böylece Modeste, ertesi gün üç sevdalısını da bir arada görebilecekti. Genç kızlar ne derse desin ve gönlün mantığı istediği kadar beğenip seçtiği kişiye dünyaları feda etmeyi gerektirsin, insanın çevresini kendini göstermek ya da beğendirmek isteyen, birbirine rakip taliplerin, şöhretli, sivrilmiş kimselerin ya da beyzadelerin alması son derece gönül okşayıcı bir şeydir. Biraz gözünüzden düşürme pahasına da olsa şunu söyleyeyim ki Modeste, birbirinden farklı bu üç zekâyı, en nazlı ailenin bile öpüp başına koyacağı bu üç adamı birbirine düşürme zevki karşısında, mektuplarında sayıp döktüğü duyguların sarsıldığını itiraf edecekti sonradan. Bununla birlikte, ona artık sadece bir hesap hatası gibi görünen korkunç yarasının verdiği bir tür kurnazlık, insanlardan nefret etmeye varan bir muziplik, bu özsaygı hazzını büyük ölçüde dizginliyordu. Babası gülerek:</p>

  <p class="normal">— Nasıl Modeste, düşes olmak ister misin? diye sorduğu zaman alaycı bir edayla eğilerek:</p>

  <p class="normal">— Mutsuzluk beni filozof yaptı, diye yanıt verdi.</p>

  <p class="normal">— Olsa olsa baron eşi olursunuz öyleyse, ha? dedi Butscha.</p>

  <p class="normal">Babası atıldı:</p>

  <p class="normal">— Ya da da vikontes!</p>

  <p class="normal">Modeste heyecanla:</p>

  <p class="normal">— Nasıl? diye sordu.</p>

  <p class="normal">— Eğer Mösyö de La Brière'le evlenirsen, kraldan payelerimin ve unvanlarımın damadıma aktarılmasını istemeye yüzümüz olur.</p>

  <p class="normal">Modeste acı acı:</p>

  <p class="normal">— O, dedi; böyle ad değişikliklerine bayılır.</p>

  <p class="normal">Bay Mignon'un, Bayan Mignon'un, bir de Dumay'nin anlayabileceği bu iğnelemeden Butscha, hiçbir şey anlamadı. Bayan Latournelle:</p>

  <p class="normal">— Evlenmeden söz açıldı mı bütün erkekler kılık değiştirir, dedi; kadınlar da onlara örnek olur. Dünyaya geldim geleli duyarım: "Falanca hanım ya da falanca bey iyi bir evlilik yaptı" derler. Böyle olunca öteki tarafın kötü bir evlilik yapmış olması gerekmez mi?</p>

  <p class="normal">— Evlenme, dedi Butscha; dava gibidir. Taraflardan biri her zaman hoşnutsuzdur; ve bir taraf ötekini aldatıyorsa, evlilerin yarısı da ister istemez ötekinin zararına dolap çevirir.</p>

  <p class="normal">— Peki Butscha Cenapları, sonuç? dedi Modeste.</p>

  <p class="normal">Noter kâtibi:</p>

  <p class="normal">— İnsan düşmanının dolaplarına karşı gözünü dört açmalı, yanıtını verdi.</p>

  <p class="normal">Charles Mignon, deniz kıyısındaki konuşmalarını anımsattı:</p>

  <p class="normal">— Ben sana demedim mi güzelim!</p>

  <p class="normal">Latournelle:</p>

  <p class="normal">— Erkekler evlenmek için öyle göz boyarlar ki, dedi; anaların başlarından savmak istedikleri kızlara yaptırdığı göz boyamacılığı, bunun yanında hiç kalır.</p>

  <p class="normal">— Hileye izin var öyleyse! dedi Modeste.</p>

  <p class="normal">Gobenheim:</p>

  <p class="normal">— Karşılıklı olmak koşuluyla, dedi; kimsenin kimsede hakkı kalmaz.</p>

  <p class="normal">Bu konuşma, oyun sırasında, gündelik deyimiyle "oradan oraya atlayarak", küçük noterin, küçük Dumay'nin ve küçük Butscha'nın, pek beğendikleri Dük d'Hérouville'le ilgili "ileri geri" değerlendirmeleri arasında sürüp gidiyordu.</p>

  <p class="normal">Bayan Mignon gülümseyerek:</p>

  <p class="normal">— Görüyorum ki, Bayan Latournelle'le kocam burada birer ucube gibi kalıyor, dedi.</p>

  <p class="normal">Butscha, patronu kâğıt dağıtırken:</p>

  <p class="normal">— Bereket, diye yanıt verdi; albayım pek uzun boylu değildir. Çünkü insan hem uzun, hem akıllı olsun; böylesi kolay kolay bulunmaz!</p>

  <p class="normal">Evlilikte hileye izin olup olmadığı konulu bu küçük tartışma olmasaydı, Butscha'nın sabırsızlıkla beklediği akşamın öyküsünü okuyucularımız belki de biraz uzunca bulacaklardı. Ama uğrunda gizli kapaklı sayısız küçüklüğün yapıldığı o "servet" denen şey, Ernest'in Modeste'e verdiği yanıtta onca içtenlikle tanımladığı toplumsal duyguyla durmaksızın gelişen büyük bir ilginin, özel yaşamın küçük ayrıntılarına da duyulmasını nasıl olsa sağlayacaktır.</p>
</body>
</html>
