<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_42">XL. Ev İçinde Trajedi-Komedya</h2>

  <p class="normal">Köşk'te öğle yemeğinin yendiği saatten az önce, okkalı bir bahşişe konmayı uman bir arabacının kırbaç şakırtıları, iki askerin dönüşünü ailelerine haber verdi. Ancak uzun bir yokluktan sonra evine dönen bir babanın sevinci, böyle bir patırtıya yol açabilirdi. Kadınların hepsi küçük kapının önüne birikmişlerdi. Edebiyatın –neyse ki– hiçbir zaman betimlemek zorunda kalmadığı böylesi bir şenliğin sarhoşluğunu anlayabilecek pek çok baba, pek çok çocuk, belki de çocuktan çok baba vardır! Çünkü en güzel sözler de, şiir de, böylesi heyecanların yanında hiç kalır. Kimbilir, belki de tatlı heyecanlar çok da yazınsal değildir. O gün, Mignon ailesinin sevincini azaltabilecek tek söz söylenmedi. Yatağından ilk kez o gün için kalkan Modeste'i sarartıp solduran bu sözde "gizemli" aşk konusunda, baba, anne ve kız arasında sanki bir ateşkes imzalanmıştı. Albay, gerçek askerlere özgü o hayranlık verici incelikle bütün gün karısıyla yan yana, el ele oturdu. Modeste'i, bu ince, bu zarif, bu şiirsel güzelliği seyretmekten usanmadı. Duygulu insanlar, kendilerini böyle ufak tefek şeylerle belli etmezler mi hep? Babasıyla, annesinin hüzünlü sevinçlerini bozmaktan korkan Modeste, ikide bir gelip yolcunun alnını öpüyordu; böyle durmadan öpmesi de iki kişi için öpmek istemesindendi sanki. Albay, Modeste'in kendisini okşadığı bir sırada elini sıkarak:</p>

  <p class="normal">— Canım kızım, seni anlıyorum, dedi.</p>

  <p class="normal">Modeste, annesini göstererek babasının kulağına:</p>

  <p class="normal">— Susun! yanıtını verdi.</p>

  <p class="normal">Dumay'nin kurnaz kurnaz sesini çıkarmadan oturuşu, Paris yolculuğunun sonuçları konusunda Modeste'i kaygılandırıyordu. Arada bir göz ucuyla teğmene bakıyor, ama bu hiçbir şey belli etmeyen adamın içinde neler döndüğünü bir türlü kestiremiyordu. Albay, tedbirli bir baba gibi davranarak, biricik kızının içini okumaya çalışıyor, bütün ailenin mutluluğunu ilgilendiren konuyu herkese açmadan önce de karısına danışmak istiyordu. Akşamüstü:</p>

  <p class="normal">— Yarın sevgili kızım, dedi; erken kalk; hava iyi olursa deniz kenarına gezmeye gideriz... Biraz şiirlerinizden söz etmeliyiz Matmazel de La Bastie!</p>

  <p class="normal">Modeste, babasının –Dumay'nin dudaklarında da yankılanan– bir gülümsemesiyle bu sözden başka bir ipucu elde edemedi. Ama bu kadarcığı bile hem kaygılarını yatıştırmış hem de merakını uyandırmıştı. Aklına o kadar çok olasılık geliyordu ki, geç saatlere kadar uyuyamadı. Ertesi gün de albaydan önce kalkıp hazırlandı.</p>

  <p class="normal">Denize giden yola çıkar çıkmaz:</p>

  <p class="normal">— Sanırım her şeyi biliyorsunuz babacığım, dedi Modeste.</p>

  <p class="normal">Babası:</p>

  <p class="normal">— Her şeyi, diye yanıt verdi; hem senin bilmediğin başka birçok şeyi de!..</p>

  <p class="normal">Bu söz üzerine baba kız bir süre konuşmadan yürüdüler.</p>

  <p class="normal">— Söyle bana çocuğum, anasının üstüne titrediği bir kız, nasıl olur da ona danışmadan, tanımadığı bir adama mektup yazar, böylesine önemli bir işe girişir?</p>

  <p class="normal">— Annem izin vermezdi ki babacığım!</p>

  <p class="normal">— "ence akıllıca mı bu yaptığın? Diyelim ki, ister istemez tek başına yetiştin; ama nasıl oldu da –haydi utanmayı bir yana bıraktın diyelim– mantığın ve aklın, bunun bir erkeğe sırnaşmak olduğunu söylemedi sana? Benim kızım, elimde kalan biricik çocuğum, böyle gurursuz, düşüncesiz mi olacaktı?.. Ah! Modeste! Babana Paris'te iki saat cehennem acıları yaşattın. Çünkü sonuç olarak, ahlak açısından sen de Bettina gibi hareket ettin; üstelik onun gibi baştan çıkarılmadın, böyle bir özürün de yok. Soğukkanlılıkla hoppalık ettin ki, bu hoppalığa kafa aşkı derler; Fransız kadının en korkunç illetidir.</p>

  <p class="normal">Modeste, iki göz iki çeşme boşandı:</p>

  <p class="normal">— Ben mi gurursuzum?.. diyordu ağlarken. O beni daha görmedi bile!..</p>

  <p class="normal">— Adını biliyor.</p>

  <p class="normal">— Üç ay mektuplaşıp birbirimizi anladıktan, yanılmadığımı gözlerimle gördükten sonra söyledim.</p>

  <p class="normal">— Ah benim yolunu şaşırmış meleğim, evet, mutluluğunuzu tehlikeye düşüren, ailenizin onurunu lekeleyen bu deliliğe bir de mantıklı bahane bulmuşsunuz!</p>

  <p class="normal">Modeste sinirli bir hareketle:</p>

  <p class="normal">— İyi de, babacığım, bu cüretimi bağışlarsanız mutlu olacağım dedi.</p>

  <p class="normal">— Demek yalnızca bir cüret ha? diye bağırdı babası.</p>

  <p class="normal">Genç kız heyecanlı bir sesle:</p>

  <p class="normal">— Annemin bile göze aldığı bir cüret! diye yanıtladı.</p>

  <p class="normal">— Asi çocuk! Anneniz beni bir baloda gördü; akşam da onu çok seven babasına, beni sevdiğini, benimle mutlu olabileceğini söyledi... Açık söyle Modeste, insanın, biraz hızlı bir biçimde de olsa –bunu kabul ediyorum– bir babanın gözleri önünde âşık olmasıyla, tanımadığı birine mektup yazmak gibi bir delilik yapması arasında ne benzerlik var?..</p>

  <p class="normal">— Tanımadığı birine mi?.. Söyleyin baba, en büyük şairlerimizden biri değil mi bu tanımadığımız adam? Ahlakı da, yaşamı da, gün gibi herkesin gözü önünde; kötülenmeye de, iftira edilmeye de açık. Şöhretin sarıp sarmaladığı bir insan. Hem babacığım, güzel ruhu gibi kendinin de iyi olduğunu görünceye kadar, Shakespeare'in kızlarından biri gibi, yazınsal bir kişilik, bir tiyatro kahramanı olmaktan ileri gitmedim ben.</p>

  <p class="normal">— Tanrım! Zavallı çocuğum, evlilikle şiiri karıştırıyorsun; dünya kurulduğundan beri kızlar her zaman aile içine hapsedildiyse, Tanrı ve toplum yasası, onları baba rızasının sert boyunduruğu altına koyduysa, tam da şu sizi büyüleyen, gözlerinizi kamaştıran, bu yüzden gerçek değerini kestiremediğiniz şiirlerin yol açabileceği felaketlerden korumak içindir bu. Şiir, yaşamın zevklerinden biridir ama bütün yaşam demek değildir.</p>

  <p class="normal">— Olup bitenlerin mahkemesi önünde henüz askıda duran bir dava bu, baba! Aileyle gönüllerimiz arasında sürekli bir çatışma vardır.</p>

  <p class="normal">Albay sert bir edayla:</p>

  <p class="normal">— Bu direniş sayesinde mutlu olacak çocuğun vay haline! dedi. 1813'te arkadaşlarımdan biri, Aiglemont Markisi, babasının rızası olmadan dayısının kızıyla evlendi; genç kızın aşk sandığı bu inat, o karı kocaya pahalıya mal oldu...<sup class="calibre2"><a href="../Text/modeste_split_087.html#footnote-600-82" id="footnote-600-82-backlink">[82]</a></sup> Bu işlerde ailenin dediği dediktir!..</p>

  <p class="normal">— Nişanlım bana bunların hepsini anlattı, diye yanıt verdi Modeste. Bir süre Orgon gibi davrandı, şairleri gözümden düşürmeye çalışma yürekliliğini bile gösterdi.</p>

  <p class="normal">Charles Mignon, Modeste'i endişelendiren, muzip bir edayla gülümsedi:</p>

  <p class="normal">— Okudum mektuplarınızı; ama sana şunu da söyleyeyim ki, o sonuncu mektubu baştan çıkmış bir kız, bir Julie d'Etanges bile yazmazdı! Tanrım, bu romanlar ne kötülükler ediyor bize!..</p>

  <p class="normal">— Romancılar yazmazsa, biz yaşamımızı romana çeviririz. Bu yüzden, okumak daha iyi! Bugün, XIV. Louis ya da XV. Louis dönemlerine göre daha az serüven yaşanıyor; oysa o zamanlar bu kadar çok roman basılmazdı. Zaten mektupları okudunuzsa, size damat olarak dünyanın en saygılı çocuğunu, en melek gibi, en dürüst insanını seçtiğimi görürsünüz. En az annemle sizin sevdiğiniz kadar birbirimizi seviyoruz. Evet, hakkınız var, pek de gereği gibi hareket etmedik; diyelim ki bir hata ettim...</p>

  <p class="normal">Kızının sözünü kesen baba:</p>

  <p class="normal">— Mektuplarınızı okudum, diye yineledi. Bu yüzden de onun, senin kendi davranışını sana nasıl haklı göstermeye çalıştığını biliyorum; yaşamı iyi bilen, âşık bir kadın, böyle davranabilir belki; ama aynı davranış, yirmi yaşında bir kız için büyük bir hatadır.</p>

  <p class="normal">— Kentsoylular için, yaşamı pergelle çizen, ölçülü biçili Gobenheim'lar için öyle. Sanatın, şiirin dünyasından dışarı çıkmayalım baba! Biz genç kızlar için iki yol vardır: Ya bir erkeğe sevgimizi binbir cilveyle belli ederiz ya da doğrudan doğruya açılırız. Bu ikincisi daha büyük, daha soylu değil mi? Bizleri, genç Fransız kızlarını, herhangi bir mal gibi üç ayda, kimi zaman ay sonundan önce devrediveriyor ailelerimiz; şu Matmazel Vilquin gibi; ama İngiltere'de, İsviçre'de, Almanya'da, aşağı yukarı benim izlediğim yoldan gidilerek evleniliyor. Ne dersiniz buna? Ben de biraz Alman değil miyim?</p>

  <p class="normal">Albay kızına bakarak:</p>

  <p class="normal">— Çocuk! diye bağırdı. Fransa'nın üstünlüğü, sağduyusundan ve güzel dilinin akla verdiği mantık gücünden gelir; dünyanın Aklı buradadır! İngiltere'yle Almanya'nın töreleri bu konuda biraz hayalcidir, ama oradaki büyük aileler de yine bizim kurallarımıza uyarlar. Yaşamı çok iyi tanıyan ana babanızın, ruhunuzu geliştirmek, mutluluğunuzu sağlamak ve sizleri dünyanın tehlikelerinden korumakla yükümlü olduklarını düşünmek istemiyor musunuz hiç?</p>

  <p class="normal">Sonra kendi kendine:</p>

  <p class="normal">— Tanrım, dedi; bu onların hatası mı, yoksa bizim hatamız mı? İnsanın çocuklarını prangaya mı vurması gerekiyor? Onları mutlu etmek isteyen, bu yüzden de bağrımıza bastıran sevginin cezasını mı çekeceğiz yoksa?..</p>

  <p class="normal">Modeste, babasının gözyaşlarıyla söylediği bu yakarıya benzer sözleri dinlerken ona gözünün ucuyla baktı.</p>

  <p class="normal">— Gönlü özgür bir kız, seçeceği kocanın yalnızca yakışıklı bir delikanlı olmakla kalmayıp, hem üstün yetenekli, hem de soylu ve iyi konumda biri olmasını isterse bu suç mudur? Örneğin benimki gibi uysal bir beyzade olmasını isterse?</p>

  <p class="normal">— Onu seviyor musun? dedi babası.</p>

  <p class="normal">Modeste başını albayın göğsüne dayayarak:</p>

  <p class="normal">— Bakın babacığım, dedi; eğer öldüğümü görmek istemiyorsanız...</p>

  <p class="normal">— Yeter, diyerek kızının sözünü kesti yaşlı asker; görüyorum ki sarsılmaz bir aşkın var.</p>

  <p class="normal">— Sarsılmaz!</p>

  <p class="normal">— Seni hiçbir şey değiştiremez mi?</p>

  <p class="normal">— Dünyada hiçbir şey.</p>

  <p class="normal">Yaşlı asker sözlerine şöyle devam etti:</p>

  <p class="normal">— Aklına hiçbir olay, hiçbir ihanet kuşkusu gelmiyor mu? Ne olursa olsun hoş bir insan diye sever misin onu? Örneğin D'Estourny gibi bir adam olsa da sever misin?</p>

  <p class="normal">— Babacığım, kızınızı tanımıyorsunuz. Ben bir alçağı, inançsız, onursuz birini, ipten kazıktan kurtulmuş bir adamı sevebilir miyim hiç?</p>

  <p class="normal">— Peki ya aldatıldınsa?..</p>

  <p class="normal">— O zarif, o saf, neredeyse melankolik çocuk mu beni aldatacak?.. Gülüyorsunuz; ya da onu görmediniz.</p>

  <p class="normal">— Neyse ki aşkın, az önce söylediğin gibi mutlak değil artık. Şiirini değiştirebilecek bazı olasılıkları görmeni sağlayabiliyorum. Bak! Babalar da bir işe yarayabiliyor demek ki!..</p>

  <p class="normal">— Kızınıza bir ders vermek istiyorsunuz baba; üstelik bir "Uygulamalı Ahlak" dersine dönüyor bu.</p>

  <p class="normal">Charles Mignon sert bir edayla:</p>

  <p class="normal">— Zavallı şaşkın, dedi; bu dersi veren ben değilim; geçireceğin sarsıntıyı hafifletmeye çalışmaktan başka yaptığım bir şey yok...</p>

  <p class="normal">— Yeter baba, yaşamımla oynamayın, dedi Modeste sarararak.</p>

  <p class="normal">— Haydi kızım, cesaretini topla. Yaşamla sen oynadın, o da şimdi seninle oynuyor... (Modeste şaşkın şaşkın babasına baktı.) Ya sevdiğin adam, dört gün önce Le Havre kilisesinde gördüğün o delikanlı, sefilin biriyse...</p>

  <p class="normal">— Olamaz, dedi Modeste; o esmer, solgun yüz, şiirle dolu o soylu çehre...</p>

  <p class="normal">Albay kızının sözünü kesti:</p>

  <p class="normal">— Bir yalandan başka bir şey değil! Şu yola çıkmak için yelken açan balıkçı nasıl ben değilsem, o da o kadar Mösyö de Canalis değil.</p>

  <p class="normal">— İçimde neleri öldürdünüz biliyor musunuz?.. dedi Modeste.</p>

  <p class="normal">— Kendine gel yavrum; eğer rastlantı, işlediğin hatanın cezasını o hatanın içinde verdiyse, bu onarılması olanaksız bir felaket değildir. Mektuplarında gönlüğü açtığın, o gördüğün delikanlı, dürüst bir çocuk. Gelip bana derdini açtı. Seni seviyor ve onu damat olarak kabul edebilirim.</p>

  <p class="normal">Modeste derinden yaralı bir sesle:</p>

  <p class="normal">— Canalis değil de kim peki?.. diye sordu.</p>

  <p class="normal">— Sekereteri!.. Ernest de La Brière. Soylu değil; herkes gibi, ama erdemli, güvenilebilir bir adam, anaların, babaların hoşuna gidecek biri. Zaten bize ne? Sen görmüş beğenmişsin, hiçbir şeyin duygularını değiştiremeyeceğini söylüyorsun. Onu seçmişsin, ruhunu tanıyorsun; dışı gibi içi de güzel bir çocuk!..</p>

  <p class="normal">La Bastie Kontu'nun sözü, Modeste'in iç çekmesiyle kesildi. Zavallı kız sararmış, gözlerini denize dikmiş, ölü gibi kaskatı kesilmişti. "Herkes gibi, ama erdemli, güvenilebilir bir adam, anaların, babaların hoşuna gidecek biri..." Bu sözler, bir kurşun gibi yüreğine saplanmıştı.</p>

  <p class="normal">— Aldatıldım... diyebildi sonunda.</p>

  <p class="normal">— Tıpkı ablan gibi; neyse ki bu biraz daha hafifi.</p>

  <p class="normal">Modeste, babasıyla oturduğu tümseğin üstünden kalkarak:</p>

  <p class="normal">— Dönelim mi baba? dedi. Bak, babacığım; sana Tanrının önünde yemin ediyorum, evlenme işimde, sen ne dilersen yapacağım, bu dilek ne olursa olsun.</p>

  <p class="normal">Babası alaylı bir sesle:</p>

  <p class="normal">— Şimdiden soğudun mu yoksa? diye sordu.</p>

  <p class="normal">— Ben dürüst bir adam seviyordum, alnı açık, sizin gibi dürüst, bir oyuncu gibi suratını değiştirmeyecek, başkasının şöhret boyalarını yüzüne sürmeyecek bir adam...</p>

  <p class="normal">— Hani seni hiçbir şey değiştiremezdi? dedi albay yine alaylı alaylı.</p>

  <p class="normal">Modeste, ellerini kavuşturdu, babasına amansız bir kaygı içinde baktı:</p>

  <p class="normal">— Benimle oynamıyorsunuz değil mi? dedi. Alaylarınızla gönlümü, en değerli inançlarımı zedelediğinizi bilmiyorsunuz.</p>

  <p class="normal">— Tanrı beni korusun! Sana sadece doğruyu söyledim.</p>

  <p class="normal">Genç kız biraz durdu, biraz tumturaklı bir edayla:</p>

  <p class="normal">— Ne kadar iyisiniz babacığım, dedi.</p>

  <p class="normal">Charles Mignon:</p>

  <p class="normal">— Üstelik mektupların da onda! dedi. Ne dersin?.. Eğer sevgi dolu delice duyguların bir şairin eline geçseymiş, mektuplarınla sigara yakarmış, Dumay öyle söylüyor.</p>

  <p class="normal">— Ama!.. Biraz ileri gidiyorsunuz...</p>

  <p class="normal">— Canalis ona öyle demiş...</p>

  <p class="normal">— Canalis'i görmüş mü?</p>

  <p class="normal">— Evet, diye yanıtladı albay.</p>

  <p class="normal">Konuşmadan yürüdüler. Birkaç adım attıktan sonra Modeste:</p>

  <p class="normal">— Şimdi anladım, dedi; bu beyefendinin şiiri ve şairleri bu kadar yermesinin nedenini! Bu bacaksız sekreterin böyle...</p>

  <p class="normal">Sonra durarak:</p>

  <p class="normal">— Sanki, diye devam etti; erdemleri, nitelikleri, güzel duyguları da bir gösterişten başka bir şey olamaz mı?.. Bir ad ve şöhret hırsızı, bal gibi de...</p>

  <p class="normal">— Kilitleri sökebilir, Hazine'yi soyup soğana çevirebilir, sokak ortasında adam öldürebilir!.. dedi Charles Mignon gülerek. Siz, yaşamı tanımayan, başına buyruk genç kızlar böylesiniz işte! Bir kadını aldatabilecek erkek, sizin için ister istemez ya ipten kurtulmadır ya günün birinde ipe boynunu uzatacaktır.</p>

  <p class="normal">Bu alay Modeste'i yatıştırdı. Yeniden bir sessizlik oldu. Albay:</p>

  <p class="normal">— Yavrum, diye devam etti; erkekler sizin gönlünüzü kazanmaya çalışır, sizler de korunmaya çalışırsınız; bu toplumda da, doğada da böyledir. Sen işi tersine çevirdin. Doğru mu bu yaptığın? Yanlış durumdaki biri ne yapsa yanlış olur. Demek asıl kabahat sende. Hayır, bir kadının hoşuna gitmeye uğraşan erkek canavar değildir; cinayet, alçaklık bir yana, sonucu ne olursa olsun saldırı hakkı bize tanınmıştır. Bir erkek bir kadını aldatsa da hâlâ erdemli biri sayılabilir; bu düpedüz, erkeğin aradığı nitelikleri kadında bulamamış olması demektir. Ancak bir kraliçe, bir oyuncu, ya da erkekten kraliçe gibi kat kat üstün bir kadın, ilk adımı atarsa pek fazla yadırganmaz. Ama bir genç kız böyle mi!.. Böyle bir suça istediği kadar incelik, istediği kadar şiir, istediği kadar önlem katsın, yine de Tanrının ona armağan ettiği güzellik, kutsallık, büyüklük adına nesi varsa hepsine sırt çevirmiş olur.</p>

  <p class="normal">Modeste acı acı:</p>

  <p class="normal">— Efendisini ara, uşağına düş!.. Gönül Kısmet Oyunu'nu<sup class="calibre2"><a href="../Text/modeste_split_087.html#footnote-600-83" id="footnote-600-83-backlink">[83]</a></sup> tek taraflı oynadım. Kendime gelemem ben artık...</p>

  <p class="normal">— Delisin sen!.. Mösyö Ernest de La Brière, benim gözümde en aşağı Baron de Canalis ayarında bir adam; bir başbakana özel sekreterlik yapmış, Sayıştay'da denetçi, duygulu bir çocuk, seni de seviyor; ama şiir yazmıyor... Evet kabul ediyorum, şiir yazmıyor; ama yüreği şiirle dolu olabilir.</p>

  <p class="normal">Modeste'in bir tiksinme hareketi üstüne de:</p>

  <p class="normal">— Sonunda ikisini de göreceksin, dedi albay; yalancı Canalis'i de, gerçek Canalis'i de...</p>

  <p class="normal">— Ah! Baba!..</p>

  <p class="normal">— Evlenme işinde, her ne dersem yapacağına yemin etmedin mi? Öyleyse, aralarından birini seçer, hangisini beğenirsen onunla evlenirsin. Kırda, denizde, avda, balıkta, bu adamların huyunu suyunu iyice öğrenmeye çalışırsın; işe bir şiirle başladın, bir çoban türküsüyle bitirirsin!</p>
</body>
</html>
