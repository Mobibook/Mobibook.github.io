<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_29">XXVII. Kör Annenin Gözleri</h2>

  <p class="normal">Herkesten İyi Görüyor</p>

  <p class="normal">Bu mektup, Modeste'le Dumay'nin boş yere çekiştikleri günden bir gün önce yola çıkmıştı. Mutlu Modeste, hastalıklı bir sabırsızlıkla pazar gününü, gözlerin düşünceyi ve gönlü haklı ya da haksız çıkaracağı anı bekliyordu; bir kadının yaşamındaki en önemli anlardan biri olan bu an, üç ay gizliden gizliye süren bir alışveriş sonucunda, en coşkulu kızın bile arzulayacağı şiirsel bir havaya bürünmüştü. Annesinden başka herkes, bekleyişten doğan bu durgunluğu masumluğun verdiği bir dinginlik sanıyordu. Ama aile yasaları, din bağları ne kadar güçlü olursa olsun öyle Julie d'Etanges'lar, öyle Clarissa'lar, öyle silme kadeh gibi ağzına dek dolu ruhlar vardır ki, günün birinde tanrısal bir baskı altında taşıverirler. Modeste'in taşkın gençliğini dizginlemek için yabanıl bir güç harcaması, örtülü kalabilmesi, olağanüstü bir şey değil miydi? Şunu da söyleyelim ki ablasının anısı, toplumun bütün engellerinden daha ağır basıyordu; babasına, ailesine karşı yüzünü kara çıkarmamak için istencini çelikleştirmişti. Ama ne heyecanlar geçirmişti bu arada! Bir ananın bunları sezmemesine olanak var mıydı?</p>

  <p class="normal">Ertesi gün, Modeste'le Bayan Dumay, Bayan Mignon'u güneşe çıkardılar; götürüp çiçeklerin arasındaki sıraya oturttular. Kör kadın, yıpranmış, solgun yüzünü açık denize doğru çevirdi; denizden gelen kokuyu ciğerlerine doldururken yanında kalan Modeste'in elini tuttu. Ama tam kızını sorguya çekeceği sırada, ana yüreği bağışlamayla çıkışma arasında bocalıyordu hâlâ; çünkü aşkın ne olduğunu biliyordu. Ve Modeste'i, tıpkı sözde Canalis gibi, eşsiz bir varlık olarak görüyordu o da.</p>

  <p class="normal">— Umarım baban geç kalmaz! dedi analara özgü bir tatlılıkla; Eğer biraz daha gecikirse, sevdiklerinden yalnız seni bulacak. Modeste, ondan hiç ayrılmayacağına bir daha söz ver bana!</p>

  <p class="normal">Modeste, annesinin ellerini dudaklarına götürdü, hafifçe öptü:</p>

  <p class="normal">— Bir daha söylememe gerek var mı?..</p>

  <p class="normal">— Ah yavrum! Çünkü ben de babamı terk ettim, kocamın peşinden gitmek için!.. Oysa babam yalnızdı, benden başka çocuğu yoktu... Tanrı bana bunun cezasını mı çektiriyor yoksa?.. Senden istediğim: Babanın uygun göreceği biriyle evlen, ona her zaman yüreğinde bir yer ayır, onu mutluluğuna feda etme ve her zaman ailenin içinde tut. Gözlerim kapanmadan önce ona dileklerimi yazmıştım, bunları yerine getirecektir. Servetini dağıtmamasını söyledim; senden çekindiğim için değil, ama insan bir damada ne kadar güvenebilir? Örneğin ben, kızım, akıllıca mı davrandım? Tek bir bakış, alın yazımı belirledi. Güzellik, o onca aldatıcı tabela, bana doğruyu söyledi; ama senin için aynı şey olur mu bakalım? Zavallı yavrum, eğer annen gibi görünüşe kapılırsan, eğer bir erkeği beğenirsen, seçtiğin adamın ahlakını, yüreğini, geçmişini araştırma işini babana bırakacağına yemin et bana!</p>

  <p class="normal">— Babamın rızası olmadan hiçbir zaman evlenmeyeceğim, diye yanıt verdi Modeste.</p>

  <p class="normal">Bu yanıtı alan anne, bir süre derin bir sessizlik içinde kaldı; yarı ölü yüzünden, bütün körler gibi, kızının bu sözündeki vurguyu içinde evirip çevirerek düşündüğü belli oluyordu. Uzun bir sessizliğin ardından:</p>

  <p class="normal">— Bak kızım, dedi sonunda; Caroline'in hatası beni azar azar öldürdü; sen de böyle bir hataya düşersen, baban yaşamaz; bilirim onu, kendini öldürür; onun için yeryüzünde ne yaşam, ne de mutluluk kalır artık!</p>

  <p class="normal">Modeste annesinden uzaklaşmak için bir iki adım geriledi, az sonra tekrar annesine sokuldu. Bayan Mignon, "Neden beni bıraktın?" diye sordu.</p>

  <p class="normal">— Beni ağlattın anne, diye yanıtladı Modeste.</p>

  <p class="normal">Bayan Mignon, kızını kucağına oturtup göğsüne bastırdıktan sonra:</p>

  <p class="normal">— Peki öyleyse meleğim, dedi; öp beni. Burada bir sevdiğin yok, peşinde bir adam filan da yok değil mi?</p>

  <p class="normal">— Hayır, canım anneciğim, diye yanıtladı küçük kurnaz.</p>

  <p class="normal">— Yemin edebilir misin?</p>

  <p class="normal">— A! Elbette!" dedi Modeste heyecanla.</p>

  <p class="normal">Bayan Mignon artık bir şey söylemedi; ama yine de kuşkudaydı.</p>

  <p class="normal">— Eğer kendine bir koca seçersen, babanın haberi olur değil mi?</p>

  <p class="normal">— Bunun için hem ablama, hem de sana, anneme söz verdim. Sabah akşam parmağındaki Bettina'yı düşün sözünü okuyan biri yanlış yapar mı! Zavallı ablacığım!..</p>

  <p class="normal">Modeste tam, "Zavallı ablacığım!" dediğinde anayla kız arasında bir sessizlik olmuş, Bayan Mignon'un kör gözlerinden yaşlar dökülmeye başlamıştı. Modeste annesinin önünde diz çökmüş, "Bağışla, bağışla beni anneciğim" diyor, ama kadının gözyaşları dinmek bilmiyordu. İşte tam bu sırada Dumay, bu eşi bulunmaz adam, Ingouville yokuşunu hızlı hızlı tırmanıyordu ve kasadarın böyle acele ettiği hiç görülmemişti.</p>
</body>
</html>
