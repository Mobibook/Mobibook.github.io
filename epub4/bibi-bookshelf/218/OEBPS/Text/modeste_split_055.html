<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_46">XLIV. Üçüncü Bir Talip</h2>

  <p class="normal">Cumartesi akşamı Bayan Latournelle:</p>

  <p class="normal">— Şu iki delikanlı, peşlerine düşecek casus sayısını bir bilseler! dedi; Sekiz kişi, bir an bile gözünü ayırmayacak üstlerinden!</p>

  <p class="normal">Latournelle:</p>

  <p class="normal">— Ne ikisi karıcığım, dedi; Üç, üç! Gobenheim daha gelmedi, söyleyebilirim.</p>

  <p class="normal">Modeste başını kaldırmıştı; odadakilerin hepsi de, Modeste gibi, ufak tefek notere bakıyorlardı.</p>

  <p class="normal">— Üçüncü bir sevdalı, hem de gerçekten sevdalı biri yarışa katılıyor...</p>

  <p class="normal">— Haydi canım!.. dedi Charles Mignon.</p>

  <p class="normal">Noter çalımlı bir edayla:</p>

  <p class="normal">— Evet, dedi; öyle herhangi biri de değil: Hérouville Dükü Cenapları, Saint-Sever Markisi, Nivron Dükü, Bayeux Kontu, Essigny Vikontu, Ahır Beyi, Yüce Meclis üyesi, Ordre de l'Eperon ve Toison d'or Şövalyesi, Grand d'Espagne<sup class="calibre2"><a href="../Text/modeste_split_087.html#footnote-600-86" id="footnote-600-86-backlink">[86]</a></sup> ve eski Normandiya valisinin oğlu. Vilquin'lerde kaldığı sırada Matmazel Modeste'i görmüş ve o sırada –dün Bayeux'den gelen noterinin dediğine bakılırsa– Modeste'in yeterince zengin olmayışına üzülmüş. Babası Fransa'ya döndüğünde tamtakır kuru bakır Hérouville Şatosu'yla bir kızkardeşten başka bir şey bulamamış çünkü. Genç dük, şu anda otuz üç yaşında.</p>

  <p class="normal">Noter saygıyla albaya dönerek:</p>

  <p class="normal">— Size bu konuda resmen öneride bulunmakla görevlendirildim Kont Cenapları, dedi.</p>

  <p class="normal">Albay:</p>

  <p class="normal">— Modeste'e sorun, diye yanıtladı onu; kafesinde bir kuş daha ister mi acaba? Bana gelince, ben şu Ahır Beyi Cenapları'nın kızımın çevresinde dönüp dolaşmasına izin veriyorum.</p>

  <p class="normal">Charles Mignon'un kimseyi görmemek, Köşk'ten dışarı çıkmamak, çıkarsa hep Modeste'le birlikte çıkmak için elinden geleni yapmasına karşın, ister istemez Köşk'e gelip giden Gobenheim, sağda solda Dumay'nin parasından söz etmişti. Çünkü Dumay, Modeste'in bu ikinci babası, yanından ayrılırken Gobenheim'a:</p>

  <p class="normal">— Albayımın kâhyası olacağım, demişti; bütün paramı da, içinden karımın ayıracağı miktar dışında, Modeste'imin çocuklarına bırakacağım...</p>

  <p class="normal">Le Havre'da herkes, Latournelle'in kendi kendine sorduğu şu çok basit soruyu yinelemişti:</p>

  <p class="normal">— Dumay'nin payına altı yüz bin frank düşerse, Bay Charles Mignon'un kimbilir ne kadar parası vardır? Üstelik Dumay'yi de kâhya alıyor yanına!..</p>

  <p class="normal">— Bay Mignon, çivit yüklü, kendi malı bir gemiyle geldi, deniyordu Borsa'da; gemiyi hesaba katmasak da yalnızca çivit, servetim dediği paradan fazla tutar.</p>

  <p class="normal">Albay, yolculukları sırasında binbir özenle seçtiği uşaklarına yol vermek istememiş, bu yüzden Ingouville'in altında, altı aylık bir ev kiralamak zorunda kalmıştı; oda hizmetine bakan bir uşağı, zenci bir aşçısı, yine zenci bir arabacısı, melez bir hizmetçisi ve çok sadık iki melez uşağı vardı. Arabacı, efendisiyle küçükhanıma binek atları, albayla teğmeni getiren arabaya da koşum hayvanları bulmaya çalışıyordu. Paris'ten satın alınan araba son modaydı; üstünde La Bastie'lerin kontluk tacını taşıyan armalar göze çarpıyordu. Dört yıldan beri Hindistan'ın sınırsız zenginlikleri, Hong tüccarları,<sup class="calibre2"><a href="../Text/modeste_split_087.html#footnote-600-87" id="footnote-600-87-backlink">[87]</a></sup> Kanton İngilizleri arasında yaşayan biri için hiç de önemli olmayan bu şeyler, Le Havre tüccarlarının, Graville ve Ingouville halkının diline düştü. Beş gün içinde, ateş alan bir barut izi gibi, Normandiya'da çok büyük dedikodulara yol açtı:</p>

  <p class="normal">— Bay Mignon Çin'den milyonlar getirdi, diyorlardı Rouen'da; hem gelirken yolda kont oluvermiş!</p>

  <p class="normal">Konuşanlardan biri:</p>

  <p class="normal">— Devrimden önce La Bastie kontuydu zaten, diye yanıt veriyordu.</p>

  <p class="normal">— Yirmi beş yıldan beri Charles Mignon diye anılan bir özgürlükçüye "Kont Cenapları" deniyor, daha neler gelecek başımıza!..</p>

  <p class="normal">Modeste, ana babasının ve dostlarının ağızlarından bir şey kaçırmamış olmalarına karşın, birdenbire Normandiya'nın en zengin kızı oluverdi; herkes, erdemlerini görmeye başladı. Hérouville Dükü'nün halasıyla kızkardeşi, Bayeux'de, kalabalık bir salonda, Bay Charles Mignon'un, Kardinal Mignon'dan gelen kontluk unvan ve armalarına hak kazandığını söylemişlerdi; armaların üstündeki şapkayla altındaki saçaklar da bu kardinalin anısına bir bağlılık işaretiydi. Halayla yeğen, Matmazel de La Bastie'yi Vilquin'lerde otururken şöyle bir görmüşler, hemen yoksul düşen aile reisleri akıllarına gelmişti. Genç dükün halası:</p>

  <p class="normal">— Matmazel de La Bastie, güzel olduğu kadar zenginse, demişti; taşrada ondan iyisini bulamayız. Hem en azından soylu bu kız!</p>

  <p class="normal">Bu taş Vilquin'lere atılmıştı. Çünkü D'Hérouville'ler, Vilquin'lere gelerek kendilerini küçük düşürdükleri gibi, üstüne üstlük bir de anlaşamamışlardı.</p>

  <p class="normal">Bu aile oyununa, Aristoteles ve Horatius yasalarının tersine<sup class="calibre2"><a href="../Text/modeste_split_087.html#footnote-600-88" id="footnote-600-88-backlink">[88]</a></sup> bir kişi daha katacak olan küçük küçük olaylar bunlardı işte; ama ortaya bunca geç çıkan bu adamın portresinin çizilmesi ve yaşamöyküsü, kendileri pek ufak tefek biri oldukları için uzun zamanımızı almayacak ve dük, tarihte olduğu gibi, kitabımızda da fazla bir yer tutmayacaktır. Son Normandiya valisinin ömrünün sonbaharının meyvası olan Dük d'Hérouville Cenapları, 1796'da Viyana'da, göç sırasında doğmuştu. Babası yaşlı mareşal, Kral'la birlikte 1814'te ülkeye dönmüş, Nivron Dükü unvanını almış, ama oğlunu evlendiremeden, 1819'da ölmüştü. Oğluna o çok büyük Hérouville Şatosu'ndan, parkından, şatoya bağlı bir iki yerden ve epeyce zor geri satın alınmış bir çiftlikten başka bir şey bırakamamıştı; topluca, on beş bin frank gelir getiriyordu bunlar. XVIII. Louis genç adama, Ahır Beyi unvanını vermiş, X. Charles zamanında da yoksul Yüce Meclis üyelerine verilen on iki bin franklık bir yıllık bağlanmıştı. Bu aile için Ahır Beyi aylığıyla yirmi yedi bin franklık bir gelirin ne değeri olabilirdi? Gerçi Paris'te Kral'ın arabaları, genç dükün emrine amadeydi; Saint-Thomas-du-Louvre sokağındaki Büyük Ahır'da bir konağı vardı; vardı ama, aylığını kışın yiyip bitiriyor, yirmi yedi bin frangı da yazın Normandiya'da harcıyordu. Bu beyzadenin şimdiye dek evlenememesi, kendinden çok La Fontaine'in masallarını bilmeyen halası yüzündendi; Matmazel d'Hérouville, çağın anlayışının tersine gidip çok yukarılara göz dikmişti; o sıralar parasız ailelelerin –büyük bir adları da olsa– malların eşit bölüşümü sonucunda zaten zor duruma düşmüş oğullarını zengin etmeye çabalayan yüksek Fransız soyluları arasından zengin kızlar bulmalarına olanak yoktu. Genç Dük d'Hérouville'e kazançlı bir evlilik yaptırabilmek için büyük bankacı ailelere yanaşmak, onlara güler yüzlü davranmak gerekiyordu; gelgelelim D'Hérouville'lerin burnu havada kızı, bunların da hepsini incitici sözlerle gücendirmişti. Restauration'un<sup class="calibre2"><a href="../Text/modeste_split_087.html#footnote-600-89" id="footnote-600-89-backlink">[89]</a></sup> ilk yıllarında 1817'den 1825'e kadar Matmazel d'Hérouville hep milyonların peşinde koştuğu halde, banker Mongenod'nun kızını istememiş, sonra da bu kızla Mösyö de Fontaine evlenmişti. Hep kendi hatası yüzünden elden kaçan güzel fırsatlardan sonra, şimdi de Nucingen'lerin servetinin yüz kızartıcı yollardan yapıldığını ileri sürüyor ve Bayan Nucingen'in, kızını düşes yapma isteğine olumlu yanıt vermek istemiyordu. D'Hérouville'leri eski görkemli günlerine döndürmek isteyen Kral, bu evlenmeyi neredeyse yüreklendirmiş, gerçekleşmeyince de Matmazel d'Hérouville'e herkesin içinde deli damgasını vurmuştu. Halası, yeğenini gülünç duruma düşürmüştü böylece; dük de gülünç duruma düşmeye çok yatkındı doğrusu. Gerçekten öyledir: İnsana ilişkin büyük şeyler alıp başını gitti mi geriye kırıntılar, Rabelais'nin dediği gibi böyle hurdalar kalır; Fransız soyluları da bu yüzyılda gereğinden fazla tortu bırakmıştır. Gerçi bu uzun töreler tarihinde,<sup class="calibre2"><a href="../Text/modeste_split_087.html#footnote-600-90" id="footnote-600-90-backlink">[90]</a></sup> ne papazların, ne de soyluların yakınmaya hakkı vardır. Bu iki büyük ve görkemli toplumsal zorunluluk, burada tam anlamıyla temsil edilmişlerdir; ve nasıl bir kitabımızda Mortsauf Kontu'nda bir göçmen tipini canlandırıp (bkz. Vadideki Zambak), Espard Markisi'nde soyluların tüm soyluluğunu belirttiysek (bkz. Yasak) burada da tarafsızlığımızı koruyup, bu türün yozlaştığını göstermemiz gerekir; yoksa o güzelim tarihçi tanımından vazgeçmiş olmaz mıyız? Nasıl olmuş da, o güçlüler, o babayiğitler soyu, krallığa ünlü bir mareşal, kiliseye kardinaller, Valois'lara kaptanlar, XIV. Louis'ye yürekli savaşçılar yetiştiren o D'Hérouville'lerin mağrur soyu, Butscha'dan daha ufak tefek birine, böyle sıska bir adama gelip dayanmıştır? Bu soruyu Paris'in birden fazla salonunda sorabilirsiniz: Fransa'nın en büyük ailelerinden birinin adı okunur; bakarsınız içeriye ufak tefek, narin, zayıf, çelimsiz bir adam, zamanından önce çökmüş bir ihtiyar ya da tuhaf bir yaratık girer; düş gücünüz, eski bir büyüklüğün izlerinden bir belirti bulmak için boş yere çırpınır. XV. Louis zamanının eğlenceleri, bu uğursuz ve bencil dönemin içki ve zevk âlemleri, ardında, büyük erdemleri uyuşup gitmiş, çalımından başka bir şeyi kalmamış, güçsüz bir kuşak bıraktı. Gösteriş: İşte soyluların elden çıkarmadığı biricik kalıt! Bu yüzden, tek tük özel durumlar bir yana bırakılacak olursa, XVI. Louis'nin içinde ölüp gittiği kendini koyvermişlik, Madam de Pompadour'un saltanatının zavallı kalıntılarıyla açıklanabilir. Ne var ki, sarışın, solgun, çelimsiz, mavi gözlü bir genç olan Ahır Beyi'nin düşüncelerinde belirli bir saygınlık olmadığını da söyleyemeyiz. Ama bir yandan boyunun kısalığı, bir yandan da onu Vilquin'lerin peşinden boş yere koşturan halasının hataları, genç adamı son derece utangaç biri haline getirmişti. D'Hérouville'lerin soyu, zaten bir düşük yüzünden az daha sona erecekti. (bkz. Felsefî Denemeler, Lanetli Çocuk). XIII. Louis'nin dük unvanını verdiği Büyük Mareşal –aile içinde böyle anılırdı– seksen iki yaşında evlenmiş ve doğal olarak aile devam etmişti. Neyse ki genç dük, kadınları seviyor ama onları gereğinden fazla yüceltiyor, fazla saygı gösteriyor, onlara tapıyor ve ancak saygı gösterilmesi gerekmeyenlerin yanında rahatlıyordu. Bu yüzden de, bir bölümüyle iki yanlı bir yaşam sürdürmek zorunda kalmıştı. Saint-Germain mahallesinin salonlarında, ya da isterseniz hanımların kabul odalarında diyelim, gönül verdiği kadınlardan yüz bulamayınca, bunun acısını hafifmeşrep tazelerden çıkarıyordu. Bu yaşam biçimi ve kısacık boyu, acı çeker gibi görünen yüzü, heyecanlı mavi gözleri, onu insanların gözünde büsbütün gülünç duruma düşürüyordu. Doğrusunu isterseniz haksız yere: Çünkü dük, çok akıllı ve ince bir adamdı; ama gösterişsiz zekâsı, ancak sıkılganlığı elden bıraktığı zaman kendini gösterebiliyordu. Bu yüzden, epeyce para karşılığında en iyi dostu diye geçinen oyuncu Fanny-Beaupré, onun için, "İyi bir şaraptır" demişti, "ama öyle sıkı sıkıya tıpalıdır ki açacağı kırar!" Ahır Beyi'nin uzaktan uzağa sevmekten başka bir şey yapamadığı güzel Maufrigneuse Düşesi'nin, onunla ilgili söylediği söz de, ne yazık ki bütün iğneli sözler gibi ağızdan ağıza yayılmıştı. "O" demişti düşes, "usta ellerden çıkmış bir mücevher etkisi bırakıyor bende; ama pamuklar içinde duran, kullanılmaktan çok eşe dosta gösterilen bir mücevher!" Daha da kötüsü, Ahır Beyi, çok iyi bir binici olmasına karşın, unvanına ters düşen boyu posuyla X. Charles'ı bile güldürmüştü. İnsanlar kitap gibidir; değerleri çoğunlukla iş işten geçtikten sonra anlaşılır. Modeste de, Dük d'Hérouville'i, boşu boşuna Vilquin'lerde kaldığı o günlerde, uzaktan şöyle bir görmüş ve ister istemez bütün bunlar aklına gelmişti. Ama şimdi bu koşullarda, Dük d'Hérouville'in adaylar arasına katılmasının, ona yazgısını iki Canalis'in eline de bırakmama olanağını verdiğini ve bunun ne denli önemli olduğunu anladı. Latournelle'e:</p>

  <p class="normal">— Neden, dedi; "Dük d'Hérouville de adaylar arasına kabul edilmesin?"</p>

  <p class="normal">Sonra babasına muzip bir edayla bakarak sözlerini şöyle sürdürdü:</p>

  <p class="normal">— Yoksulluğumuza karşın zengin bir kız sayılıyorum. Bu yüzden artık koşullarımı açıklamam gerekecek... Bir haftadan beri Gobenheim'ın bakışları nasıl da değişti görmediniz mi? Şu whist partilerini, bana beslediği sessiz sedasız bir hayranlığın hesabına yazamadığına üzülüyor.</p>

  <p class="normal">Bayan Latournelle atıldı:</p>

  <p class="normal">— Aman canım, sus! İşte geliyor.</p>

  <p class="normal">— Althor'un babası perişan, dedi Gobenheim içeri girerken Bay Mignon'a.</p>

  <p class="normal">Kont de La Bastie:</p>

  <p class="normal">— Neden? diye sordu.</p>

  <p class="normal">— Vilquin'in batacağı söyleniyor, Borsa sizin milyonlarınız olduğuna inanıyor...</p>

  <p class="normal">Charles Mignon çok kuru bir sesle:</p>

  <p class="normal">— Hindistan'daki girişimlerimi bilen yok, diye yanıt verdi; hem işlerimini sırlarını herkese söylemeye meraklı değilim!</p>

  <p class="normal">Sonra arkadaşının kulağına eğilerek:</p>

  <p class="normal">— Dumay, dedi; eğer Vilquin sıkıntıdaysa, onun verdiğini peşin ödeyerek bizim villaya geçebiliriz belki.</p>

  <p class="normal">Bu işler dönedursun, Canalis'le La Brière, pazar sabahı erkenden gelip Bayan Amaury'nin köşküne yerleştiler. Arkasından Dük d'Hérouville'in de salı günü, halası ve kızkardeşiyle birlikte, hava değişimi bahanesiyle Graville'de kiralanan bir eve geleceği öğrenildi. Bu rekabeti görenler, Matmazel Modeste yüzünden Ingouville'de kiraların yükseleceğini söylüyorlardı Borsa'da. Vilquin'lerin büyük kızı da düşesliğin elden gittiğini anlayınca öfkesinden:</p>

  <p class="normal">— Bu gidişle burayı hastaneye çevirecek bu kız, demişti.</p>

  <p class="normal">Köşk'te oynanacak bu ezeli Zengin Kız komedyasına,<sup class="calibre2"><a href="../Text/modeste_split_087.html#footnote-600-91" id="footnote-600-91-backlink">[91]</a></sup> Modeste'in durumu göz önüne alınacak olursa, kendisinin de şaka yollu söylediği gibi, bal gibi de Bir Genç Kızın Programı adı takılabilirdi; çünkü Modeste, uğradığı düşkırıklığından sonra, erdemleri beklentilerini tam olarak karşılayacak bir adamla evlenmeye kesin karar vermişti.</p>
</body>
</html>
