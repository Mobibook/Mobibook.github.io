<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_47">XLV. Babanın Olağanüstü Olduğu Bölüm</h2>

  <p class="normal">Geldiklerinin ertesi günü, hâlâ içlidışlı dost olan iki rakip, akşama Köşk'e gitmek için hazırlığa başladılar. Bütün bir pazar gününü, denklerini, eşyalarını açmakla, Bayan Amaury'nin köşküne yerleşmekle, bir aylık konukluğun gerektireceği düzenlemeleri yapmakla geçirmişlerdi. Bir bakan çömezi niteliğiyle çeşitli hilelere başvurma hakkını kendinde bulan şair her şeyi hesaplıyor ve Le Havre'a gelişinin çevrede yaratabileceği gürültüden yararlanmak istiyordu. Öyle ya, bu gürültünün yankıları, Köşk'ten pekâlâ duyulabilirdi. "Yorgun adam" havasındaki Canalis dışarı çıkmadı. La Brière, gidip iki kez Köşk'ün önünde dolaştı. Bir tür umutsuzluk içinde gönül çekiyor, hoşa gitmemiş olmaktan deli gibi korkuyor, geleceğini kara bulutlarla kaplı görüyordu. İki dost pazartesi günü akşam yemeğine indiklerinde, her ikisi de ilk ziyareti, ziyaretlerin bu en önemlisini düşünerek giyinmişlerdi. La Brière'in üstünde pazar günü kilisede giydiği giysiler vardı. Ama kendini büyük bir yıldızın gezegeni gibi görüyordu ve artık yazgının ellerine bırakmıştı. Canalis'e gelince, o ne siyah giysisini, ne nişanlarını, ne de koruyucusu Düşes de Chaulieu'yle ve Saint-Germain mahallesinin en seçkin insanlarıyla düşüp kalkarak büsbütün kusursuzlaştırdığı salon davranışlarını ihmal etmiş, kibar züppeliğin bütün inceliklerini gözetmişti; oysa zavallı La Brière, umutsuz bir adamın boyun eğmişliği içindeydi. Yemekte, efendilerine hizmet eden Germain, bu aykırılığa gülümsemekten kendini alamadı. İkinci yemekte, içeriye oldukça "diplomatça" ya da daha doğrusu, kaygılı bir tavırla girdi. Canalis'e hafifçe:</p>

  <p class="normal">— Efendimiz, Ahır Beyi'nin de Graville'e, Baron Cenapları'yla Bay de La Brière'in tutulduğu aynı rahatsızlıktan kurtulmak üzere geleceğini biliyorlar mı? dedi.</p>

  <p class="normal">Canalis:</p>

  <p class="normal">— Şu ufak tefek Hérouville Dükü mü? diye bağırdı.</p>

  <p class="normal">— Evet efendim.</p>

  <p class="normal">— Matmazel de La Bastie için mi geliyor? diye sordu La Brière kızararak.</p>

  <p class="normal">Germain:</p>

  <p class="normal">— Matmazel Mignon için! diye yanıt verdi.</p>

  <p class="normal">Canalis, La Brière'e baktı:</p>

  <p class="normal">— Bizimle oynuyorlar! dedi.</p>

  <p class="normal">Ernest heyecanla:</p>

  <p class="normal">— Yola çıkışımızdan beri ilk kez biz diyorsun, diye yanıtladı; şimdiye kadar hep ben diyordun!</p>

  <p class="normal">Melchior kendini tutamayarak güldü:</p>

  <p class="normal">— Beni bilirsin, dedi. Ama bizler, ne saraya bağlı büyük bir görevle, ne düklük, meclis üyeliği gibi unvanlarla, ne de benim yazdığım bir rapor üzerine Danıştay'ın D'Hérouville ailesine verdiği bataklıklarla başa çıkacak durumdayız.</p>

  <p class="normal">La Brière ciddiyetle karışık muzip bir edayla:</p>

  <p class="normal">— Beyefendileri, kızkardeşinin kişiliğinde sana bir "teselli armağanı" sunuyor, dedi.</p>

  <p class="normal">Bu sırada, La Bastie Kontu'nun geldiği haber verildi. İki genç, kontun gelmesini bekleyerek ayağa kalktılar. La Brière, Canalis'i tanıtmak için heyecanla ileri doğru atıldı. Charles Mignon, genç denetçiye:</p>

  <p class="normal">— Paris'teki ziyaretinize karşılık vermem gerekiyordu, dedi; buraya gelirken büyük şairlerimizden birini göreceğim için de ayrıca seviniyordum.</p>

  <p class="normal">Şair gülerek:</p>

  <p class="normal">— Büyük mü Mösyö?.. diye yanıt verdi; Napoléon'un saltanatıyla başlayan bu yüzyılda, artık büyük bir şey olamaz. Bizler her şeyden önce, bir sözde büyük şairler kalabalığıyız!.. Üstelik ikinci sınıf adamlar öyle güzel üstün yetenek taklidi yapıyorlar ki, büyük şöhretlere artık yer yok.</p>

  <p class="normal">La Bastie Kontu:</p>

  <p class="normal">— Bu yüzden mi politikaya atıldınız? diye sordu.</p>

  <p class="normal">Şair:</p>

  <p class="normal">— Orada da aynı şey, dedi; bundan sonra büyük devlet adamı da yetişmez. Olsa olsa olayların düzeyine az çok erişen kimseler çıkar. Asker hurcuyla vergi borcunu birbirine karıştıran Anayasa'nın bize getirdiği böyle bir rejim içinde, ancak sizin Çin'e gidip aradığınız şeye, paraya güvenilebilir!</p>

  <p class="normal">Melchior, kendinden ve gelecekteki kayınbabasında bıraktığı izlenimden hoşnut, Germain'e döndü:</p>

  <p class="normal">— Kahvelerimizi salonda içeriz, dedi ve tüccarı salona davet etti. O sırada La Brière söze karıştı:</p>

  <p class="normal">— Size çok teşekkür ederim Kont Cenapları, dedi; arkadaşımı evinize nasıl getireceğimi bir türlü bilemiyordum; beni bu sıkıntıdan kurtardınız. Yüce gönüllü olduğunuz kadar ince zekâlısınız da...</p>

  <p class="normal">— Yok canım! dedi Charles Mignon; bütün Provence'lıların bu kadarcık aklı vardır.</p>

  <p class="normal">Canalis:</p>

  <p class="normal">— Demek Provence'lısınız? diye sordu.</p>

  <p class="normal">La Brière:</p>

  <p class="normal">— Dostumu hoş görün, dedi; benim gibi La Bastie'lerin tarihini incelemedi henüz.</p>

  <p class="normal">Bu dostça anımsatma üzerine Canalis, Ernest'e şöyle bir baktı.</p>

  <p class="normal">Provence'lı, büyük şaire:</p>

  <p class="normal">— Eğer sağlığınız izin verirse evimi onurlandırmanızı isteyeceğim, dedi; bu bizim için özel bir gün, eskilerin dediği gibi, albo notanda lapillo<sup class="calibre2"><a href="../Text/modeste_split_087.html#footnote-600-92" id="footnote-600-92-backlink">[92]</a></sup> bir gün olacak. Küçücük bir evde bunca büyük bir şöhreti ağırlamak bizim için biraz güç olacak ama, ne yapalım ki, şiirlerinizi besteleyecek kadar size hayranlık duyan kızımın sabırsızlığını gidereceksiniz.</p>

  <p class="normal">— Sizde şöhretten iyisi var, dedi Canalis; Ernest'e bakılırsa güzellik sizin evdeymiş.</p>

  <p class="normal">Charles:</p>

  <p class="normal">— Biraz taşralı bulacağınız bir kızcağız, diye yanıtladı onu.</p>

  <p class="normal">Canalis kuru bir edayla:</p>

  <p class="normal">— Söylendiğine göre Dük d'Hérouville'in talip olduğu bir taşralı, dedi.</p>

  <p class="normal">Bay Mignon güneylilere özgü sinsi bir saflıkla:</p>

  <p class="normal">— Kızımı özgür bırakıyorum, diye yanıt verdi. Dükler, prensler, sıradan insanlar, benim için hepsi bir; üstün yetenekli biri bile... Hiçbir söz vermek istemem; Modeste'imin seçeceği delikanlı damadım olacaktır...</p>

  <p class="normal">Sonra La Brière'in yüzüne bakarak:</p>

  <p class="normal">— Daha doğrusu, dedi; oğlum olacaktır. Ne yapalım ki, Bayan de La Bastie Alman, bizim törelerimizi kabul etmiyor. Ben de bu iki kadının sözünden dışarı çıkmam. Arabayı sürmektense içinde gitmeyi yeğlerim. Bu ciddi şeylerden gülerek söz edebiliriz; çünkü Dük d'Hérouville'i daha görmedik ve nasıl aracıyla yapılan evliliklere inanmıyorsam, ana baba zoruyla yapılan evliliklere de inanmam.</p>

  <p class="normal">Canalis:</p>

  <p class="normal">— Mutluluğun felsefe taşını evlilikte arayan iki delikanlı için hem umut kırıcı, hem de umut verici sözler, dedi.</p>

  <p class="normal">Charles Mignon:</p>

  <p class="normal">— Ana babanın, kızın ve taliplerin bütünüyle özgür olması koşulunu, yararlı, gerekli ve akıllıca bulmuyor musunuz? diye sordu.</p>

  <p class="normal">Canalis, La Brière'in bir bakışı üstüne sustu; havadan sudan konuşmaya başladılar. Bahçede bir iki dolaştıktan sonra baba, iki arkadaşı beklediğini söyleyerek gitti.</p>

  <p class="normal">Canalis:</p>

  <p class="normal">— Sepetleniyoruz, dedi; sen de benim kadar anladın bunu. Ben de onun yerinde olsam, ne kadar hoş insanlar olursak olalım, Ahır Beyi'yle bizler arasında bir an duraksamazdım.</p>

  <p class="normal">— Sanmam, diye yanıtladı La Brière; öyle sanıyorum ki bu iyi yürekli asker, buraya bir an önce seni görmeye ve evinin bizlere açık olduğunu, bu işe de karışmayacağını söylemeye geldi. Senin şöhretine kapılan Modeste, benim kişiliğime kandı, şimdi Şiir'le Gerçek arasında. Ben de Gerçek olmak bahtsızlığı içindeyim.</p>

  <p class="normal">Canalis, kahve fincanlarını toplamaya gelen uşağa:</p>

  <p class="normal">— Germain, dedi; söyle arabayı hazırlasınlar. Yarım saate kadar çıkacağız. Köşk'e gitmeden önce biraz dolaşmak istiyoruz.</p>
</body>
</html>
