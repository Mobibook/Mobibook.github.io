<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_51">XLIX. La Brière'e Kıyasla Butscha, Mutluluğa Kıyasla Din Gibidir</h2>

  <p class="normal">Köşk'e döndü; ama Pirene köpekleri o kadar havladılar ki Modeste'in pencerelerini seyretme mutluluğunu yaşayamadı. Bir ressam son tabakanın altında kalan boya katlarını nasıl umursamazsa, sevda işinde de böyle şeyler, sevdalı için önemsizdir. Ne var ki aşk, her şeyiyle bunlardan oluşur, tıpkı sanatın, bütünüyle göze görünmeyen çabalardan oluşması gibi; sonunda bunlardan, kadının ve toplumun –çoğu zaman geç de olsa– hayran kaldığı büyük bir ressam, gerçek bir sevdalı çıkar.</p>

  <p class="normal">— Ne yapalım! diye kendi kendine bağırdı La Brière; burada kalacağım, acı çekeceğim, onu göreceğim, bencilce, yalnız kendim için seveceğim! Şu kendinden başkasını düşünmeyen Canalis'e varsa da, Modeste benim güneşim, yaşamım olacak, onun soluğunu içime çekeceğim, sevindi mi sevineceğim, üzüldü mü sararıp solacağım.</p>

  <p class="normal">Yol kenarındaki çalının dibinden bir ses yükseldi:</p>

  <p class="normal">— Sevda diye buna derler Mösyö! Şu işe bakın! Matmazel de La Bastie'ye herkes mi vurgun?..</p>

  <p class="normal">Ve ansızın Butscha ortaya çıktı, gözlerini La Brière'e dikti. La Brière, öfkesini yatıştırırken cüceyi ay ışığında bir süzdü, sonra yanıt vermeden bir iki adım geriledi. Butscha:</p>

  <p class="normal">— Aynı bölükteki askerlerin biraz daha dost olmaları gerekir, dedi. Siz Canalis'i sevmiyorsanız, ben de çok bayılmıyorum ona.</p>

  <p class="normal">— Canalis dostumdur, dedi Ernest.</p>

  <p class="normal">— Demek o küçük sekreter sizsiniz, diye yanıtladı cüce.</p>

  <p class="normal">La Brière:</p>

  <p class="normal">— Şunu iyi bilin ki bayım, dedi; ben kimsenin sekreteri falan değilim. Krallığın yüksek mahkemelerinden birinde denetçiyim.</p>

  <p class="normal">— Bay de La Brière'i selamlamaktan onur duyarım, dedi Butscha. "Ben de Le Havre'ın en üst danışmanı Noter Bay Latournelle'in başkâtibiyim ve konumum kuşkusuz sizinkinden iyi. Evet, dört yıldan beri hemen hemen her akşam, Matmazel de La Bastie'yi görme mutluluğuna eriştim; bundan böyle de, tıpkı Tuileries Sarayı'nda yaşayan bir kral uşağı gibi, onun yanında yaşamak isterim. Rusya tahtını verseler, "Güneşe fazlaca düşkünüm!" diye yanıtlarım. Böylece size, bütünüyle temiz duygularla, kendimden çok onunla ilgili olduğumu söylemiş oluyorum. O kibirli Chaulieu Düşesi'nin, Bayan Canalis'in mutluluğuna sevineceğini mi sanıyorsunuz? Eğer Bay Germain'e vurgun oda hizmetçisi, bu yakışıklı uşağın Le Havre yolculuğundan kuşkulanmaya başlayıp, hanımının saçlarını yaparken şikâyete başlarsa...</p>

  <p class="normal">La Brière, Butscha'nın sözünü keserek:</p>

  <p class="normal">— Bunları da nereden öğrendiniz? diye sordu.</p>

  <p class="normal">Butscha:</p>

  <p class="normal">— Her şeyden önce serde noter kâtipliği var, dedi; hem siz benim kamburumu görmediniz mi? İçi çeşit çeşit icatlarla doludur. Matmazel Philoxène Jacmin'le akraba çıktım, kendisi Honfleur'lüdür, annem de Honfleur'lüdür ve Jacmin'lerin soyundandır... Honfleur'de Jacmin'lerin on bir kolu vardır. Böylece, olmayan bir mirasın kokusunu alan kuzinim, bana bir sürü şey anlattı...</p>

  <p class="normal">— Düşes kincidir!.. dedi La Brière.</p>

  <p class="normal">— "Bir kraliçe gibi" dedi Philoxène! diye yanıtladı Butscha; Kocalıktan öteye geçemediği için Dük Cenapları'nı hâlâ bağışlamamış. Nefreti de sevgisi gibiymiş. Huyunu suyunu, süsünü, hoşlandığı şeyleri, dinle ilgili düşüncelerini, küçüklüklerini biliyorum; Philoxène bana onun içini dışını gösterdi. Bayan de Chaulieu'yü görmek için Opera'ya gittim, doğrusu verdiğim on franga acımadım (gösteriden söz etmiyorum)! Eğer bizim sözde kuzin, hanımının ellinci baharını sürdüğünü söylemeseydi, ben otuz demeye çekinirdim. Kış nedir bilmemiş bu düşes!</p>

  <p class="normal">La Brière:</p>

  <p class="normal">— Evet dedi; eski topraktır... Eğer düşes tasarılarını öğrenirse Canalis'in çok canı sıkılır. Öyle umarım ki bayım, onurlu bir insana yakışmayacak bu casusluğu burada bırakırsınız...</p>

  <p class="normal">Butscha gururlu bir edayla:</p>

  <p class="normal">— Bayım, dedi; Modeste benim için devlet gibidir! Ben casusluk yapmıyorum, işin sonrasını görüyorum. Düşes gerekirse buraya gelecek, ya da yerli yerinde oturacak, bana bağlı bir şey...</p>

  <p class="normal">— Size mi?</p>

  <p class="normal">— Bana.</p>

  <p class="normal">La Brière:</p>

  <p class="normal">— Nasıl oluyor bu?.. diye sordu.</p>

  <p class="normal">Eğilip yerden bir ot koparan küçük kambur:</p>

  <p class="normal">— İşte! dedi; Bakın!.. Şu ot, insanın saraylarını kendisi için yaptığını sanır; günün birinde, tıpkı derebeyliğin şatosuna girip onu yere seren halk gibi, en sağlam yerleştirilmiş mermerleri söküp atar. Zayıfın her yana sokulabilen gücü, güçlünün toplarına dayalı gücünden büyüktür. Biz üç kapı bekçisiyiz ve Modeste'i mutlu etmeye yemin ettik; gerekirse onun için onurumuzu satarız. Hoşça kalın Mösyö; eğer Matmazel de La Bastie'yi seviyorsanız, bu konuştuklarımızı unutun ve şu elimi sıkın, çünkü temiz yürekli birine benziyorsunuz!.. Köşk'ü göreceğim gelmişti; buraya tam da o, mumunu söndürürken geldim, köpekler havlayınca sizi fark ettim, öfkeyle söylendiğinizi duydum. Bu yüzden aynı "Sonsuz Bağlılık Bölüğü"nde hizmet ettiğimizi söylemeye cesaret ettim.</p>

  <p class="normal">La Brière kamburun elini sıkarken:</p>

  <p class="normal">— Pekâlâ! dedi; Yalnız bana bir dostluk edin: Matmazel Modeste'in Canalis'e gizlice yazdığı mektuplardan önce birine sevdalanıp sevdalanmadığını söyleyin.</p>

  <p class="normal">Butscha boğuk bir sesle:</p>

  <p class="normal">— Kuşku duymak, onu aşağılamak olmaz mı?.. yanıtını verdi; hem, bakalım şimdi âşık mı? Sevip sevmediğini kendi biliyor mu? Bu dörtlük tüccarının, bu edebiyat düzenbazının aklına, dehasına, ruhuna vuruldu.</p>

  <p class="normal">Ellerini ovuşturarak:</p>

  <p class="normal">— Ama onu inceleyecek diye devam etti; biz de inceleyeceğiz; bu güzel tavırlı beyzadenin gerçek yaradılışını ortaya çıkaracağım, göreceğiz bakalım açgözlülüğünün, kibrinin yumruk gibi kafasını! Yeter ki Modeste, gözü dünyayı görmeyecek kadar sevdalanmasın!..</p>

  <p class="normal">— Onun önünde, sanki olağanüstü bir şey karşısındaymış gibi ağzı açık kaldı! dedi heyecanla La Brière ve böylece kıskandığını da ağzından kaçırmış oldu.</p>

  <p class="normal">Butscha:</p>

  <p class="normal">— Eğer dedi; temiz yürekli, dürüst bir çocuksa, eğer onu seviyorsa, ona yaraşacak biriyse ve düşesten vazgeçerse, o zaman gidip düşesi kandırırım!.. Bakın Mösyö, şu yolu izleyin, on dakika sonra evdesiniz!</p>

  <p class="normal">Butscha, bir iki adım attıktan sonra geri döndü. Gerçek bir sevdalı gibi sabaha dek Modeste'in sözünü etmekten usanmayacak zavallı Ernest'e seslendi.</p>

  <p class="normal">— Mösyö, dedi; büyük şairimizi görme onuruna henüz erişemedim; bu eşsiz yaratığı, konuşurken, gülerken, kalkıp otururken görmeyi pek isterdim. Bana bir iyilik edin, öbür gün akşama Köşk'e gelin ve uzunca kalın; insan dediğin bir saatte belli olmaz. Matmazel Modeste'i seviyor mu, sevebilir mi, sevecek mi, ben herkesten önce anlarım.</p>

  <p class="normal">— Siz bu iş için biraz genç...</p>

  <p class="normal">Butscha, La Brière'in sözünü kesti:</p>

  <p class="normal">— Profesör olmak için evet! dedi. Ama biz sakatlar, yüz yaşında doğarız. Dahası da var!.. Bir hasta, uzun zaman hasta yatarsa, hekimden çok hekim olur. Hastalığın içini dışını öğrenir; bu da her işini bilen hekimin harcı değildir. Bir kadının çirkin ya da kambur diye hor gördüğü erkek, aşka düşerse, sevda bahsinde öyle usta olur ki, sonunda sağlığını kazanan hasta gibi, bu işte en yaman erkekle aşık atabilir. Yalnızca aptallıktır iyileşmeyen. Altı yaşından beri (şimdi yirmi beş yaşındayım) ne annem var, ne babam. Toplumun hayırseverliği annem, kralın savcısı da babam.</p>

  <p class="normal">Ernest'in bir hareketi üstüne:</p>

  <p class="normal">— Üzülmeyin, dedi; durumuma göre neşem yerinde... Bundan altı yıl önce, Latournelle'lerde hizmet eden bir kadının küstah bakışları, sevmek istemekle hata ettiğimi yüzüme vurduğundan beri seviyorum, kadınları inceliyorum. İşe çirkinlerinden başladım; boğaya saldıracaksan önce boynuzlarından tut derler. Bu yüzden önce patronumun karısını inceledim, oysa bana melek gibi davranır. Belki de hata ettim. Ama ne yapalım, önce onu imbiğimden geçirdim ve sonunda, gönlünün içine yerleşmiş şu düşünceyi buldum: "Ben, pek o kadar çirkin bir kadın değilim aslında!" Bütün sofuluğuna karşın, bu düşünceyi parmağıma dolayarak, onu uçurumun kenarına götürür, orada bırakabilirdim!</p>

  <p class="normal">— Modeste'i de incelediniz mi?</p>

  <p class="normal">— Daha önce söyledim, diye yanıtladı kambur; Fransa nasıl Kral'ınsa, benim yaşamım da onundur. Paris'te neden casusluk ettiğimi şimdi anladınız mı? Bu tapılası kızın ruhunda, gönlünde, kafasında, ne kadar çok soyluluk, gurur, bağlılık, beklenmedik zariflik, usanmak bilmez iyilik, gerçek inanç, sevinç, bilgi, incelik, tatlı dil bulunduğunu benden başka kimse bilmez!..</p>

  <p class="normal">Butscha, gözlerinden sızan iki damla yaşı silmek için mendilini çıkardı; La Brière kamburun elini uzun süre bırakmadı.</p>

  <p class="normal">— Onun aydınlığında yaşayacağım! Bu ışık onda başlar, bende biter. Doğa, ışıkla ve sözle Tanrıya nasıl bağlıysa, ben de ona biraz öyle bağlıyım. Hoşça kalın Mösyö! Ben ömrümde bu kadar gevezelik etmedim; sizi Matmazel de La Bastie'nin pencereleri önünde görünce, sizin de onu benim tarzımda sevdiğinizi anladım!</p>

  <p class="normal">Butscha, yanıt beklemeden zavallı sevdalının yanından uzaklaştı; ama genç adamın yarasına az çok merhem olmuştu bu konuşma. Ernest, başkâtibin Canalis cephesinde kendine yandaş aradığını ve gevezeliğinin asıl amacının bu olduğunu fark etmeden Butscha'yla dost olmaya karar verdi. Uyumadan önce aklına türlü düşünceler geldi; kararlar verdi, nasıl hareket etmesi gerektiği üstüne tasarılar kurdu. Oysa bu sırada dostu Canalis, zafer kazanmış biri gibi uyuyordu; dürüst insanlarınkinden sonra, uykuların en tatlısıdır bu.</p>
</body>
</html>
