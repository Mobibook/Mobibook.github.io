<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_34">XXXII. Butscha'nın Mutluluğu</h2>

  <p class="normal">Pazar sabahı Butscha, her gün Modeste'i kiliseye götürmeye gelen Bayan Latournelle'den önce davrandı, postacıyı bekleyerek köşkün önünde bir aşağı bir yukarı dolaşmaya başladı. Sonunda postacı görününce bu önemsiz görevliye:</p>

  <p class="normal">— Bugün Matmazel Modeste'e mektup var mı? diye sordu.</p>

  <p class="normal">— Yok Mösyö, yok...</p>

  <p class="normal">— Biz de bu sıralarda hükümetin gedikli müşterisi olduk hani! dedi başkâtip.</p>

  <p class="normal">— Ya! Öyle! diye yanıtladı postacı.</p>

  <p class="normal">Modeste bu kısa konuşmayı odasından duydu. Bu saatlerde kepenginin arkasına gizlenir, postacıyı beklerdi. Merdivenlerden indi, ön bahçeye çıktı; oradan titrek bir sesle:</p>

  <p class="normal">— Bay Butscha! diye seslendi.</p>

  <p class="normal">Kambur, Modeste'in açtığı küçük kapıya doğru yürürken:</p>

  <p class="normal">— Geliyorum Matmazel! dedi.</p>

  <p class="normal">Genç kız, kölesini bakışlarıyla ve bir kraliçe tavrıyla ezmeye çalışarak:</p>

  <p class="normal">— Bir kadının sevgisini hak eden erdemleriniz arasında, yaptığınız bu utanç verici casusluk da var mı? diye sordu.</p>

  <p class="normal">Butscha gururlu bir edayla:</p>

  <p class="normal">— Evet Matmazel! diye yanıt verdi. Solucanların yıldızlara bir yararı dokunabileceğine inanmazdım! diye alçak sesle devam etti. Ama dokunabilirmiş. Kendini, bir kez koklayıp atmak için kopartılan çiçek gibi size veren, yaşamın sillesini yemiş biri yerine, sırrınızı, annenizin, Dumay'nin, Bayan Latournelle'in öğrenmesini ister miydiniz? Hepsi de sevdiğinizin farkında. Ama yalnızca ben işin içyüzünü biliyorum. Beni, açıkgöz bir köpek gibi hizmetinize alın; sözünüzü dinlerim, sizi korurum, hiç havlamam, sizi yargılamam. Bırakın, size bir yararım dokunsun. Babanız başınıza Dumay'yi dikmiş; alın Butscha'yı, görün bakın neler olur!.. Hiçbir şey, bir kemik bile istemeyen zavallı bir Butscha!</p>

  <p class="normal">— Peki öyleyse, sizi deneyeceğim, dedi bu kadar akıllı bir bekçiden kurtulmak isteyen Modeste. Hemen şimdi koşun, Graville'den Le Havre'a kadar bütün otelleri dolaşın; İngiltere'den Bay Arthur adında biri gelmiş mi...</p>

  <p class="normal">Butscha saygı dolu bir edayla Modeste'in sözünü kesti:</p>

  <p class="normal">— Dinleyin Matmazel, dedi; gidip deniz kenarında dolaşayım daha iyi, çünkü bugün benim kiliseye gelmemi istemiyorsunuz. İşin doğrusu bu.</p>

  <p class="normal">Modeste, aptalca bir şaşkınlık içinde cüceye baktı.</p>

  <p class="normal">— Dinleyin Matmazel! Yüzünüzü atkılara, pamuklara sarmışsınız ama pek de nezleye benzemiyorsunuz. Şapkanızın önündeki çifte peçeye gelince, o da görülmeden görmek için.</p>

  <p class="normal">Modeste kızararak:</p>

  <p class="normal">— Bu kadar anlayış nereden ileri geliyor? dedi.</p>

  <p class="normal">— Ne diyeyim Matmazel! Korse de giymemişsiniz! İnsan nezle olunca, böyle kat kat eteklikler giyip bedenini saklamaz; ellerine eski püskü eldivenler geçirmez; bu kötü pabuçları o güzelim ayaklara reva görmez. Bu kötü giysileri...</p>

  <p class="normal">Modeste:</p>

  <p class="normal">— Yeter! dedi. Peki, sözümü dinlediğinizi nereden bileceğim?</p>

  <p class="normal">— Patronum Sainte-Adresse'e gidecekti; canı da istemiyordu. Ama iyi adamdır, beni pazarımdan etmek istemedi. Ona, sizin yerinize ben giderim, diyeceğim...</p>

  <p class="normal">— Bunu yaparsanız size güvenirim...</p>

  <p class="normal">— Size Le Havre'da gerekli olmayacağımdan emin misiniz?</p>

  <p class="normal">Modeste, bulutsuz gökyüzünü gösterdi:</p>

  <p class="normal">— Evet. Dinleyin beni esrarengiz cüce! Bakın, az önce uçan kuşlardan gökte bir iz kaldı mı? Benim yaptığım şeyler de, şu hava kadar saf ve hiçbir iz bırakmadan geçip gider. Dumay'yi yatıştırın, Latournelle'leri yatıştırın, annemi yatıştırın...</p>

  <p class="normal">Sonra güneşte saydamlaşan, kıvrık parmaklı ince elini göstererek devam etti:</p>

  <p class="normal">— Ve bilin ki bu ele, babamın dönüşünden önce, o sevgili denen şeyin dudakları değmeyecek; kimseye evlenme sözü vermeyeceğim.</p>

  <p class="normal">— Peki neden bugün kiliseye gelmemi istemiyorsunuz öyleyse?...</p>

  <p class="normal">— Size bu kadar şey söyledim; sizden bazı şeyler istedim! Yine de bana soru mu soruyorsunuz?</p>

  <p class="normal">Butscha sesini çıkarmadı, Modeste'i selamlayarak patronuna koştu; kimsenin haberi olmadan Modeste'in hizmetine girdiği için sevinç içindeydi.</p>

  <p class="normal">Bir saat sonra Bay ve Bayan Latournelle, Modeste'i almaya geldiler; ama o, korkunç bir diş ağrısından şikâyet ediyordu.</p>

  <p class="normal">— Elim varıp da giyinemedim, dedi.</p>

  <p class="normal">— Öyleyse gitmeyin, kalın! dedi noterin alık karısı.</p>

  <p class="normal">— Yoo hayır! diye yanıtladı Modeste; Babamın sağ salim dönüşüne dua edeceğim. Hem böyle sarılıp sarmalanıp sokağa çıkarsam, iyi bile gelebilir diye düşündüm.</p>

  <p class="normal">Böylece Modeste, Bayan Latournelle'in yanında tek başına, kilisenin yolunu tuttu. Az sonra büyük şairini göreceğini düşünerek için için titriyordu, huzursuzdu ve bu huzursuzluğun nedenini sorar korkusuyla Bayan Latournelle'in koluna girmemişti. Tek bir bakış, ilk bakış, geleceğini belirleyecek değil miydi?</p>
</body>
</html>
