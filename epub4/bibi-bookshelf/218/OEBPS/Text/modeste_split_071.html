<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>modeste</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_62">LX. Canalis Gerçekçi Yanını Açığa Vuruyor</h2>

  <p class="normal">Bu sırada Modeste, babasıyla Dük d'Hérouville'e, aldığı güzel armağanı gösteriyordu. Baştan aşağı donanmış bir midilliye binmiş, cam yeşili ince çuhadan güzel bir binici giysisi giymiş, başına yeşil peçeli küçük bir şapka, eline geyik derisi eldivenler geçirmişti. Ayağındaki kadife botların üstüne, pantolonunun dantelli süsleri dökülüyordu. Düşünüldüğü için çok mutluydu; düşünülmek kadınların her zaman hoşuna gider. Genç kız, kırbacın pırıl pırıl yanan başını uzatarak:</p>

  <p class="normal">— Sizden mi Dük Cenapları?.. diye sordu. Üstünde bir kart vardı. Kartta da, "Bil bakalım kimden" yazılıydı ve gerisi nokta nokta bırakılmıştı. Françoise'la Bayan Dumay, bu şirin hediyeyi Butscha'nın verdiğini söylüyorlar. Ama sevgili Butscha'm böyle güzel bir yakut alacak kadar zengin değildir! Öte yandan pazar günü babama kırbacım olmadığını söylemiştim; o da Rouen'dan şunu aldırtmış bana.</p>

  <p class="normal">Modeste, babasının elindeki kırbacı gösteriyordu. Bu kırbaç o sıralar pek moda olan, sonra da gittikçe gözden düşen bir tarzda yapılmış, ucuna serpme firuze işlenmişti. Dük nazik bir edayla:</p>

  <p class="normal">— Size böyle güzel bir mücevher armağan edebilme hakkına kavuşmak için yaşamımın on yılını feda ederdim, diye yanıtladı onu.</p>

  <p class="normal">Canalis'in atla geldiğini gören Modeste:</p>

  <p class="normal">— Öyleyse, işte bu yürekli adam! diye bağırdı. Böyle güzel şeyleri ancak şairler bulabilir.</p>

  <p class="normal">Sonra Melchior'a:</p>

  <p class="normal">— Efendim, dedi; babam size darılacak, böylece savurganlığınızı hoş görmeyenlerin ekmeğine yağ sürüyorsunuz.</p>

  <p class="normal">Canalis saf saf:</p>

  <p class="normal">— Demek La Brière bunun için öyle telaşla Le Havre'dan Paris'e gitti! dedi yanıt olarak.</p>

  <p class="normal">Modeste, sarardı; La Brière'i küçümsediğini gösteren bir canlılıkla kırbacı Françoise Cochet'ye attı.</p>

  <p class="normal">— Sekreteriniz buna nasıl cüret eder? dedi. Verin bana o kırbacı baba!</p>

  <p class="normal">Melchior, dörtnala kalkan kızı izlerken:</p>

  <p class="normal">— Zavallı çocuk yatağında yorgunluktan pelte gibi yatıyor, diye sözlerini sürdürdü. Çok katı yüreklisiniz Matmazel. Ernest, "Beni anımsaması için bundan başka çarem kalmadı" dedi bana.</p>

  <p class="normal">— Her önüne gelenden bir armağan kabul eden bir kadın, gözünüzden düşmez mi? diye sordu Modeste.</p>

  <p class="normal">Canalis'ten yanıt alamadığını görünce de bu dikkatsizliği atların gürültüsüne verdi. Dük:</p>

  <p class="normal">— Sizi seven insanları üzmekten ne kadar hoşlanıyorsunuz! dedi Modeste'e. Bu soyluluk, bu gurur, aşırı hareketlerinize o kadar uymuyor ki, birtakım muziplikler tasarlayarak kendi kendinize iftira ettiğinizden kuşkulanmaya başladım artık.</p>

  <p class="normal">Modeste gülerek:</p>

  <p class="normal">— Gözünüzden bir şey kaçmıyor Dük Cenapları, diye yanıt verdi; tam bir koca kavrayışına sahipsiniz.</p>

  <p class="normal">Aşağı yukarı bir kilometre konuşmadan yol aldılar. Canalis'in gözlerinde o eski ateşi görememek Modeste'i şaşırtıyordu. Şair manzaranın güzelliğine dalmış görünüyor, ama bu hayranlığın doğal sayılması için gereğinden fazla dalgın duruyordu. Modeste bir gün önce aynı adama, denizde batan güneşin eşsiz renklerini gösterip onun bir sağır gibi hareketsiz durduğunu görünce:</p>

  <p class="normal">— Ne oldu! Görmüyor musunuz yoksa? diye sormuştu.</p>

  <p class="normal">Şair de:</p>

  <p class="normal">— Gözlerim ellerinizden başka şey görmüyor, diye yanıt vermişti.</p>

  <p class="normal">Genç kız sataşmak için Canalis'e:</p>

  <p class="normal">— "Bay de La Brière ata binmesini bilir mi?" dedi.</p>

  <p class="normal">Canalis, Gobenheim'ın albayın gelişinden önceki halini andıran bir soğuklukla:</p>

  <p class="normal">— Pek iyi bilmez, ama üstünde durur, diye yanıt verdi.</p>

  <p class="normal">Bay Mignon'un isteği üzerine, güzel bir vadiden geçerek Seine ırmağı kıyısında yükselen bir tepeye çıkmak için sapılan bir kestirmede hayvanının hızını, albayın yanına düşecek biçimde kesen Canalis, Modeste'le dükü önde bıraktı.</p>

  <p class="normal">— Kont Cenapları, dedi; siz dürüst bir askersiniz; sanırım açık konuşmamı da iyi karşılarsınız. Evlenme önerileri, bütün o vahşice ya da isterseniz gereğinden fazla uygarca tartışmalarıyla başkalarının ağzına düştü mü, bundan zarar görmeyen kalmaz. Bizler soylu insanlarız, ikimizden de laf çıkmaz. Siz de benim gibi, artık o her şeye şaşılan çağı geçirdiniz. Dostça konuşalım ve ilk adımı ben atıyorum. Yirmi dokuz yaşımdayım, malım mülküm yok, gözü yükseklerde bir insanım. Matmazel Modeste çok hoşuma gidiyor ve bunu siz de fark etmişsinizdir. Sevgili kızınızın, bile bile kendine yakıştırdığı kusurlara karşın...</p>

  <p class="normal">Albay gülerek:</p>

  <p class="normal">— Asıl kusurlarını saymıyorsunuz, dedi.</p>

  <p class="normal">— Kendisiyle seve seve evlenebilirim, onu mutlu edeceğimi de sanıyorum. Servetin, bugün ortada olan geleceğim açısından çok önemi var. Evlenecek bütün genç kızlar, ne de olsa sevilmelidirler! Bununla birlikte sevgili Modeste'inizi drahomasız evlendirecek bir insan olmadığınızı biliyorum. Durumum, o aşk evliliği denen türden bir evlilik yapmamı da, en aşağı benim kadar parası olmayan bir kadın almamı da engelliyor. Görevimden, Akademi'den ve yayıncımdan elime, yılda yaklaşık otuz bin frank geçer; bu, bekâr biri için de iyi paradır doğrusu. Karımla birlikte altmış bin franklık bir gelir sağlayabilirsek aşağı yukarı bugünkü gibi yaşayabilirim. Matmazel Modeste'e bir milyon veriyor musunuz?</p>

  <p class="normal">Albay bir Cizvit kurnazlığıyla:</p>

  <p class="normal">— Ah! Nerede Mösyö! diye yanıtladı onu.</p>

  <p class="normal">Canalis birdenbire:</p>

  <p class="normal">— Öyleyse konuştuklarımızı unutalım, dedi; tutalım ki ıslık çaldık. Davranış biçimimden hoşnut kalacaksınız Kont Cenapları; kendimi sevimli kızınızın mutsuz ettiği insanlar arasında saydıracağım. Kimseye bir şey söylemeyeceğinize söz verin; Matmazel Modeste'e bile...</p>

  <p class="normal">Sonra Charles'ın gönlünü almak için:</p>

  <p class="normal">— Çünkü, diye devam etti; durumumda öyle bir değişiklik olabilir ki, kızınızı drahomasız da alabilirim.</p>

  <p class="normal">— Size yemin ederim, dedi albay. Taşra halkının da Paris halkı gibi, kazanılan ya da yitirilen servetleri nasıl bir abartıyla diline doladığını bilirsiniz bayım. Mutluluk da yıkım da büyütülür; oysa bizler, ne söylendiği kadar mutsuz, ne de söylendiği kadar mutluyuzdur. Ticarette, hesaplar kapatıldıktan sonra en güvenli yatırım, toprağa yapılan yatırımdır. Acentalarımın raporlarını büyük bir sabırsızlıkla bekliyorum. Malların, gemimin satılması, Çin'deki hesaplarımın kapatılması, daha hiçbir şey bitmedi. Kaç param olduğunu ancak on ay sonra öğrenebileceğim. Bununla birlikte, Bay de La Brière'e, Paris'te, kızıma nakit olarak iki yüz bin franklık bir drahoma vermeye söz vermiştim. Toprak olarak da bir majorat oluşturmak, damadıma unvan ve payelerimi devretme iznini alarak torunlarımın geleceğini sağlama bağlamak istiyorum.</p>

  <p class="normal">Canalis, bu yanıtı başından beri dinlemiyordu. Dört atlı, genişçe bir yola çıkınca atlarını yan yana sürerek bir yaylaya vardılar; buradan zengin Seine havzası, Rouen'a doğru kuşbakışı görünüyor, arkada da hâlâ deniz seçiliyordu. Seine kıyılarına bunca haklı bir ün kazandıran manzaraların en güzelini seyre dalan Canalis:</p>

  <p class="normal">— Sanırım Butscha'nın hakkı var, dedi; Tanrı büyük bir manzara ressamı.</p>

  <p class="normal">— Hele avda, sevgili baron, diye yanıt verdi dük; doğa bir sesle, sessizlik içinde bir gürültüyle canlandığı zaman, birdenbire göze çarpan manzaralar, değişken etkileriyle insana gerçekten yüce bir şey gibi görünür.</p>

  <p class="normal">Modeste, şaire bir tür şaşkınlıkla bakarak:</p>

  <p class="normal">— Güneş tükenmek bilmeyen bir renk paletidir, dedi.</p>

  <p class="normal">Genç kızın, şairi biraz dalgın bulduğunu söylemesi üzerine Canalis, kendini düşüncelerine kaptırdığını ileri sürdü; yazarların başka insanlardan fazla bir de bu bahaneleri vardır. İnsana sakin, filozofça bir yaşam sürmeyi öğütleyen bu tatlı, bu zengin kır manzarası karşısında Modeste:</p>

  <p class="normal">— Yaşamımızı, binbir yalancı gereksinimle, gereğinden fazla uyarılmış heveslerimizle büyüterek kibarlar dünyasına taşıdığımız için bilmem ki mutlu muyuz? dedi.</p>

  <p class="normal">Şair:</p>

  <p class="normal">— Bu çoban şiiri, her zaman altın bir masanın üstünde yazılmıştır, diye yanıtladı onu.</p>

  <p class="normal">Albay:</p>

  <p class="normal">— Belki de bir tavanarasında hissedilmiştir, diye ekledi.</p>

  <p class="normal">Modeste, Canalis'e baktı ama şair gözlerini çevirdi; genç kız o anda kulaklarında bir çınlama duydu, önünde her şey kararır gibi oldu; buz gibi bir edayla:</p>

  <p class="normal">— Sahi, bugün çarşamba! diye bağırdı.</p>

  <p class="normal">Modeste için acıklı bir biçim alan bu sahne sırasında düşünme fırsatını bulan Dük d'Hérouville, tumturaklı bir tavırla:</p>

  <p class="normal">— Matmazel Modeste'in elbette geçici olan bir duygusunu övmek için söylemiyorum, dedi; ama kibarlar dünyasından, saraydan, Paris'ten öyle tiksindim ki, kendileri gibi akıllı, zarif biriyle evlenirsem, bir Hérouville Düşesi'yle birlikte şatoma çekilip çevremdekilere iyilik ederek, bataklıklarımı kurutarak, çocuklarımı büyüterek bir filozof gibi yaşamak istiyorum.</p>

  <p class="normal">Modeste bu soylu beyzadeye uzun uzun baktıktan sonra:</p>

  <p class="normal">— Bunu unutmayacağım Dük Cenapları, diye yanıt verdi. Bana iltifat ediyorsunuz; bana hoppalığı kondurmuyorsunuz, yalnız yaşayabilecek kadar zengin bir içim olduğunu varsayıyorsunuz.</p>

  <p class="normal">Sonra gözlerinde bir acımayla Canalis'e bakarak:</p>

  <p class="normal">— Belki de yazgım budur, diye ekledi.</p>

  <p class="normal">Şair:</p>

  <p class="normal">— Bu, dedi; pek zengin olmayan bütün insanların yazgısıdır. Paris bir Babil lüksü ister. Nasıl edip de şimdiye dek bu yaşama dayanabildiğime zaman zaman şaşarım.</p>

  <p class="normal">Dük saf bir edayla:</p>

  <p class="normal">— Kral'ın varlığı ikimize de yeter, dedi. Çünkü biz Majesteleri'nin iyilikleri sayesinde yaşıyoruz. Eğer ahır beyleri, Büyük diye anılan Cinq-Mars'ın düşmesinden sonra, hep bizim soyumuzdan çıkmamış olsaydı, Hérouville'i Kara Çete'ye<sup class="calibre2"><a href="../Text/modeste_split_087.html#footnote-600-106" id="footnote-600-106-backlink">[106]</a></sup> satmak zorunda kalırdık. Evlenme işine para sorunlarını karıştırdığım için bilseniz ne kadar utanıyorum Matmazel!..</p>

  <p class="normal">Gönülden gelen bu sözlerin sadeliği, bu yakınmadaki içtenlik Modeste'e dokundu.</p>

  <p class="normal">— Bugün, dedi Canalis; Fransa'da hiç kimse Dük Cenapları, bir kızla kişisel değeri, zarifliği, erdemleri ya da güzelliği için evlenme deliliğini gösterecek kadar zengin değil...</p>

  <p class="normal">Albay, artık hiçbir şaşkınlık göstermeyen Modeste'i gözden geçirdikten sonra, Canalis'e tuhaf bir edayla baktı.</p>

  <p class="normal">— Servetini zamanla yıpranan eski ailelerin zararlarını gidermeye adamak, onurlu bir insan için ne güzel bir iş! dedi.</p>

  <p class="normal">Genç kız ağırbaşlı bir edayla:</p>

  <p class="normal">— Hakkın var baba! diye yanıtladı onu.</p>
</body>
</html>
