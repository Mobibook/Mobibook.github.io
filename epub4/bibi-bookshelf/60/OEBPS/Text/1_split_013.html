<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_12">II</h2>

  <p class="normal">Du Roylar Paris’e döneli iki gün olmuştu; gazeteci tekrar eski işine başlamış, Forestier’nin görevlerini kesin olarak üstlenmek ve kendisini tümüyle politikaya vermek için magazin servisinden ayrılmayı bekliyordu.</p>

  <p class="normal">O akşam yüreği sevinçle dolu, yaşadığı yere, selefinin evine yemeğe gidiyordu; fiziksel çekiciliğinden ve belli belirsiz üstünlüğünden fazlasıyla etkilendiği karısına bir an önce sarılma arzusu uyanmıştı içinde. Notre-Dame-de-Lorette Sokağı’nın aşağısındaki bir çiçekçinin önünden geçerken Madeleine için çiçek almak geldi aklına ve daha yeni açmış güllerden oluşan bir demetle bir sürü kokulu gonca aldı.</p>

  <p class="normal">Yeni evinin merdivenlerinden çıkarken her katta hoşnutlukla aynaya bakıyor, görüntüsü ona her seferinde bu eve ilk girişini hatırlatıyordu.</p>

  <p class="normal">Anahtarını unuttuğu için zili çaldı, karısının tavsiyesi üzerine alıkoyduğu aynı uşak gelip kapıyı açtı.</p>

  <p class="normal">“Hanımefendi döndü mü?” diye sordu Georges.</p>

  <p class="normal">“Evet beyefendi.”</p>

  <p class="normal">Ama yemek odasından geçerken, sofraya üç kişilik servis açıldığını fark ederek çok şaşırdı; salonun kapı perdesi kaldırılmıştı, Madeleine’in şöminenin üzerindeki bir vazoya tıpkı kendisininkine benzeyen bir demet çiçeği yerleştirdiğini gördü. Sanki birisi onun fikrini, özenini ve bundan almayı beklediği hazzı çalmışçasına canı sıkıldı, keyfi kaçtı.</p>

  <p class="normal">“Birini mi davet ettin?” diye sordu içeri girerken.</p>

  <p class="normal">Madeleine, arkasına dönmeden, çiçeklerini düzenlemeyi sürdürerek cevap verdi: “Hem evet hem hayır. Her pazartesi akşamı bu evde yemeye alışık olan eski dostum Kont de Vau-drec, eskisi gibi yemeğe geliyor.”</p>

  <p class="normal">Georges, “Ha, çok iyi.” diye mırıldandı.</p>

  <p class="normal">Madeleine’in arkasında ayakta duruyor, elindeki çiçeği gizlemek, atmak istiyordu.</p>

  <p class="normal">“Bak, sana gül getirdim.” dedi yine de.</p>

  <p class="normal">Madeleine yüzünde kocaman bir gülümsemeyle aniden arkasına dönerek bağırdı:</p>

  <p class="normal">“Ah! bunu düşünmen büyük incelik.”</p>

  <p class="normal">Öylesine gerçek bir hoşnutluk coşkusuyla Duroy’a kollarını ve dudaklarını uzattı ki, genç adam teselli bulduğunu hissetti.</p>

  <p class="normal">Madeleine çiçekleri alıp kokladı; çok sevinmiş bir çocuk canlılığıyla, ilkinin karşısında boş duran vazoya bu çiçekleri yerleştirdi. Ardından sonuca bakarak mırıldandı:</p>

  <p class="normal">“Öyle memnunum ki! Şöminem süslenmiş oldu böylece.”</p>

  <p class="normal">Neredeyse hemen ardından, inançlı bir havayla ekledi:</p>

  <p class="normal">“Biliyor musun, Vaudrec çok hoş biridir, onunla çabucak samimi olacaksın.”</p>

  <p class="normal">Bir zil sesi kontun geldiğini bildirdi. Vaudrec, sanki kendi evindeymişçesine son derece rahat tavırlarla, sakince içeri girdi. Genç kadının elini kibarca öptükten sonra kocaya doğru döndü, ona içtenlikle elini uzatarak sordu:</p>

  <p class="normal">“İyi misiniz azizim Du Roy?”</p>

  <p class="normal">Eski sert, kasıntılı tavrından eser yoktu, durumun aynı olmadığını açığa vuran nazik bir tutum içindeydi. Hayrete düşen gazeteci, bu iyi niyet gösterisine karşılık vermek için kibar görünmeye çalıştı. Beş dakika sonra, on yıldır tanıştıklarını ve birbirlerini çok sevdiklerini sanabilirdi insan.</p>

  <p class="normal">Bunun üzerine yüzü mutlulukla ışıldayan Madeleine, “Sizi baş başa bırakıyorum. Mutfağa bir göz atmam lazım.” diyerek oradan sıvıştı, iki erkek gözleriyle onu takip etti.</p>

  <p class="normal">Geri döndüğünde onları tiyatrodan, yeni bir oyundan konuşurken buldu, düşünceleri o kadar uyuşuyordu ki tam bir fikir birliği içinde olduklarını fark eden iki erkeğin gözlerinde hızlı gelişmiş bir tür dostluk ifadesi okunmaktaydı.</p>

  <p class="normal">Yemek çok güzel, son derece samimi ve sıcak geçti; kont bu evde, bu yeni evli, hoş çiftle kendisini öyle iyi hissediyordu ki akşamın çok geç saatlerine kadar orada kaldı.</p>

  <p class="normal">Kont gittiğinde Madeleine kocasına şöyle dedi:</p>

  <p class="normal">“Mükemmel biri değil mi? Tanıdıkça kıymeti artıyor. İşte güvenilir, fedakâr, sadık bir dost. Ah, o olmasaydı...”</p>

  <p class="normal">Düşüncesinin tamamını söze dökmedi, Georges ona karşılık verdi:</p>

  <p class="normal">“Evet, onu son derece hoş buluyorum. Sanırım çok iyi anlaşacağız.”</p>

  <p class="normal">Madeleine vakit kaybetmeden tekrar söze girdi:</p>

  <p class="normal">“Haberin yok, bu akşam yatmadan önce çalışmamız gerekiyor. Yemekten önce söyleyecek vakit bulamadım, çünkü Vau-drec erken geldi. Öğleden sonra çok önemli haberler aldım, Fas’la ilgili haberler. Bu haberleri bana müstakbel bakan, milletvekili Laroche-Mathieu verdi. Uzun bir makale yazmamız lazım, ses getirecek bir makale. Elimde olaylar ve rakamlar mevcut. Hemen işe koyulmalıyız. Hadi lambayı al.”</p>

  <p class="normal">Georges lambayı aldı ve çalışma odasına geçtiler.</p>

  <p class="normal">Aynı kitapların dizili olduğu kitaplığın üzerinde şimdi, ölmeden bir gün önce Forestier’nin Juan Körfezi’nden satın aldığı üç vazo duruyordu. Masanın altında, ölünün kürklü ayak ısıtıcısı Du Roy’nın ayaklarını bekliyordu; genç adam yerine oturduktan sonra, ucu öbür adam tarafından biraz çiğnenmiş fildişi mürekkep kalemini eline aldı.</p>

  <p class="normal">Madeleine şömineye yaslandı ve bir sigara yakarak havadisleri aktardı, sonra kendi düşüncelerini ve kafasında kurduğu makale planını anlattı.</p>

  <p class="normal">Georges onu dikkatle dinliyor, bir yandan da notlar alıyordu, not almayı bitirdiği zaman bazı itirazlarda bulundu, tekrar ele aldığı sorunu daha da büyüttü, bir makale planı değil ama halihazırdaki bakanlığa karşı bir kampanya planı geliştirdi. Bu saldırı başlangıç olacaktı. Karısı sigarasını tüttürmeyi bırakmıştı; ilgisi uyanıyor, Georges’un düşüncesini takip ederken, uzak görüşlülüğüyle olaylara geniş bir pencereden bakıyordu.</p>

  <p class="normal">Zaman zaman mırıldanmaktaydı:</p>

  <p class="normal">“Evet... evet... Çok iyi... Mükemmel... Çok sağlam bir düşünce...”</p>

  <p class="normal">Georges konuşmasını bitirince de, “Şimdi yazıya dökelim.” dedi.</p>

  <p class="normal">Ama Georges yazıya başlarken hâlâ güçlük çekiyor, kelimeleri bulmakta zorlanıyordu. Bunun üzerine Madeleine gelip yavaşça omzunun üzerinden eğildi ve kulağına alçak sesle cümleler fısıldamaya başladı.</p>

  <p class="normal">Zaman zaman duraksayıp, “Söylemek istediğin tam olarak bu muydu?” diye soruyordu.</p>

  <p class="normal">“Evet, tamı tamına.” diye cevap veriyordu Georges.</p>

  <p class="normal">Meclis başkanını incitecek, kadınlara has iğneleyici nükteler, acımasız espriler vardı aklında, politikasıyla alay ederken suratıyla da dalga geçiyordu, tarzı öyle komikti ki bir yandan güldürüyor, öte yandan tespitlerinin doğruluğuyla insanı ara sıra hayrete düşürüyordu.</p>

  <p class="normal">Bazen Du Roy, saldırının etkisini daha derin ve daha güçlü kılmak için bir iki satır ekliyordu. Üstelik, magazin servisinde, sinsice imalar sanatını çok iyi öğrenmişti; Madeleine’in kesin gözüyle baktığı bir olgu ona şüpheli ve tehlikeli göründüğünde bunu insanlara sezdirmekte ve benimsetmekte üstüne yoktu, öyle ki konuyu doğrulasa bu kadar etkili olamazdı.</p>

  <p class="normal">Makaleyi bitirdiklerinde, Georges yüksek sesle tekrar okudu. İkisi de harika bir iş çıkardıklarına karar verdiler; birbirlerine kendilerini göstermişlercesine sevinç ve şaşkınlıkla karşılıklı gülümsüyorlardı. Hayranlık ve duygusallık içinde birbirlerinin gözlerinin ta içine bakıyorlardı; düşüncelerinden bedenlerine sirayet eden tutkulu bir aşkla, coşkuyla öpüştüler.</p>

  <p class="normal">Du Roy lambayı tekrar aldı: “Artık yatma vakti.” dedi, kor gibi yanan gözlerle.</p>

  <p class="normal">“Önden buyurun üstadım, çünkü yolu aydınlatıyorsunuz.” diye cevap verdi Madeleine.</p>

  <p class="normal">Georges öne geçti ve Madeleine odalarına doğru onun peşi sıra ilerledi, genç kadın parmağının ucuyla onun yakasının ve saçlarının arasından ensesini gıdıklıyor, böylece bu temastan huylanan erkeğin daha hızlı yürümesini sağlıyordu.</p>

  <p class="normal">Makale Georges Du Roy de Cantel imzasıyla yayımlandı ve büyük ses getirdi. Yazı mecliste heyecan yaratmıştı. Walter Baba yazarı kutladı ve onu La Vie Française’in siyasi yazı işleri sorumlusu yaptı. Söylentiler Boisrenard’ın kulağına da ulaştı.</p>

  <p class="normal">Bunun üzerine gazetede, sorumlu bakanlığa karşı ustalıklı ve sert bir kampanya yürütülmeye başlandı. Kâh alaycı kâh ciddi, bazen şakacı bazen zehir gibi, ama daima kurnazca ve gerçeklerle beslenen saldırı, herkesi şaşırtan bir sağlamlık ve süreklilikle sürdürülüyordu. Diğer gazeteler durmadan La Vie Française’den söz ediyor, tam bölümler halinde ondan alıntılar yapıyorlardı; iktidardaki kişiler bu bilinmeyen ve hırslı düşmanı bir valilik vererek susturmanın mümkün olup olmadığını öğrenmeye çalıştılar.</p>

  <p class="normal">Du Roy, siyasi gruplar arasında ünleniyordu. Tokalaşmaların hararetinden ve şapka çıkarmaların tarzından, etkisinin giderek arttığını hissediyordu. Karısı da, zekâsının kıvraklığı, ulaştığı bilgilerin yararlılığı ve tanıdıklarının sayısıyla onu hayrete düşürüyor, hayran bırakıyordu.</p>

  <p class="normal">Evine döndüğü her seferinde salonda bir senatör, bir milletvekili, bir yargıç ya da bir generalle karşılaşıyordu, bu insanların hepsi de Madeleine’e eski bir dost gibi, ağırbaşlı bir yakınlıkla davranıyordu. Bütün bu insanlarla nerede tanışmıştı acaba? Sosyete dünyasında, diyordu. Peki ama onların güvenini ve sevgisini kazanmayı nasıl başarmıştı? Georges bunu anlamıyordu.</p>

  <p class="normal">“Çetin bir diplomat olurdu.” diye düşünüyordu.</p>

  <p class="normal">Madeleine sık sık, yemek saatinde geç vakit, yüzü kızarmış, nefes nefese ve heyecanla eve dönüyor, daha tülünü bile çıkarmadan şöyle diyordu:</p>

  <p class="normal">“Bugün çok güzel haberlerim var. Düşünsene, adalet bakanı iki yargıcı karma komisyonlara atadı. Ona unutamayacağı bir darbe indireceğiz.”</p>

  <p class="normal">Bakana bir darbe indiriliyor, ertesi gün bir darbe daha ve bir sonraki gün bir üçüncüsü geliyordu. Haftanın açılışını yapan Kont de Vaudrec’ten sonra her salı Fontaine sokağında akşam yemeği yiyen milletvekili Laroche-Mathieu, aşırı bir sevinç gösterisinde bulunarak karı kocanın elini hararetle sıkıyordu. “Tanrım, ne kampanya! Bundan sonra da başaramazsak diyecek bir şey yok.” diye tekrarlayıp duruyordu.</p>

  <p class="normal">Sahiden de, uzun zamandır göz diktiği dışişleri bakanlığını elde edebileceğini ummaktaydı.</p>

  <p class="normal">İnançsız, cesaretsiz, pek fazla yeteneği ve ciddi anlamda bilgisi olmayan, nabza göre şerbet veren siyaset adamlarından biriydi; uç taraflar arasında kurnazca bir denge sağlayan taşra avukatı, hoş bir kasaba erkeği, ikiyüzlü bir cumhuriyetçi ve halk çöplüğünde biten yüzlercesi gibi ne idüğü belirsiz bir tür liberal mantardı.</p>

  <p class="normal">Sahip olduğu köylü kurnazlığı, meslektaşları arasında, milletvekillerini oluşturan bütün düşkünler ve başarısızlar arasında güçlü görünmesini sağlıyordu. Başarıya ulaşmak için yeterince özenli, yeterince düzgün, yeterince rahat, yeterince cana yakındı. Sosyete dünyasında, dönemin yüksek görevlilerinin oluşturduğu karma, muğlak ve pek rafine olmayan camiada tutulan biriydi.</p>

  <p class="normal">Her yerde onun için, “Laroche bakan olacak.” deniyor ve o da herkes gibi, bakan olacağına yürekten inanıyordu.</p>

  <p class="normal">Meslektaşı ve birçok mali işte ortağı olan Walter Baba’nın gazetesinin önde gelen hissedarlarından biriydi.</p>

  <p class="normal">Du Roy, onu güvenle ve ilerisi için belli belirsiz umutlarla desteklemekteydi. Laroche-Mathieu’nün zafer günü geldiğinde nişan vermeyi vaat ettiği Forestier’nin başlattığı işi sürdürmekti tek yaptığı zaten. Madalya Madeleine’in yeni kocasının göğsüne takılacaktı, hepsi bu. Sonuç olarak, değişen hiçbir şey yoktu.</p>

  <p class="normal">Hiçbir şeyin değişmediği gayet iyi hissedilmekteydi, meslektaşlarının kabak tadı veren hitabı, onu sinirlendirmeye başlamıştı.</p>

  <p class="normal">Artık Du Roy’ya sadece Forestier diye sesleniyorlardı.</p>

  <p class="normal">Gazeteye gelir gelmez, birisi, “Baksana Forestier.” diye bağırıyordu.</p>

  <p class="normal">Duymamış gibi yapıyor ve evrak dolabında mektupları arıyordu. Ses daha da güçlü bir biçimde tekrarlanıyordu: “Hey, Forestier!” Bastırılmaya çalışılan gülüşmeler duyuluyordu.</p>

  <p class="normal">Du Roy müdürün odasına giderken kendisine seslenen kişi onu durduyordu:</p>

  <p class="normal">“Özür dilerim, konuşmak istediğim sendin. Aptalca ama, seni hep şu zavallı Charles’la karıştırıyorum. Makalelerinin onunkilere çok benzemesi yüzünden oluyor bu. Herkes bu konuda yanılgıya düşüyor.”</p>

  <p class="normal">Duroy hiç cevap vermiyor, ama öfkeden kuduruyordu; ölen adama karşı içten içe bir öfke duymaya başlıyordu.</p>

  <p class="normal">Yeni siyasi makale yazarının metinleriyle eski yazarınkiler arasında açıkça görülen düşünce ve gelişim benzerliği karşısında herkes hayrete düşerken, bizzat Walter Baba bile şöyle demişti: “Evet, Forestier’nin tarzı bu, ama daha zengin, daha güçlü ve daha cesur bir Forestier tarzı.”</p>

  <p class="normal">Bir başka sefer, tesadüfen bilboquet dolabını açan Du Roy, selefinin bilboquet’lerinin sapına bir yas tülü, Saint-Potin’in sorumluluğu altında çalışırken kendi kullandığının sapına ise pembe bir kurdele sarıldığını gördü. Hepsi boy sırasına göre aynı rafa dizilmişti; müzedekilere benzer bir ilan panosunun üzerinde şöyle bir yazı vardı: “Forestier ve Ortakları’nın eski koleksiyonu, Forestier – patenti devlet güvencesine dahil olmayan halef Du Roy. Her şartta, yolculukta bile işe yarayan eskimez makaleler.”</p>

  <p class="normal">Dolabı sakince kapatan Du Roy, işitilsin diye oldukça yüksek sesle, “Budala ve kıskanç insanlar her yerde var.” dedi.</p>

  <p class="normal">Ama gururu, özsaygısı zedelenmişti; bu hassas yazar gurur ve özsaygısı, muhabirde de dâhi şairde de hiç değişmeyen, daima tetikte olan şu asabi alınganlığa yol açıyordu.</p>

  <p class="normal">“Forestier” kelimesi kulağını tırmalıyor, duymaktan korkuyor ve duyduğunda da kızardığını hissediyordu.</p>

  <p class="normal">Bu isim genç adam için iğneleyici bir alay, bir alaydan da öte, neredeyse bir hakaretti. Ona şöyle haykırıyordu adeta: “Senin işini karın yapıyor, tıpkı ötekinin işini de yaptığı gibi. Onsuz sen bir hiçsin.”</p>

  <p class="normal">Madeleine olmadan Forestier’nin bir hiç olacağını pekâlâ kabul ediyordu; ama kendisi öyle miydi ya!</p>

  <p class="normal">Sonra eve döndüğünde, saplantı devam ediyordu. Şimdi evin tamamı, bütün mobilyalar, bütün biblolar, dokunduğu her şey ona ölen kişiyi hatırlatıyordu. İlk zamanlar hiç aklına gelmiyordu bu; ama meslektaşlarının can sıkıcı hitabı zihninde bir tür yara açmış, o zamana kadar fark etmediği bir yığın önemsiz şey şimdilerde bu yarayı azdırır olmuştu.</p>

  <p class="normal">Bir eşyaya dokunduğu her seferinde, Charles’ın elinin o eşyanın üstünde durduğunu görür gibi oluyordu. Eskiden Charles’ın kullandığı, onun satın aldığı, sevdiği ve sahip olduğu şeyleri görüyor ve onları kullanıyordu sadece. Georges, dostuyla karısının eski ilişkileri aklına gelince bile sinirlenir olmuştu.</p>

  <p class="normal">Yüreğinin, hiç kavrayamadığı bu isyanı karşısında şaşkınlığa düştüğü de oluyor ve kendi kendine soruyordu: “Lanet olsun, bu nasıl iş? Madeleine’in arkadaşlarını kıskanmıyorum. Ne yaptığı konusunda hiçbir kaygım yok. Eve keyfince girip çıkıyor, ama şu hödük Charles’ın hatırası beni kudurtuyor!”</p>

  <p class="normal">İçinden ekliyordu: “Aslında sersemin tekiydi; beni yaralayan bu olmalı. Madeleine’in böyle bir budalayla evlenebilmiş olmasına sinirleniyorum.”</p>

  <p class="normal">Durmadan, “Nasıl olur da bu kadın böyle bir hayvandan bir an için bile olsa hoşlanabilir?” diye tekrarlıyordu kendi kendine.</p>

  <p class="normal">Ve hıncı, kendisine iğne gibi batan binlerce önemsiz ayrıntıyla, Madeleine’in, uşağın ya da oda hizmetçisinin tek bir kelimesi yüzünden ötekini hatırlamasıyla her geçen gün büyüyordu.</p>

  <p class="normal">Bir akşam, şekerli yiyecekleri seven Du Roy, “Niçin tatlı yemiyoruz? Sofraya hiç tatlı konmuyor.” dedi.</p>

  <p class="normal">Genç kadın neşeyle cevap verdi:</p>

  <p class="normal">“Doğru, aklıma gelmiyor. Mesele şu ki Charles tatlıdan nefret ederdi...”</p>

  <p class="normal">Du Roy, engelleyemediği sabırsızca bir hareketle onun sözün kesti.</p>

  <p class="normal">“Ha! Biliyor musun, Charles canımı sıkmaya başlıyor. Durmadan Charles böyleydi, Charles şöyleydi. Charles bunu severdi, Charles şunu severdi. Charles geberip gittiğine göre onu rahat bırakalım.”</p>

  <p class="normal">Madeleine hayretle kocasına bakıyor, bu ani öfke patlamasına hiçbir anlam veremiyordu. Sonra zeki olduğu için, Georges’un içinde olup bitenleri, ötekini hatırlatan her şeyle birlikte her saniye büyüyen ve ağır ağır içe işleyen bu ölüm sonrası kıskançlığını sezdi.</p>

  <p class="normal">Bu durumu çocukça bulsa da gururu okşandı ve hiç cevap vermedi.</p>

  <p class="normal">Du Roy, gizleyemediği öfkesinden dolayı kendisine sinirlenmişti. O akşam yemekten sonra, ertesi gün için bir makale hazırlarlarken kürklü ayak ısıtıcısı onu bunalttı. Isıtıcıyı döndürmeyi başaramayınca, bir tekmeyle ileriye itti ve gülerek sordu:</p>

  <p class="normal">“Charles’ın ayakları hep üşürdü demek?”</p>

  <p class="normal">Madeleine de gülerek cevap verdi:</p>

  <p class="normal">“Nezle olma korkusuyla yaşardı; ciğerleri sağlam değildi.”</p>

  <p class="normal">Du Roy acımasızca devam etti: “Bunu da kanıtladı zaten.” Sonra kibarca, “Ne mutlu bana!” diye ekleyerek karısının elini öptü.</p>

  <p class="normal">Ama yatarken, zihnine tebelleş olan aynı düşünceyle yine sordu:</p>

  <p class="normal">“Charles, kulaklarını hava cereyanından korumak için pamuklu başlıklar takar mıydı?”</p>

  <p class="normal">Madeleine işi şakaya vurarak cevap verdi:</p>

  <p class="normal">“Hayır, alnında düğümlediği bir çatkı takardı.”</p>

  <p class="normal">Georges omuz silkti ve büyük bir küçümsemeyle, “Ne bönmüş!” dedi.</p>

  <p class="normal">O andan itibaren Charles onun için sürekli bir sohbet konusu haline geldi. Her fırsatta ölen adamdan söz açıyor; sonsuz bir acıma tavrı takınarak ondan artık sadece, “Şu zavallı Charles.” diye bahsediyordu.</p>

  <p class="normal">Kendisine iki üç kere Forestier diye seslendikleri günlerde gazeteden her eve dönüşünde, ölen adamı kin dolu alaylarla mezarında rahat bırakmıyordu. Karısının kalbinde korkulan bir rakibin etkisiyle mücadele etmek istercesine, onun kusurlarını, gülünç yanlarını, zaaflarını sayıp döküyor, bu kusurları büyütüp abartıyordu.</p>

  <p class="normal">“Söylesene Made,” diyordu, “şu Forestier hıyarının şişman insanların zayıflardan daha güçlü olduğunu kanıtlamaya kalktığı günü hatırlıyor musun?”</p>

  <p class="normal">Sonra, ölmüş adam hakkında bir yığın özel ve gizli ayrıntıyı öğrenmek isteyince, kendisini rahatsız hisseden genç kadın bunlara cevap vermeyi reddediyor, ama Du Roy ille de tutturuyor, ısrar ediyordu.</p>

  <p class="normal">“Hadi ama, anlatsana. O anda çok komik görünüyor olmalıydı, ha?”</p>

  <p class="normal">Madeleine isteksizce mırıldanıyordu:</p>

  <p class="normal">“Yapma, onu rahat bırak artık.”</p>

  <p class="normal">Du Roy vazgeçmiyordu:</p>

  <p class="normal">“Hayır, söyle. Yatakta sümsüğün tekiydi mutlaka o hayvan!”</p>

  <p class="normal">Her seferinde de konuyu şöyle noktalıyordu:</p>

  <p class="normal">“Ne hödüktü ama!”</p>

  <p class="normal">Haziran sonuna doğru bir akşam pencerenin önünde sigarasını tüttürürken, havanın çok sıcak olması bir gezinti yapma isteği uyandırdı içinde.</p>

  <p class="normal">“Made’cığım, Bois’ya gelmek ister misin benimle?” diye sordu.</p>

  <p class="normal">“Evet, elbette.”</p>

  <p class="normal">Üstü açık bir faytona binip, önce Champs-Elysées’ye, ardından da Bois-de-Boulogne Caddesi’ne ulaştılar. Rüzgârsız bir geceydi, aşırı ısınmış Paris havasının fırın buharı gibi ciğerlere dolduğu hamam sıcaklığında bir gece. Kesintisiz bir biçimde art arda geçen bir sürü fayton âşıkları ağaçların altına taşıyordu.</p>

  <p class="normal">Georges ve Madeleine, bu arabaların içinde geçen, açık renk elbiseli kadınların ve koyu renk giysili erkeklerin oluşturduğu sarmaş dolaş çiftlere bakarak eğleniyorlardı. Yıldızlı ve kavurucu gökyüzünün altında Bois’ya doğru akan uçsuz bucaksız bir sevdalılar nehriydi bu. Tekerleklerin toprak üzerinde çıkardığı boğuk gürültü dışında tek bir ses duyulmuyordu. Her faytonun içinde iki kişi olmak üzere, yastıklara uzanmış, sessiz, birbirlerine sokulmuş, arzu sanrısında kaybolmuş çiftler, yaklaşan sevişme beklentisiyle titreyerek geçiyor, geçiyorlardı. Sıcak karanlık öpüşmelerle dolu gibiydi. Ortalıkta dalgalanan bir sevda, çevreye yayılmış bir hayvani aşk duygusu havayı ağırlaştırıyor, daha da boğucu kılıyordu. Aynı düşünceyle, aynı coşkunlukla mest olmuş bu insanlar etraflarında bir tutku çemberi oluşturuyordu. Üzerlerinde okşayışların uçuştuğu hissi veren, aşkla yüklü bütün bu arabalar, şehvetli, allak bullak edici ve içe nüfuz eden bir tür esinti yaratıyorlardı geçerken.</p>

  <p class="normal">Georges ve Madeleine sevginin kendilerine de bulaştığını hissetti. Havanın ağırlığı ve onları sarmalayan heyecan yüzünden biraz bunalmış halde, tek kelime etmeden usulca el ele tutuştular.</p>

  <p class="normal">Surlardan sonraki dönemece geldiklerinde öpüştüler, biraz utanan Madeleine mırıldandı:</p>

  <p class="normal">“Rouen’e giderkenki kadar çocukça davranıyoruz.”</p>

  <p class="normal">Büyük araba konvoyu koruluğun girişinde dağılmıştı. Gençlerin takip ettiği Lacs Yolu’nda faytonlar biraz seyreliyordu; ama ağaçların oluşturduğu kesif karanlık, dallar altında aktığı duyulan dereciklerin nemi ve yaprakların tazelediği hava, yıldızlarla bezenmiş engin gece, arabalarda giden çiftlerin öpüşmelerine daha etkileyici bir büyü ve daha esrarlı bir gölge katıyordu.</p>

  <p class="normal">Georges, genç kadını kendi bedenine bastırarak, “Oh, canım Made’ım.” diye mırıldandı.</p>

  <p class="normal">“Sizin evin oradaki ormanı hatırlıyor musun, nasıl da hüzün vericiydi. Korkunç hayvanlarla dolu ve uçsuz bucaksız gibi gelmişti bana. Oysaki burası çok güzel. Rüzgâr insanı okşuyor âdeta, üstelik biliyorum ki Sèvres, Bois’nın öbür yanında.” dedi Madeleine.</p>

  <p class="normal">Georges, “Ah! Bizim oradaki ormanda geyiklerden, tilkilerden, karacalardan, yabandomuzlarından ve bir de, orada burada görülen ormancı kulübelerinden başka bir şey yoktu.” diye cevap verdi.</p>

  <p class="normal">Bu kelime, ağzından çıkan bu ölü adamın adı,<sup class="calibre3"><a href="../Text/1_split_025.html#footnote-100-4" id="footnote-100-4-backlink">[4]</a></sup> sanki sık ağaçların gerisinden birisi bu ismi haykırmışçasına şaşırttı Georges’u; tekrar şu tuhaf ve inatçı huzursuzluğa, bir süredir hayatını zehir eden şu yiyip bitirici, alt edilmez, kıskançça öfkeye kapılarak aniden sustu.</p>

  <p class="normal">Bir dakika sonra, “Arada sırada akşamları böyle Charles’la buraya geldiğin oldu mu?” diye sordu.</p>

  <p class="normal">Madeleine, “Elbette, sık sık.” diye cevap verdi.</p>

  <p class="normal">Georges birdenbire, eve dönme isteğine kapıldı, yüreğini sıkıştıran asabi bir istekti bu. Ama Forestier’nin görüntüsü zihnine girmiş, onu ele geçiriyor, kıskıvrak sarıyordu. Georges ondan başka bir şey düşünemiyor, ondan başka bir şey konuşamıyordu.</p>

  <p class="normal">Haince bir vurguyla, “Söylesene Made.” dedi.</p>

  <p class="normal">“Neyi dostum?”</p>

  <p class="normal">“Şu zavallı Charles’ı boynuzlattın mı hiç?”</p>

  <p class="normal">Madeleine küçümseyici bir tavırla mırıldandı:</p>

  <p class="normal">“Aynı nakaratı tekrarlayıp durmakla nasıl da budalalaşıyorsun.”</p>

  <p class="normal">Ama Georges işin peşini bırakmıyordu.</p>

  <p class="normal">“Hadi ama Made’cığım, dürüst ol, itiraf et. Onu boynuzlattın değil mi? Onu boynuzlattığını itiraf et.”</p>

  <p class="normal">Bu kelimeyi duyan bütün kadınlar gibi, Madeleine de rahatsız olmuş ve susuyordu.</p>

  <p class="normal">Georges inatla sözünü sürdürdü:</p>

  <p class="normal">“Canına yandığım, birisi bu işin başını çekecek olsa, o kişi Forestier olurdu. Ah evet, evet. Forestier boynuz taktıysa bunu öğrenmek hoşuma giderdi. Ne enayi herif, öyle değil mi ha?”</p>

  <p class="normal">Belki de bir şey hatırlayan Madeleine’in gülümsediğini hissederek ısrarını sürdürdü:</p>

  <p class="normal">“Hadi ama, söyle. Ne zararı var ki? Tersine, onu aldattığını itiraf etmen, hem de bunu bana itiraf etmen çok hoş olurdu.”</p>

  <p class="normal">Gerçekten de Charles’ın, iğrenç Charles’ın, nefret ettiği, tiksindiği ölü adamın bu utanç verici, gülünç duruma düşmüş olması dileği ve umuduyla ürpermekteydi. Oysa... oysa daha belirsiz bir başka duygu, öğrenme isteğini kamçılıyordu.</p>

  <p class="normal">“Made, Made’cığım, yalvarırım söyle. Ona müstahaktı. Asıl boynuz taktırmamakla çok büyük bir hata etmiş olurdun. Hadi ama Made, itiraf et.” diye tekrarlayıp duruyordu.</p>

  <p class="normal">Madeleine şimdi bu ısrarı kuşkusuz ki sevimli buluyordu, çünkü gülmeye başlamıştı, kesik kesik, kısa gülüşlerdi bunlar.</p>

  <p class="normal">Georges dudaklarını karısının kulağına iyice yaklaştırmıştı:</p>

  <p class="normal">“Hadi... hadi ama... itiraf et.”</p>

  <p class="normal">Genç kadın sert bir hareketle ondan uzaklaştı ve “Amma budalasın. Böyle sorulara cevap verilir mi?” dedi tersçe.</p>

  <p class="normal">Bunu öyle tuhaf bir ses tonuyla söylemişti ki kocasının damarlarında soğuk bir ürperti dolaştı ve Georges, bir ruhsal sarsıntı geçirmişçesine ürkmüş, neredeyse soluğu kesilmiş vaziyette apışıp kaldı.</p>

  <p class="normal">Fayton şimdi göl boyunca ilerliyordu, gökyüzü gölün yüzeyine yıldızlarını serpiştirmişti sanki. Karanlıkta zar zor seçilen iki kuğu ağır ağır yüzüyordu.</p>

  <p class="normal">Georges arabacıya, “Geri dönelim!” diye bağırdı. Araba, ağır ağır ilerleyen ve kocaman fenerleri Bois gecesinde göz gibi parıldayan diğer arabaların yanından geçerek geri döndü.</p>

  <p class="normal">Madeleine o sözleri nasıl da tuhaf bir biçimde söylemişti! Du Roy, “Bu bir itiraf mı yoksa?” diye soruyordu kendi kendine. Ve genç kadının ilk kocasını aldattığından neredeyse emin olmak onu öfkeden çıldırtıyordu şimdi. Madeleine’i dövmek, boğazını sıkmak, saçlarını yolmak istiyordu.</p>

  <p class="normal">Ah, keşke şöyle cevap verseydi: “Sevgilim, onu aldatmak zorunda kalsaydım, bu işi seninle yapardım.” O zaman karısını nasıl öper, ona nasıl sarılır ve tapardı!</p>

  <p class="normal">Kollarını kavuşturmuş, bakışları gökyüzünde hiç kıpırdamadan duruyordu, henüz düşünmek için kafası fazlasıyla karışıktı. Kadın arzusunun kaprisleri karşısında tüm erkeklerin yüreğinde hazır bekleyen şu öfke ve kinin, içinde kabarıp büyüdüğünü hissediyordu yalnızca. İlk defa olarak, şüphe içindeki kocanın o belli belirsiz kaygısını duyuyordu. Kısacası kıskanıyordu, ölü adamı, Forestier’yi kıskanıyordu. Tuhaf ve dokunaklı kıskançlığına Madeleine’e duyduğu kin de karışıyordu. Ötekini aldatmış olduğuna göre, ona nasıl güvenebilirdi!</p>

  <p class="normal">Sonra yavaş yavaş, zihnine bir tür sükûnet hâkim oldu ve ıstırabına karşı katılaşarak, “Kadınların hepsi birer kız çocuğudur, onları kullanmak ve kendinden hiçbir şey vermemek lazım.” diye düşündü.</p>

  <p class="normal">Yüreğindeki acı, küçümseme ve tiksinti sözleri olarak dudaklarına yükseliyordu. Yine de bu sözlerin ağzından çıkmasına izin vermedi. “Dünya güçlülere ait. Güçlü olmak lazım. Her şeyin üzerinde olmak lazım.” diye tekrarlıyordu içinden.</p>

  <p class="normal">Araba artık daha hızlı yol alıyordu. Surları tekrar geride bıraktı. Du Roy, önüne, devasa bir demirci ocağının ışığına benzeyen, gökyüzündeki kızılımtırak aydınlığa bakıyordu; sayısız ve farklı gürültülerden oluşan, belirsiz, büyük, sürekli bir uğultu işitiyordu; hem uzak hem yakın, boğuk bir uğultuydu bu, belli belirsiz ve olağanüstü bir yaşam kıpırtısı, bu yaz gecesinde yorgunluktan tükenmiş bir dev gibi soluk alan Paris’in nefesiydi.</p>

  <p class="normal">Georges, “Üzülmekle aptallık ederim. Her koyun kendi bacağından asılır. Başarı gözü kara olanlarındır. Her şey bencillikten ibaret. Kadın ve aşk için bencillik göstermektense, hırs ve servet için bencil davranmak daha iyidir.” diye düşünüyordu.</p>

  <p class="normal">Şehrin girişinde devasa iki bacağının üzerine dikilmiş Zafer Takı görünüyordu; önünde açılan geniş caddeden aşağı inmek için yürüyüşe geçmeye hazır, şekilsiz bir deve benziyordu.</p>

  <p class="normal">Georges ve Madeleine, sessiz ve sarmaş dolaş olan ebedi çifti yuvaya, arzulanan yatağa götüren araba konvoyundaydı. Sanki bütün insanlık, sevinçten, zevkten, mutluluktan mest olmuş halde, onların yanına sokulmaktaydı.</p>

  <p class="normal">Kocasının içinde olup bitenler konusunda bir şeyler hisseden genç kadın yumuşak sesiyle sordu:</p>

  <p class="normal">“Ne düşünüyorsun dostum? Yarım saattir tek kelime etmedin.”</p>

  <p class="normal">Du Roy alaylı alaylı gülerek cevap verdi:</p>

  <p class="normal">“Birbirlerine sarılan bütün şu budalaları düşünüyorum, aslında hayatta yapılması gereken başka şeyler var bence.”</p>

  <p class="normal">Madeleine, “Evet... ama bazen bu da güzel.” diye mırıldandı.</p>

  <p class="normal">“Güzel... bu da güzel... insanın daha iyi bir şeyi olmayınca!”</p>

  <p class="normal">Georges, hayatı şiirsellik giysisinden çekip çıkararak, bir tür haince öfke içinde düşüncesini sürdürüyordu: “Kendimi sıkıntıya sokar, herhangi bir şeyden mahrum eder, bir süredir yaptığım gibi kendi kendimi yiyip bitirir, kaygılanır, üzülürsem aptallığın dik âlâsını yapmış olurum.” Forestier’nin görüntüsü zihninden geçince, bu kez hiçbir öfke duymadı. Sanki barıştıkları, tekrar dost oldukları hissine kapıldı. Ona, “İyi akşamlar moruk.” diye bağırmak istiyordu.</p>

  <p class="normal">Bu sessizlikten huzursuz olan Madeleine, “Eve dönmeden önce Tortoni’nin Yeri’ne gidip birer dondurma yiyelim mi?” diye sordu.</p>

  <p class="normal">Georges ona göz ucuyla baktı. Bir müzikli kafeyi işaret eden bir dizi gaz lambasının parlak ışığı altında genç kadının sarışın, zarif profilini gördü.</p>

  <p class="normal">“Güzel kadın! Eh! Daha iyi ya. Ava giden avlanır arkadaş. Ama bir daha senin yüzünden kendimi üzecek olursam ne olayım!” diye düşündü. Sonra, “Elbette sevgilim.” diye cevap verdi. Hiçbir şey anlamaması için de onu öptü.</p>

  <p class="normal">Genç kadına kocasının dudakları buz gibi geldi.</p>

  <p class="normal">Oysa kafenin merdiveni önünde, inmesi için karısının elini tutarken her zamanki gülümsemesi vardı yüzünde.</p>
</body>
</html>
