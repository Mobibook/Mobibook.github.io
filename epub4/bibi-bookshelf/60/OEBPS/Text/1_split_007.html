<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_7">V</h2>

  <p class="normal">İki ay gelip geçmişti; Eylül yaklaşıyordu, Duroy’nın ummuş olduğu hızlı zenginlik artık ona çok uzak bir gelecek gibi görünüyordu. Özellikle de konumunun manevi yetersizliği onu endişelendiriyor, saygınlık ve paranın elde edildiği yüksek mevkilere hangi yolla tırmanabileceğini bilemiyordu. Kendisini bu sıradan muhabirlik mesleği içinde hapsolmuş, hiç çıkamayacak gibi kısılı kalmış hissediyordu. Onu takdir ediyorlar, ama mevkiine göre değer veriyorlardı. Kendisine onca hizmette bulunduğu Forestier bile onu artık yemeklere çağırmıyor, bir arkadaş gibi sen diye hitap etse de her konuda bir astı gibi davranıyordu.</p>

  <p class="normal">Şurası gerçek ki arada sırada bir fırsat yakalayan Duroy, küçük bir makale kaleme alıyor ve Cezayir üstüne yazdığı ikinci makalede kendisinde eksik olan kalem esnekliği ve sezme yeteneğini haberleri sayesinde kazandığından, günlük haberlerinin reddedildiğini görme gibi bir tehlikeyle hiç karşılaşmıyordu. Ama bununla keyfince bir makale yazmak ya da siyasi meseleleri söz sahibi biri gibi ele almak arasında, Bois caddelerinde bir arabacı olarak araba kullanmakla bir efendi olarak kullanmak arasındaki kadar fark vardı. Özellikle onurunu kıran şeyse, kibar dünyanın kapılarının kendisine kapalı olduğunu hissetmek, insanların ona eşitleriymiş gibi davrandığı ilişkiler kuramamak, tanınmış birçok aktrisin bazen onu ilgili bir içtenlikle karşılamış olmasına rağmen kadınların özel dünyasına girememekti.</p>

  <p class="normal">Öte yandan, kibar olsun, gezgin oyuncu olsun, bütün kadınların kendisine karşı özel bir çekim, ani bir sempati hissettiğini tecrübelerinden biliyor ve geleceğini bağlayabileceği kadınlarla tanışamadığı için köstek vurulmuş bir at sabırsızlığı duyuyordu.</p>

  <p class="normal">Madam Forestier’yi ziyaret etmeyi sık sık düşünmüştü; ama son karşılaşmalarının anısı onu durduruyor, onurunu kırıyor, üstelik de kocası tarafından davet edilmeyi bekliyordu. Bunun üzerine aklına Madam de Marelle geldi, kendisini görmeye gelmesini rica etmiş olduğunu hatırlayınca, yapacak hiçbir işinin olmadığı bir öğleden sonra kadının evine gitti.</p>

  <p class="normal">“Her zaman üçe kadar evde olurum.” demişti Madam de Marelle.</p>

  <p class="normal">Saat iki buçukta kadının kapısını çaldı.</p>

  <p class="normal">Verneuil Sokağı’nda, dördüncü katta oturuyordu.</p>

  <p class="normal">Zilin sesine gelen bir hizmetçi kapıyı açtı, saçları dağılmış, ufak tefek biriydi bu, bir yandan başlığını bağlarken cevap verdi:</p>

  <p class="normal">“Evet, hanımefendi evde, ama yataktan kalktı mı bilmiyorum.”</p>

  <p class="normal">Salonun kapalı olmayan kapısını itti.</p>

  <p class="normal">Duroy içeri girdi. Oda oldukça geniş, az mobilyalıydı, ihmal edilmiş bir görünüşü vardı. Solmuş ve eskimiş koltuklar duvar boyunca dizilmişti, belli ki hizmetçi kendince bir düzen vermişti odaya, çünkü evini seven bir kadının özenli elinin değdiğini gösterir hiçbir şey yoktu. Nehir üstünde bir sandalı, denizde bir gemiyi, ovada bir değirmeni ve ormanda bir oduncuyu gösteren dört acınacak tablo, odadaki dört duvarın her birinin ortasında, eşit olmayan iplerin ucunda sarkıyordu, dördü de çarpık asılmıştı. İlgisiz bir kadının ihmalkâr bakışları önünde uzun zamandır böyle eğik durduklarını tahmin edebiliyordu insan.</p>

  <p class="normal">Duroy oturup bekledi. Uzun süre bekledi. Sonra bir kapı açıldı ve Madam de Marelle koşarak içeri girdi; üzerinde, altın sarısı manzaralar, mavi çiçekler ve beyaz kuşlar işlenmiş pembe ipekliden japone bir sabahlık vardı.</p>

  <p class="normal">“Düşünün ki hâlâ yatıyordum.” diye bağırdı. “Beni görmeye gelmeniz ne kadar nazik bir davranış! Beni unuttuğunuzu sanıyordum.”</p>

  <p class="normal">Sevinçle iki elini birden erkeğe uzattı, dairenin sıradan görünümü sayesinde kendini rahat hisseden Duroy, kadının ellerini tuttu ve Norbert de Varenne’den gördüğü gibi bir elini öptü.</p>

  <p class="normal">Madam de Marelle ondan oturmasını rica etti; sonra erkeği tepeden tırnağa inceleyerek şöyle dedi: “Nasıl da değişmişsiniz! Bir tarz kazanmışsınız. Paris size iyi geliyor. Hadi bana havadislerden söz edin.”</p>

  <p class="normal">Eskiden beri tanışıyorlarmış gibi hemen çene çalmaya başladılar; aralarında hemen bir yakınlık doğduğunu, aynı karakterde ve aynı soyda iki insanı beş dakikada dost kılan o karşılıklı güven, samimiyet ve sevgi akımının oluştuğunu hissediyorlardı.</p>

  <p class="normal">Genç kadın birdenbire sözünü yarıda keserek, şaşkınlık içinde şöyle dedi:</p>

  <p class="normal">“Ne tuhaf, sizinle nasıl da anlaşıyorum. Sanki sizi on yıldır tanır gibiyim. Kuşkusuz iyi arkadaş olacağız. İster misiniz?”</p>

  <p class="normal">Duroy, daha fazlasını ifade eden bir gülümsemeyle, “Elbette.” dedi.</p>

  <p class="normal">Parlak ve yumuşacık sabahlığının içinde kadını son derece çekici buluyordu, beyaz sabahlığı içindeki diğerinden daha az zarif, daha az sokulgan olsa da, daha iç gıcıklayıcı, daha teklifsizdi.</p>

  <p class="normal">Aynı anda kendine çeken ve durduran, hem “Hoşuma gidiyorsunuz” hem “Dikkat edin” der gibi görünen, gerçek anlamı hiçbir zaman anlaşılamayan sabit ve zarif gülümsemesiyle Madam Forestier’yi yanında hissettiğinde, daha çok onun ayaklarına kapanma ya da bluzunun ince dantellerini öpme ve memelerinin arasından yükselecek olan sıcak ve mis kokulu havayı ağır ağır içine çekme arzusu duyuyordu. Madam de Marelle’in yanındaysa, daha hoyrat, daha belirgin bir arzuya, hafif ipeklinin kabarık hatları karşısında avuçlarını karıncalandıran bir arzuya kapılıyordu.</p>

  <p class="normal">Madam de Marelle, alışkanlık edindiği üzere her cümlesine pratik zekâsını katarak durmadan konuşuyordu; bir işçinin diğerlerini şaşırtarak, zor diye bilinen bir işin üstesinden gelmek için gerekli ustalığı edinmesi gibi bir şeydi bu. Duroy onu dinlerken şöyle düşünüyordu. “Bunları akılda tutmanın faydası var. Onu gündelik olaylar üzerinde konuşturarak, Paris’e has çok güzel yazılar yazabilir insan.”</p>

  <p class="normal">Madam de Marelle’in girdiği kapıya hafifçe, çok hafifçe vuruldu, genç kadın seslendi: “Girebilirsin minnoşum.” Küçük kız içeri girerek, dosdoğru Duroy’nın yanına gidip elini uzattı.</p>

  <p class="normal">Şaşırıp kalan annesi mırıldandı. “Kalbini fethetmişsiniz. Onu tanıyamıyorum.” Genç adam çocuğu öperek yanına oturttu ve ciddi bir tavırla, görüşmedikleri zaman içinde neler yaptığı üzerine nazik sorular sordu. Küçük kız büyük insanlara has ciddi havası içinde, tatlı ve ince sesiyle cevaplar veriyordu.</p>

  <p class="normal">Duvar saati üçü vurdu. Gazeteci ayağa kalktı.</p>

  <p class="normal">“Sık sık gelin,” dedi Madam de Marelle, “bugünkü gibi çene çalarız, beni her zaman sevindirirsiniz. Peki ama neden artık Forestierlerde görmüyoruz sizi?”</p>

  <p class="normal">“Bir nedeni yok. Çok meşgulüm. Umarım yakında bir gün orada görüşürüz.”</p>

  <p class="normal">Nedenini bilmeden yüreği umutla dolu olarak evden çıktı.</p>

  <p class="normal">Bu ziyaretten Forestier’ye söz etmedi.</p>

  <p class="normal">Ama sonraki günler ziyaretin anısını hep korudu, anıdan da öte, bu kadının gerçekdışı ve sürekli mevcudiyetine dair bir tür histi bu. Ondan bir şeyler almış gibi hissediyordu, vücudunun görüntüsü gözlerinde, manevi varlığının tadı yüreğinde kalmıştı. Bir insanın yanında geçirilen harika saatlerden sonra bazen olduğu gibi, kadının görüntüsü aklından gitmiyordu. İnsan böyle durumlarda, esrarlı olduğu için tuhaf, özel, anlaşılmaz, altüst edici ve aynı zamanda nefis bir sahiplenilmeye maruz kalır sanki.</p>

  <p class="normal">Birkaç gün sonra ikinci bir ziyarette daha bulundu.</p>

  <p class="normal">Hizmetçi onu salona aldı, çok geçmeden Laurine yanına geldi. Sadece elini değil, alnını da genç adama uzatarak şöyle dedi:</p>

  <p class="normal">“Annem kendisini beklemenizi rica ediyor. Bir on beş dakika kadar... üzerini değiştirmedi de henüz. Size ben arkadaşlık edeceğim.”</p>

  <p class="normal">Küçük kızın bu resmi tavırları Duroy’yı eğlendiriyordu, ona şöyle cevap verdi: “Elbette küçük hanım, sizinle on beş dakika geçirmek beni memnun edecek; ama sizi uyarıyorum, ben hiç de ciddi biri değilim, gün boyu oyun oynarım, size elim sende oynamayı teklif ediyorum.”</p>

  <p class="normal">Küçük kız heyecanlandı, ardından, kendisini rahatsız eden, aynı zamanda da şaşırtan bir fikir karşısında bir kadının yapacağı gibi gülümsedi ve şöyle mırıldandı:</p>

  <p class="normal">“Apartman dairelerinde oyun oynanmaz.”</p>

  <p class="normal">“Benim için fark etmez,” dedi Duroy, “her yerde oynarım. Hadi yakalayın beni.”</p>

  <p class="normal">Kızı kendisini kovalamaya kışkırtarak masanın etrafında dönmeye başladı, kız ise dudaklarında nazik ama küçümseyici bir gülümsemeyle onun ardından seğirtiyor, bazen yakalamak için elini uzatıyor, ama kendini salıp işi koşmaya kadar vardırmıyordu.</p>

  <p class="normal">Duroy duruyor, eğiliyor, kız çekingen küçük adımlarla kendisine yaklaştığında kapana kısılmış bir iblis gibi havaya sıçrıyor, sonra bir adımda salonun öbür ucuna zıplıyordu. Küçük kız bunu komik buluyor, sonunda gülmeye başlıyor ve coşarak Duroy’nın peşi sıra koşturuyordu; onu yakaladığını sandığı zaman ise neşeli ve ürkek hafif çığlıklar atıyordu. Duroy sandalyelerin yerlerini değiştiriyor, engeller oluşturuyor, kızı bir dakika boyunca aynı sandalyenin etrafında dört dönmeye zorluyor, sonra o sandalyeden başka bir sandalyeye geçiyordu. Laurine artık, bu yeni oyunun keyfine kendini tam anlamıyla kaptırmış, koşturup duruyordu, yüzü pespembe kesilmiş vaziyette, arkadaşının her kaçışında, her hilesinde, her çalımında mutlu çocuklara has büyük bir coşkuyla ona doğru atılıyordu.</p>

  <p class="normal">Kız onu yakaladığını düşünürken, aniden Duroy kızı kollarına aldı ve havaya kaldırarak şöyle bağırdı. “Elim sende!”</p>

  <p class="normal">Neşe içindeki küçük kız kurtulmak için bacaklarını sallıyor, canı gönülden gülüyordu.</p>

  <p class="normal">Madam de Marelle içeri girdi ve şaşkınlık içinde şöyle dedi:</p>

  <p class="normal">“Aaa! Laurine... Laurine oynuyor... Siz bir büyücüsünüz beyefendi.”</p>

  <p class="normal">Duroy küçük kızı yere indirdi, annesinin elini öptü, çocuk aralarında olmak üzere oturdular. Konuşmak istiyorlardı, ama genellikle son derece sessiz olan Laurine keyifle konuşup duruyordu, onu odasına yollamak zorunda kaldılar.</p>

  <p class="normal">Küçük kız hiç karşı koymadan söz dinledi, ama gözlerinde yaşlar vardı.</p>

  <p class="normal">Yalnız kalır kalmaz Madam de Marelle sesini alçalttı:</p>

  <p class="normal">“Haberiniz yok, büyük bir planım var ve bu iş için sizi düşündüm. Mesele şu: Her hafta Forestierlerde yemek yediğim için zaman zaman ben de onları bir lokantaya davet ediyorum. İnsanları evimde ağırlamayı sevmiyorum, durumum buna uygun değil, üstelik ev ve mutfak konuları bana çok uzak, hem de çok. Kuralsız yaşamaktan hoşlanıyorum ben. Dolayısıyla arada sırada onları lokantada ağırlıyorum, ama üç kişi olmak keyifli olmuyor, benim kendi tanıdıklarım da onlarla pek uyuşmuyor. Kurallara pek de uygun bir davet olmadığını belirtmek için söylüyorum bunu. Anlıyorsunuz değil mi, cumartesi akşamı saat yedi buçukta Riche kafesinde bize katılmanızı rica ediyorum. Orayı biliyor musunuz?”</p>

  <p class="normal">Duroy memnuniyetle kabul etti. Madam de Marelle sözünü sürdürdü:</p>

  <p class="normal">“Yalnızca dördümüz olacağız, gerçek bir dörtlü parti. Buna alışık olmayan biz kadınlar için çok eğlenceli oluyor.”</p>

  <p class="normal">Belini, kalçalarını, göğüslerini, kollarını tahrik edici ve cazip bir biçimde ortaya çıkaran koyu kestane rengi bir elbise vardı üzerinde; Duroy bu özenli ve kibar şıklık ile kadının yaşadığı evle ilgili görünür umursamazlığı arasındaki zıtlık karşısında belirsiz bir şaşkınlık, sebebini tam olarak kavrayamadığı bir rahatsızlık hissediyordu.</p>

  <p class="normal">Vücudunu örten, tenini sıkıca ve doğrudan doğruya saran her şey zarif ve incelikliydi, ama çevresinde yer alan hiçbir şeyin Duroy için önemi yoktu.</p>

  <p class="normal">Geçen seferki gibi, duyularının yarattığı bir tür halüsinasyon içinde, kadının mevcudiyetinin hep sürdüğü hissiyle oradan ayrıldı. Yemeğe gideceği günü giderek artan bir sabırsızlıkla bekledi.</p>

  <p class="normal">İmkânları satın almaya hâlâ elvermediğinden ikinci kez siyah bir takım kiraladı ve randevuya saatinden birkaç dakika önce, ilk gelen o oldu.</p>

  <p class="normal">Duroy’yı lokantanın ikinci katına çıkardılar ve duvarları kırmızı kumaşla kaplanmış, tek penceresi bulvara bakan küçük bir salona soktular.</p>

  <p class="normal">Dört sofra takımının bulunduğu kare bir masanın üzerinde, neredeyse cilalanmış denecek kadar parlak, beyaz bir örtü seriliydi; bardaklar, gümüş çatal bıçaklar, mangal, uzun şamdanlara yerleştirilmiş on iki mumun alevinde neşeyle parlıyordu.</p>

  <p class="normal">Dışarıda, özel bölmelerin parlak ışığıyla aydınlanmış bir ağacın yaprakları açık yeşil geniş bir leke oluşturuyordu.</p>

  <p class="normal">Duroy, duvarın kaplandığı kumaş gibi kırmızı, çok alçak bir kanepeye oturdu, altında çöken yorgun yaylar, ona bir çukura düşüyormuş hissi verdi. Bu geniş binanın bütününde belirsiz bir uğultu vardı; birbirine çarpan kap kacak, çatal bıçak seslerinden, garsonların koridorlardaki halının hafiflettiği hızlı ayak seslerinden, bir anlığına açılan ve yemek yiyen insanların bulunduğu tüm bu daracık salonlardan gelen sesleri dışarıya veren kapıların gürültüsünden oluşan, büyük lokantalara has bir uğultuydu bu. Forestier içeri girerek, La Vie Française’in bürolarında asla göstermediği biçimde, içten bir yakınlıkla Duroy’nın elini sıktı.</p>

  <p class="normal">“İki hanım birlikte gelecekler,” dedi, “bu yemek davetleri çok nazik bir davranış.”</p>

  <p class="normal">Ardından masaya baktı, bir kandilin fitilini tamamen söndürttü, hava cereyanı yüzünden pencerenin bir kanadını kapattı, kendine iyice korunmalı bir yer seçerek şöyle dedi: “Çok dikkat etmem lazım; bir aydır daha iyiydim, birkaç gündür yeniden şifayı kaptım. Salı günü tiyatrodan çıktığımda üşütmüş olmalıyım.”</p>

  <p class="normal">Kapı açıldı, peşlerinde şef garson olmak üzere iki genç kadın göründü; çevredekilerin ve rastlantıların şaibeli olduğu bu tür yerlerde takındıkları o çok hoş esrarlı hava içinde, tüllerin ardına gizlenmiş, sakınımlıydılar.</p>

  <p class="normal">Duroy Madam Forestier’ye selam verdiğinde, kadın kendisini görmeye gelmediği için ona iyice bir sitem etti; sonra yüzünde bir gülümsemeyle hanım arkadaşına bakarak ekledi:</p>

  <p class="normal">“Gerçek şu ki Madam de Marelle’i bana tercih ediyorsunuz, ona ayıracak vakti pekâlâ buluyorsunuz.”</p>

  <p class="normal">Sonra masaya oturdular, şef garson şarap listesini Forestier’ye uzatınca Madam de Marelle hemen araya girdi:</p>

  <p class="normal">“Beylere ne istiyorlarsa verin, bize ise soğutulmuş şampanya getirin, en iyisinden olsun, tatlı şampanya mesela, başka hiçbir içki istemem.”</p>

  <p class="normal">Adam çıktığında, coşkuyla gülerek şöyle dedi:</p>

  <p class="normal">“Bu akşam sarhoş olmak istiyorum, felekten bir gece çalacağız, gerçek anlamda dağıtacağız.”</p>

  <p class="normal">Duymamış gibi görünen Forestier sordu:</p>

  <p class="normal">“Pencereyi kapamamın sizce bir sakıncası var mı? Birkaç gündür göğsüm biraz kötü.”</p>

  <p class="normal">“Hayır, hiçbir sakıncası yok.”</p>

  <p class="normal">Bunun üzerine Forestier gidip aralık kalan kanadı itti ve yatışmış, rahatlamış bir yüz ifadesiyle tekrar yerine oturdu.</p>

  <p class="normal">Karısı hiç konuşmuyor, dalgın görünüyordu; yüzünü masaya eğmiş, bardaklara gülümsüyordu, asla tutmamak üzere vaatte bulunur gibi görünen o anlaşılmaz gülümsemelerden biriydi bu.</p>

  <p class="normal">Masaya küçük ve etli Ostende istiridyeleri geldi, deniz kabuklarına konmuş küçük kulaklara benziyor, tuzlu şekerlemeler gibi damakla dil arasında eriyorlardı.</p>

  <p class="normal">Çorbanın ardından genç kız teni gibi pembe bir alabalık servis edildi, davetliler sohbete koyuldu.</p>

  <p class="normal">Önce etrafta dolaşan bir dedikodudan söz edildi, özel bir bölmede yabancı bir prensle yemek yiyen ve kocasının bir dostu tarafından görülen kibar dünyadan bir kadının hikâyesiydi bu.</p>

  <p class="normal">Forestier maceraya çok gülüyordu; iki kadınsa, münasebetsiz gevezenin, bir hödük ve kalleş olduğunu söylüyorlardı. Duroy da onlar gibi düşünüyordu ve yüksek sesle, ister aktörü olsun, ister sırdaşı ya da sadece şahidi, bir erkeğin böyle meselelerde bir mezar sessizliğini koruması gerektiğini söyledi. Ardından ekledi:</p>

  <p class="normal">“Birbirimizin ağzı sıkılığına tam anlamıyla güvenebilseydik, dünya güzelliklerle dolu olurdu. Kadınları çoğunlukla durduran şey, sırlarının açığa çıkmasından korkmaları.”</p>

  <p class="normal">Sonra gülümseyerek devam etti:</p>

  <p class="normal">“Hadi ama, doğru değil mi? Kısa ve küçük bir mutluluğu acılı gözyaşları ve çaresi bulunmaz bir skandalla ödeyeceklerinden korkmasalar, hangisi anlık bir arzuya, bir saatlik ani ve güçlü bir hevese, bir aşk fantezisine kapılıp gitmez ki?”</p>

  <p class="normal">Bir davayı, kendi davasını savunur gibi bulaşıcı bir inançla konuşuyordu, sanki şöyle der gibiydi: “Benimle böyle tehlikelerden korkmaya gerek yok. Deneyin de görün.”</p>

  <p class="normal">Kadınlar onu hayranlıkla izliyor, bakışlarıyla onaylıyor, onun güzel ve doğru konuştuğunu düşünüyordu; dostane sessizlikleri, sırrın açığa çıkmayacağından emin olsalar katı Paris ahlaklarının uzun süre direnemeyeceğini itiraf etmekteydi.</p>

  <p class="normal">Kanepeye neredeyse uzanmış, bir bacağını altına almış ve giysisini kirletmemek için peçetesini yeleğine sokmuş olan Forestier, şüphecilere has ikna olmuş bir gülüşle aniden şöyle dedi:</p>

  <p class="normal">“Doğru yahu, insan sessiz kalınacağından emin olsa gözünü karartır. Vay anasını be! Zavallı kocalar.”</p>

  <p class="normal">Ve aşktan konuşmaya başladılar. Duroy, sonsuz olarak görmese de, bir bağ, sıcak bir dostluk, bir güven yarattığı için aşkın uzun süreli olduğunu düşünüyordu. Nefislerin birleşmesi kalplerin birleşmesine bir mühürdü sadece. Ama neredeyse her zaman ayrılıkları getiren hırpalayıcı kıskançlıklar, abartılı üzüntüler, kavgalar, acılar onda tiksinti uyandırıyordu.</p>

  <p class="normal">Sustuğu zaman Madam de Marelle göğüs geçirdi:</p>

  <p class="normal">“Evet, hayattaki tek güzel şey ve biz onu imkânsız isteklerle bozuyoruz genellikle.”</p>

  <p class="normal">Bir bıçakla oynayan Madam Forestier ekledi:</p>

  <p class="normal">“Evet... evet... sevilmek güzel şey...”</p>

  <p class="normal">Hayallerini daha da öteye taşır, dile getirmeye cesaret edemediği şeyleri düşünür gibiydi.</p>

  <p class="normal">İlk yemek henüz gelmediğinden, ara sıra bir yudum şampanya içip, yuvarlak küçük ekmeklerden kopardıkları kabuk parçalarıyla çöpleniyorlardı. Aşk düşüncesi yavaş ve istilacı bir biçimde içlerine nüfuz ediyor, damla damla boğazlarından inen açık renkli şarabın kanlarını kızıştırıp zihinlerini bulandırması gibi, giderek ruhlarını coşturuyordu.</p>

  <p class="normal">Kalın bir kuşkonmaz sapı tabakasının üzerine yatırılmış, yumuşacık, hafif kuzu pirzolaları geldi masaya.</p>

  <p class="normal">“Vay anasını, ne de lezzetli!” diye haykırdı Forestier. Nefis etin ve yağ gibi ağızda kayan sebzenin tadına vara vara, yavaşça yiyorlardı.</p>

  <p class="normal">Duroy tekrar söze girdi:</p>

  <p class="normal">“Ben bir kadını sevdiğim zaman, çevresindeki her şey yeryüzünden silinir.”</p>

  <p class="normal">Bunu inanarak söylüyor, tadını çıkardığı bu sofra keyfini düşünüp coşuyordu.</p>

  <p class="normal">Madam Forestier, etliye sütlüye karışmaz havasıyla mırıldandı:</p>

  <p class="normal">“Biri, ‘Beni seviyor musunuz?’ diye sorup da diğeri, ‘Evet, seni seviyorum.’ dediğinde birleşen ellerin ilk baskısıyla kıyaslanabilecek mutluluk yoktur.”</p>

  <p class="normal">Yeni bir kadeh şampanyayı bir dikişte bitiren Madam de Marelle, bardağını masaya koyarak neşeyle konuştu:</p>

  <p class="normal">“Ben daha az platoniğim.”</p>

  <p class="normal">Hepsi, gözleri ışıl ışıl, bu sözü onaylayarak kıs kıs gülmeye başladı.</p>

  <p class="normal">Forestier kanepeye uzandı, kollarını açarak yastıklara dayandı ve ciddi bir sesle şöyle dedi:</p>

  <p class="normal">“Bu açıksözlülük sizi onurlandırıyor ve pratik bir kadın olduğunuzu kanıtlıyor. Ama size sorabilir miyiz, Mösyö de Marelle ne düşünüyor bu konuda?”</p>

  <p class="normal">Kadın sınırsız, bitmek bilmez bir küçümsemeyle yavaşça omuz silkti, ardından açık seçik bir sesle konuştu:</p>

  <p class="normal">“Mösyö de Marelle’in bu konuda bir fikri yok. O olsa olsa... çekimserdir.”</p>

  <p class="normal">Ve sohbet sevgi üzerine yüksek teorilerden inerek kibar çapkınlıkların çiçekli bahçesine daldı.</p>

  <p class="normal">İncelikli imaların, eteklerin kaldırılışı gibi kelimelerle kaldırılan peçelerin zamanıydı şimdi; dil oyunlarının, ustalıklı ve gizlenmiş gözü pekliklerin, her türden edepsiz ikiyüzlülüklerin; örtülü ifadelerle çıplak imgeler sergileyen, dile getirilemeyen her şeyin hızlı görüntüsünü gözler önüne ve zihinlere getiren, kibar dünya insanları için bir tür incelikli ve gizemli aşka, bir kucaklaşma gibi eşzamanlı, altüst edici ve kösnül hatıralar aracılığıyla bir tür erdemsiz düşünce alışverişine fırsat tanıyan cümlelerin; kucaklaşmada gizli, utanç verici ve arzulanan ne varsa onların zamanıydı. Masaya kızarmış et, yanında bıldırcınlar bulunan keklik palazları, ardından bezelye, bir güveç karaciğer ezmesi ve yanında da çukur, kocaman bir kâseyi yeşil yosunlar gibi dolduran, yaprakları danteli andırır bir salata geldi. Tüm bunları tadına varmadan, düşünmeden, kafaları sadece konuştuklarıyla meşgul, bir aşk denizine dalmış vaziyette yediler.</p>

  <p class="normal">Şimdi iki kadın, daha serbest konuşmaya başlamıştı; Madam de Marelle bir kışkırtmaya benzeyen doğal bir gözü peklikle, Madam Forestier ise hoş bir temkinlilikle, ağzından çıkan cesur cümleleri yumuşatır görünürken vurgulayan, sesinde, gülümsemesinde, tüm tavrında belli bir edeple konuşuyordu.</p>

  <p class="normal">Yastıklara tamamen kaykılan Forestier, durmadan gülüyor, yiyip içiyordu, ara sıra o kadar cesur ya da o kadar açık saçık bir laf ediyordu ki bu tarzı yüzünden ve âdet yerini bulsun diye şaşkınlığa düşen kadınlar iki üç saniye boyunca utanmış gibi yapıyorlardı. Çok kaba kaçacak derecede açık saçık bir söz ettiğinde şöyle ekliyordu:</p>

  <p class="normal">“Hadi iyisiniz çocuklar. Böyle devam ederseniz, sonunda delice şeyler yapacaksınız.”</p>

  <p class="normal">Tatlı, ardından da kahve geldi; likörler, uyarılmış zihinlere daha ağır ve daha hararetli bir huzursuzluk akıttı.</p>

  <p class="normal">Masaya otururken haber verdiği gibi, Madam de Marelle sarhoştu ve konuklarını eğlendirmek için sarhoşluğunu iyice abartan bir kadına has neşeli ve çenebaz bir sevimlilikle bunu kabul ediyordu.</p>

  <p class="normal">Madam Forestier, belki de temkinli davranmak adına susuyordu şimdi; Duroy ise, kendisini tehlikeye atmamak için ustalıklı bir sakınım içindeydi.</p>

  <p class="normal">Sigara yaktılar, Forestier birdenbire öksürmeye başladı.</p>

  <p class="normal">Boğazını paralayan şiddetli bir öksürük nöbetiydi bu, yüzü kıpkırmızı, alnı ter içinde, öksürüğünü peçetesiyle boğmaya çalışıyordu. Nöbet yatıştığında öfkeli bir tavırla homurdandı: “Bu eğlenceler bana hiç iyi gelmiyor, saçmalık bu.” Zihnini meşgul eden hastalık dehşetiyle bütün keyfi kaçmıştı.</p>

  <p class="normal">“Eve dönelim.” dedi.</p>

  <p class="normal">Madam de Marelle garsonu çağırıp hesabı istedi. Hesap neredeyse anında geldi. Hesabı okumaya çalıştı, ama rakamlar gözünün önünde dans ediyordu, kâğıdı Duroy’ya uzattı: “Alın, benim adıma ödeyin, hiçbir şey görmüyorum, çok sarhoşum.”</p>

  <p class="normal">Aynı anda para kesesini de erkeğin eline attı.</p>

  <p class="normal">Hesap yüz otuz frank tutmuştu. Duroy pusulayı gözden geçirip kontrol etti, sonra iki banknot verdi, paranın üstü geldiğinde alçak sesle sordu: “Garsonlara ne kadar bırakmak lazım?”</p>

  <p class="normal">“Ne kadar isterseniz, bilmiyorum.”</p>

  <p class="normal">Duroy tabağa beş frank koydu, sonra para kesesini genç kadına verirken şöyle dedi:</p>

  <p class="normal">“Size evinize kadar eşlik etmemi ister misiniz?”</p>

  <p class="normal">“Elbette isterim. Evimin yolunu bulabilecek durumda değilim.”</p>

  <p class="normal">Forestierlerle tokalaştılar ve Duroy, yola koyulmuş bir kupa arabasında kendini Madam de Marelle’le baş başa buldu.</p>

  <p class="normal">Kadının bedenini yanı başında, çok yakınında hissediyor, kaldırımlardaki gaz lambalarının aniden bir anlığına aydınlattığı bu kara kutuda birlikte kapalı kaldıkları duygusuna kapılıyordu. Giysisinin üstünden kadının omzunun sıcaklığını hissediyor, söyleyecek hiç, ama hiçbir şey bulamıyor, onu kollarına almak için dayanılmaz bir istek duyuyordu.</p>

  <p class="normal">“Cesur davransam ne yapar?” diye düşünüyordu. Yemek sırasında fısıldanan tüm açık saçık sözleri hatırlamak onu yüreklendiriyor, ama bir yandan da rezalet çıkacağı korkusu elini kolunu bağlıyordu.</p>

  <p class="normal">Kadın ise kendi köşesinde büzülmüş, kıpırtısızca duruyor ve hiçbir şey söylemiyordu. Bir ışık huzmesinin arabanın içine sızdığı her seferinde gözlerinin parladığını görmese, Duroy kadının uyuduğunu düşünebilirdi.</p>

  <p class="normal">“Ne düşünüyordu?” Duroy hiç konuşmaması gerektiğini hissediyordu, sessizliği bozacak bir kelime, tek bir kelime şansını yok ederdi, ama cesareti, ani ve hoyrat bir atılımda bulunma cesareti yoktu.</p>

  <p class="normal">Birdenbire onun ayağının kımıldadığını hissetti. Kadın bir hareket yapmıştı, sert, sinirli, sabırsızlık ya da belki çağrı ifade eden bir hareketti bu. Neredeyse hissedilmez olan bu hareket, tepeden tırnağa tüm bedeninde büyük bir ürpertinin dolaşmasına yol açtı; hızla dönerek kadının üstüne atıldı, dudaklarıyla ağzını, elleriyle çıplak tenini aradı.</p>

  <p class="normal">Madam de Marelle hafif bir çığlık attı, doğrulmak, mücadele etmek, onu itmek istedi, sonra daha uzun süre direnecek gücü yokmuşçasına boyun eğdi.</p>

  <p class="normal">Ama araba çok geçmeden kadının oturduğu evin önünde durunca şaşırıp kalan Duroy ona teşekkür etmek, minnettarlık dolu sevgisini dile getirmek için gerekli tutkulu sözleri bir türlü bulamadı. Bu arada Madam de Marelle yerinden kalkmıyor, olup bitenlerden sersemlemiş vaziyette hiç kımıldamıyordu. Arabacının bir şeylerden şüpheleneceğinden korkan Duroy arabadan önce inerek genç kadına elini uzattı.</p>

  <p class="normal">Nihayet Madam de Marelle tek kelime etmeden sendeleyerek arabadan çıktı. Duroy zili çaldı, kapı açılınca, titreyerek, “Sizi tekrar ne zaman göreceğim?” diye sordu.</p>

  <p class="normal">Kadın öyle alçak sesle mırıldandı ki Duroy zar zor duydu: “Yarın bana öğle yemeğine gelin.” Ve bir top kadar gürültü çıkaran ağır kapı kanadını iterek holün karanlığında gözden kayboldu.</p>

  <p class="normal">Duroy arabacıya yüz metelik verdi ve yüreği sevinçle dolup taşarak, muzaffer, hızlı adımlarla dümdüz yürüdü.</p>

  <p class="normal">Nihayet bir kadını, evli bir kadını ayartmıştı! Kibar çevreden, gerçek kibar çevreden, Paris sosyetesinden bir kadını! Nasıl da kolay ve beklenmedik bir biçimde olup bitmişti her şey!</p>

  <p class="normal">O zamana kadar, bunca arzulanan bu kadınlara yanaşmak ve onların gönlünü fethetmek için bitmez tükenmez bir ilgi, sonsuz bekleyişler, ustalıklı iltifatlarla sarıp sarmalamalar, aşk sözleri, ah vah etmeler ve hediyeler gerektiğini düşünmüştü. Oysaki işte, birdenbire, en ufak girişimde, ilk rastladığı kadın ona teslim oluyordu, hem de öyle çabuk teslim olmuştu ki Duroy hayretler içindeydi.</p>

  <p class="normal">“Sarhoştu,” diye düşündü, “yarın başka havadan çalacak. Beni hayal kırıklığı bekleyecek.” Bu düşünceyle endişelendi, sonra kendi kendine, “Adam sen de, artık onu elde ettiğime göre, elimde tutmasını bileceğim.” dedi.</p>

  <p class="normal">Umutlarının, mevki, başarı, ün, servet ve aşk umutlarının yitip gittiği bulanık hayaller içinde birdenbire, büyük zaferlerin yüceliğinde akıp giden şu figüran zincirleri gibi, düşlerinin yaldızlı bulutlarının ardında teker teker kaybolmak üzere gülümseyerek geçen şık, zengin, güçlü kadınların oluşturduğu bir kuyruk geldi gözünün önüne.</p>

  <p class="normal">Uykusunda hep buna benzer rüyalar gördü.</p>

  <p class="normal">Ertesi gün Madam de Marelle’in merdivenlerini tırmanırken biraz heyecanlıydı. Kendisini nasıl karşılayacaktı acaba? Ya onu kabul etmezse? Ya evine girmesini yasaklamışsa? Ya olan biteni birilerine anlatırsa? Yo hayır, hiçbir şey anlatamazdı, yoksa gerçeğin tüm çıplaklığıyla ortaya çıkması işten bile değildi. Dolayısıyla Duroy duruma hâkimdi.</p>

  <p class="normal">Küçük hizmetçi kapıyı açtı. Yüzü her zamanki gibiydi. Duroy rahatladı, hizmetçinin altüst olmuş bir yüz ifadeyle karşısına çıkacağından korkmuştu.</p>

  <p class="normal">“Hanımefendi iyi mi?” diye sordu.</p>

  <p class="normal">“Evet beyefendi, her zamanki gibi.” diye cevap verdi hizmetçi.</p>

  <p class="normal">Duroy’yı salona aldı.</p>

  <p class="normal">Duroy, saçlarının ve görüntüsünün ne âlemde olduğuna bakmak için dosdoğru şömineye yöneldi; tam aynanın önünde kravatını düzeltiyordu ki, oda kapısının eşiğinde ayakta durmuş, kendisine bakan genç kadını fark etti.</p>

  <p class="normal">Onu görmemiş gibi yaptı, birkaç saniyeliğine aynadan birbirlerini inceleyerek, yüz yüze gelmeden önce birbirlerini gözleyip tartmaya çalıştılar.</p>

  <p class="normal">Duroy arkasına döndü. Kadın yerinden hiç kımıldamamıştı, bekliyor gibiydi. Duroy ona doğru atıldı, konuşurken dili dolanıyordu: “Sizi nasıl seviyorum! Nasıl seviyorum sizi!” Madam de Marelle kollarını açıp kendisini erkeğin göğsüne bıraktı, başını ona doğru kaldırdığında uzun uzun öpüştüler.</p>

  <p class="normal">Duroy şöyle düşünüyordu: “Sandığımdan daha kolay oldu. Çok iyi gidiyor.” Dudakları ayrıldığında, tek kelime etmeden, bakışlarına sonsuz bir aşk ifadesi yerleştirmeye çalışarak, gülümsüyordu.</p>

  <p class="normal">Madam de Marelle de gülümsüyordu, kadınların kendilerini verme isteklerini, bu konudaki rıza ve arzularını açığa vuran tebessümlerden biriydi bu. Mırıltıyla konuştu:</p>

  <p class="normal">“Yalnızız. Laurine’i bir arkadaşına yemeğe gönderdim.”</p>

  <p class="normal">Duroy, kadının bileklerini öperken göğüs geçirdi:</p>

  <p class="normal">“Teşekkür ederim, tapıyorum size.”</p>

  <p class="normal">Bunun üzerine Madam de Marelle, erkek sanki kocasıymış gibi koluna girdi, kanepeye giderek yan yana oturdular.</p>

  <p class="normal">Duroy’nın ustalıklı ve baştan çıkarıcı bir sohbet başlatması gerekiyordu, istediği başlangıç cümlelerini bulamayınca kem küm etti:</p>

  <p class="normal">“Bana çok kızgın değilsiniz değil mi?”</p>

  <p class="normal">Madam de Marelle elini onun ağzının üstüne koydu:</p>

  <p class="normal">“Sus!”</p>

  <p class="normal">Bakışları birbirine kilitlenmiş, alev alev yanan parmakları birbirine dolanmış halde, sessizce durdular.</p>

  <p class="normal">“Sizi nasıl da arzuluyordum!” dedi Duroy.</p>

  <p class="normal">Madam de Marelle, “Sus!” diye tekrarladı.</p>

  <p class="normal">Duvarın ardındaki odada hizmetçinin tabak çanağı kaldırıp koyarken çıkardığı sesler işitiliyordu.</p>

  <p class="normal">Duroy ayağa kalktı:</p>

  <p class="normal">“Size bu kadar yakın duramıyorum. Aklımı kaçıracağım yoksa.”</p>

  <p class="normal">Kapı açıldı:</p>

  <p class="normal">“Sofra hazır hanımefendi.”</p>

  <p class="normal">Duroy kolunu ciddiyetle kadına uzattı.</p>

  <p class="normal">Karşılıklı oturup yemeklerini yediler, durmadan gülümsüyor, bakışıyorlardı, başlamakta olan bir sevginin güzelim büyüsüyle sarmalanmış halde, kafaları yalnızca birbirleriyle meşguldü. Ne yediklerinin farkında değillerdi. Duroy bir ayağın, küçük bir ayağın masanın altında arandığını hissetti. Onu kendi ayaklarının arasına alıp var gücüyle sıkarak öylece tuttu.</p>

  <p class="normal">Hizmetçi gevşek tavırlarla, hiçbir şeyin farkında değilmişçesine girip çıkıyor, yemekleri getirip götürüyordu.</p>

  <p class="normal">Yemeklerini bitirince salona dönerek tekrar kanepede yan yana oturdular.</p>

  <p class="normal">Duroy giderek Madam de Marelle’e sokuluyor, ona sarılmaya çalışıyordu. Ama kadın sakince onu itiyordu.</p>

  <p class="normal">“Dikkat edin, kız içeri girebilir.”</p>

  <p class="normal">Duroy fısıltıyla konuştu:</p>

  <p class="normal">“Sizi nasıl sevdiğimi söylemek için ne zaman tam anlamıyla yalnız görüşebileceğiz?”</p>

  <p class="normal">Madam de Marelle kulağına doğru eğilip, çok alçak sesle konuştu:</p>

  <p class="normal">“Bugünlerde evinize gelerek size ufak bir ziyarette bulunacağım.”</p>

  <p class="normal">Duroy kızardığını hissetti:</p>

  <p class="normal">“Mesele şu ki... benim evim... çok sıradan bir yer.”</p>

  <p class="normal">Kadın gülümsedi:</p>

  <p class="normal">“Hiç önemi yok. Sizi görmeye geleceğim ben, dairenizi değil.”</p>

  <p class="normal">Bunun üzerine, ne zaman geleceğini öğrenmek için Duroy onu sıkıştırdı. Kadın, bir sonraki haftanın uzak bir gününü belirtti; Duroy lafları ağzında geveleyerek, parıldayan gözlerle, tarihi öne alması için ona yalvardı, bir yandan da kadının ellerini sıkıp eziyordu, arzuyla, baş başa yemeklerin ardından gelen şu taşkın arzuyla altüst olmuş yüzü kızarmış, ateşli bir ifade almıştı.</p>

  <p class="normal">Onu böyle tutkuyla yalvarırken görmek Madam de Marelle’in hoşuna gidiyor, bazen buluşma vaktini bir gün öne almayı kabul ediyordu. Ama Duroy, “Yarın... hadi söyleyin... yarın deyin.” diye tekrarlayıp duruyordu.</p>

  <p class="normal">Kadın sonunda razı oldu:</p>

  <p class="normal">“Peki. Yarın. Saat beşte.”</p>

  <p class="normal">Duroy sevinçle uzun bir iç çekti; sanki birbirlerini yirmi yıldır tanıyorlarmış gibi, çok samimi bir havada, neredeyse sakince sohbet ettiler.</p>

  <p class="normal">Bir zil sesi onları yerinden sıçrattı, birbirlerinden uzaklaştılar.</p>

  <p class="normal">“Laurine olmalı.” diye mırıldandı Madam de Marelle.</p>

  <p class="normal">Çocuk göründü, bir süre şaşkınlık içinde durdu, sonra ellerini çırparak Duroy’ya doğru koştu, onu görünce çok sevinmişti:</p>

  <p class="normal">“Ah Güzel Dost!” diye bağırdı.</p>

  <p class="normal">Madam de Marelle gülmeye başladı:</p>

  <p class="normal">“Bak hele! Güzel Dost! Laurine size isim taktı! Hoş bir dostluk adı bu sizin açınızdan, bundan sonra ben de size Güzel Dost diyeceğim!”</p>

  <p class="normal">Duroy küçük kızı dizlerine oturttu, öğrettiği bütün küçük oyunları tekrar oynamak zorunda kaldı.</p>

  <p class="normal">Saat üçe yirmi kala, gazeteye gitmek üzere yerinden kalktı; merdivenin başında, aralık duran kapıdan bir kez daha usulca fısıldadı: “Yarın. Saat beşte.”</p>

  <p class="normal">Genç kadın gülümseyerek, “Tamam.” diye cevap verdi ve gözden kayboldu.</p>

  <p class="normal">Duroy, günlük işlerini bitirince, sevgilisini ağırlamak üzere odasını nasıl düzenleyeceği ve dairenin yoksulluğunu en iyi biçimde nasıl gizleyeceği üzerinde kafa yordu. Duvarlara Japon bibloları asmayı düşündü, beş franka kreponlar, yelpazeler ve küçük siperliklerden oluşan tüm bir koleksiyonu satın aldı, bu siperliklerle kâğıt üzerindeki fazla belirgin lekeleri gizledi. Pencere camlarına nehirlerde tekneleri, kızıl göklerde uçan kuşları, balkonlardaki rengârenk kadınları ve karla kaplı ovalarda siyahlara bürünmüş ufak tefek adamların tören alayını gösteren saydam resimler yapıştırdı.</p>

  <p class="normal">Sadece içinde uyunacak ve oturulacak büyüklükte olan dairesi çok geçmeden, duvar kâğıdıyla kaplanmış bir fanusun içine benzedi. Duroy sonucu tatminkâr buldu ve akşam saatlerini artakalan renkli kâğıtlardan kestiği kuşları tavana yapıştırmakla geçirdi.</p>

  <p class="normal">Sonra yatağına yattı, tren düdükleri ona ninni gibi geliyordu.</p>

  <p class="normal">Ertesi gün erkenden eve döndü, yanında bir kutu pasta ve bakkaldan aldığı bir şişe Madera şarabı vardı. İki tabakla iki bardak edinmek için tekrar dışarı çıkmak zorunda kaldı; tüm aldıklarını, kirli ahşabını bir peçeteyle gizlediği tuvalet masasının üzerine yerleştirdi, leğen ve su testisi masanın altına gizlenmişti.</p>

  <p class="normal">Ardından beklemeye koyuldu.</p>

  <p class="normal">Madam de Marelle beşi çeyrek geçeye doğru geldi, göz alan renkli desenler hoşuna gitmişti:</p>

  <p class="normal">“Bak hele, burası bayağı sevimli bir yer.” diye bağırdı. “Ama merdivenler çok kalabalık.”</p>

  <p class="normal">Duroy onu kollarına almış, alnıyla şapkası arasında kalan saçlarını, tülünün üzerinden coşkuyla öpüyordu.</p>

  <p class="normal">Bir buçuk saat sonra, Rome Sokağı’ndaki fayton durağına götürdü onu. Madam de Marelle arabaya binince, “Salı günü aynı saatte.” diye fısıldadı.</p>

  <p class="normal">“Aynı saatte, salı günü.” dedi. Akşam çöktüğü için Duroy’nın kafasını araba kapısından içeriye çekerek dudaklarından öptü. Arabacı hayvanı kırbaçladığında da, “Hoşça kal Güzel Dost.” diye bağırdı ve beyaz bir atın yorgun tırıs adımlarla çektiği eski kupa arabası yola koyuldu.</p>

  <p class="normal">Üç hafta boyunca Duroy, iki üç günde bir, kâh sabah kâh akşam saatlerinde Madam de Marelle’i ağırladı böylece.</p>

  <p class="normal">Bir öğleden sonra yine kadını beklerken, merdivenlerden gelen büyük bir gürültüyle kapıya gitti. Bir çocuk bağıra çağıra ağlıyordu. Öfkeli bir erkek sesi duyuldu: “Yine neden cıyaklıyor şu velet?” Sinirli ve cırlak bir kadın sesi cevap verdi: “Yukarıdaki gazeteciye gelen şu rezil karı sahanlıkta Nicolas’ya çarpıp düşürdü. Merdivenlerde çocuklara bile dikkat etmeyen böyle orospuların içeri girmesine izin verenlerde kabahat!”</p>

  <p class="normal">Çılgına dönen Duroy içeriye çekildi, çünkü kulağına bir etek hışırtısı ve alt katın merdivenlerini tırmanan telaşlı ayak sesleri geliyordu.</p>

  <p class="normal">Çok geçmeden, tekrar kapamış olduğu kapısına vuruldu. Kapıyı açtı, Madam de Marelle nefes nefese, çılgına dönmüş bir halde kendisini odanın içine atarak kesik kesik konuştu:</p>

  <p class="normal">“Duydun mu?”</p>

  <p class="normal">Duroy hiçbir şeyin farkında değilmiş gibi yaptı.</p>

  <p class="normal">“Hayır, neyi?”</p>

  <p class="normal">“Bana nasıl hakaret ettiklerini?”</p>

  <p class="normal">“Kimlerin?”</p>

  <p class="normal">“Alt katta oturan sefillerin.”</p>

  <p class="normal">“Yo duymadım, ne oldu, söylesene.”</p>

  <p class="normal">Madam de Marelle tek kelime edemeden hıçkıra hıçkıra ağlamaya başladı.</p>

  <p class="normal">Duroy şapkasını, ayakkabılarını çıkarıp yatağa yatırmak ve ıslak bir bezle şakaklarını ovmak zorunda kaldı; kadın nefes almakta zorlanıyordu, nihayet heyecanı biraz yatıştığında bütün öfkesi açığa çıktı.</p>

  <p class="normal">Duroy’nın hemen aşağı inip kavga etmesini, onları öldürmesini istiyordu.</p>

  <p class="normal">Duroy tekrarlayıp duruyordu: “Ama bunlar işçi takımından, hödük insanlar. Mahkemeye çıkmak gerekeceğini, seni tanıyabileceklerini, tutuklanıp mahvolabileceğini düşün. Bu tür insanlarla muhatap olunmaz.”</p>

  <p class="normal">Madam de Marelle başka bir düşünceye takıldı: “Ne yapacağız şimdi? Bir daha buraya gelemem ben.” Duroy, “Çok basit, taşınacağım.” diye cevap verdi.</p>

  <p class="normal">Madam de Marelle mırıldandı: “Evet ama uzun sürer bu.” Ardından, aklına birdenbire bir çözüm geldi, hemen sakinleşti:</p>

  <p class="normal">“Hayır, dinle, buldum, bu işi bana bırak, sen bir şeyi dert etme. Yarın sabah sana bir mavi not yollayacağım.”</p>

  <p class="normal">Madame de Marelle, Paris içinde dolaşan kapalı telgraflara “mavi notlar” diyordu.</p>

  <p class="normal">Açıklamak istemediği buluşundan memnun, gülümsemekteydi artık; bir sürü aşk çılgınlığı sergiledi.</p>

  <p class="normal">Yine de merdivenlerden tekrar inerken çok tedirgindi, bacaklarının kendisini taşımadığını hissettiğinden var gücüyle sevgilisinin koluna asılmaktaydı.</p>

  <p class="normal">Kimseyle karşılaşmadılar.</p>

  <p class="normal">Duroy genellikle geç kalktığı için, ertesi gün saat on birde postacı söz verilen mavi notu getirdiğinde, hâlâ yataktaydı.</p>

  <p class="normal">Notu açıp okudu:</p>

  <p class="normal">“Buluşma öğleden sonra saat beşte, Constantinople Sokağı, 127 numarada. Madam Duroy tarafından kiralanmış daireyi açtıracaksın.</p>

  <p class="sagnormal">CLO seni öpüyor.”</p>

  <p class="normal">Saat tam beşte Duroy, dayalı döşeli büyük bir binanın kapıcı odasına girerek soruyordu:</p>

  <p class="normal">“Madam Duroy’nın kiraladığı daire bu binada mı?”</p>

  <p class="normal">“Evet beyefendi.”</p>

  <p class="normal">“Rica etsem beni daireye götürür müsünüz?”</p>

  <p class="normal">Temkinin gerekli olduğu nazik durumlara kuşkusuz alışık olan adam, onun gözlerinin içine bakıp, ardından uzun anahtar dizisi içinden bir anahtar seçerken şöyle dedi:</p>

  <p class="normal">“Siz Mösyö Duroy’sınız değil mi?”</p>

  <p class="normal">“Elbette, ta kendisi.”</p>

  <p class="normal">Kapıcı, zemin katta iki odadan oluşan ve kapıcı odasının karşısına düşen küçük bir dairenin kapısını açtı.</p>

  <p class="normal">Oldukça yeni, çiçekli bir duvar kâğıdıyla kaplanmış salonda, sarı desenli yeşilimtırak bir kumaşla kaplı maun mobilyalar ve incecik, çiçekli bir halı vardı, halı öyle inceydi ki insan ayağının altındaki ahşabı hissedebiliyordu.</p>

  <p class="normal">Yatak odası o kadar daracıktı ki, yatak dörtte üçünü kaplıyordu. Boydan boya, bir duvardan diğerine uzanan, mobilyalı dairelere has büyük yataklardandı, ağır kumaştan mavi perdeleri, üzerinde ne idüğü belirsiz lekeler bulunan ipekli, ağır bir örtüsü vardı.</p>

  <p class="normal">Kaygılı ve canı sıkılmış olan Duroy düşünüyordu: “Bu ev bana çok pahalıya patlayacak. Yine borç almam gerekecek. Clotilde’in yaptığı da budalaca bir iş.”</p>

  <p class="normal">Kapı açıldı ve Clotilde, elbise hışırtıları arasında, kollarını açmış, rüzgâr gibi içeri girdi. Coşku içindeydi.</p>

  <p class="normal">“Güzel mi, söyle, güzel mi? Üstelik merdiven çıkmana gerek yok, yolun üzerinde, zemin katında! Kapıcı görmeden pencereden girip çıkabilir insan. Burada nasıl da seveceğiz birbirimizi!”</p>

  <p class="normal">Duroy onu soğukça öpüyor, dilinin ucuna gelen soruyu sormaya bir türlü cesaret edemiyordu.</p>

  <p class="normal">Clotilde, odanın ortasındaki tek ayaklı yuvarlak masanın üzerine büyük bir paket koymuştu. Paketi açtı ve içinden bir sabun, bir şişe Lubin suyu, bir sünger, bir kutu saç tokası, bir tirbuşon ve her seferinde çözdüğü saçlarını düzeltmek için küçük bir saç maşası çıkardı.</p>

  <p class="normal">Her şeye yer arayarak, enikonu eğlenerek yerleştirme işiyle oyalandı.</p>

  <p class="normal">Çekmeceleri açarken bir yandan da konuşuyordu:</p>

  <p class="normal">“Gerekirse değiştirmek için biraz çamaşır da getirmeliyim. Büyük kolaylık olur. Mesela alışveriş yaparken sağanak yağmura yakalansam, gelip burada üstümü değiştiririm. Yanımıza anahtar almayı unuttuğumuz durumlar için kapıcı odasına bırakacağımız bir anahtar dışında, her birimizin kendi anahtarı olacak. Burayı üç aylığına kiraladım, elbette senin adına, çünkü kendi adımı veremezdim.”</p>

  <p class="normal">Bunun üzerine Duroy sordu:</p>

  <p class="normal">“Ne zaman ödeme yapılması gerekecek, söyler misin?”</p>

  <p class="normal">Clotilde kısaca cevap verdi:</p>

  <p class="normal">“Ödeme yapıldı bile sevgilim!”</p>

  <p class="normal">“Öyleyse sana borçlanmış durumdayım ha?” dedi Duroy.</p>

  <p class="normal">“Olur mu hiç şekerim, bu mesele seni ilgilendirmiyor, bu küçük çılgınlığı yapmak isteyen benim.”</p>

  <p class="normal">Duroy kızmış gibi yaptı:</p>

  <p class="normal">“Aaa, yok artık, olur şey değil! Bunu kabul edemem.”</p>

  <p class="normal">Clotilde yalvaran bir ifadeyle erkeğin yanına geldi ve ellerini omuzlarına koydu:</p>

  <p class="normal">“Senden rica ediyorum Georges, bu beni o kadar mutlu edecek ki, bu işi üstlenmek, yuvamızı kurmak bana büyük zevk verecek! Bu seni kırmamalı. Neden kırsın ki? Aşkımıza ben de bir katkıda bulunmak istiyorum. Kabul ettiğini söyle Geo’m, kabul ediyorsun değil mi?..” Gözleri, dudakları ve bütün varlığıyla ona yalvarıyordu.</p>

  <p class="normal">Kızgın bir ifade takınan Duroy razı olmaz görünerek kadını bir süre yalvarttıktan sonra boyun eğdi, nihayetinde böyle olmasını doğru buluyordu.</p>

  <p class="normal">Birkaç gün sonra ondan başka bir mavi not aldı, notta şöyle diyordu:</p>

  <p class="normal">“Altı haftalık teftişten sonra kocam bu akşam geliyor. Dolayısıyla bir hafta görüşemeyeceğiz. Ne tatsız bir durum sevgilim!</p>

  <p class="sagnormal">Senin CLO’n.”</p>

  <p class="normal">Duroy apışıp kaldı. Onun evli olduğunu sahiden de hiç düşünmüyordu. Tanımak için, sadece bir kere de olsa yüzünü görmek istediği bir erkekti işte bu.</p>

  <p class="normal">Yine de kocanın gidişini sabırla bekledi, ama Rachel’in evinde son bulan iki akşamı Folies-Bergère’de geçirdi.</p>

  <p class="normal">Sonra bir sabah, dört kelimeden ibaret yeni telgraf geldi:</p>

  <p class="normal">“Akşamüstü saat beşte – CLO.”</p>

  <p class="normal">Her ikisi de buluşma saatinden önce geldi. Clotilde büyük bir aşk coşkusuyla Duroy’nın kollarına atılarak, yüzünü tutkulu öpücüklere boğdu, sonra şöyle dedi:</p>

  <p class="normal">“Sevişip birbirimize doyduktan sonra, istersen beni bir yerlere yemeğe götürebilirsin. Serbestim çünkü.”</p>

  <p class="normal">Tam ay başıydı, maaşı çok önceden tükendiği ve sağdan soldan gelen parayla günü gününe yaşadığı halde, şans eseri o gün Duroy’nın cebinde parası vardı; Clotilde için para harcama fırsatı çıktığı için sevindi.</p>

  <p class="normal">“Elbette sevgilim, nereye istersen.” diye cevap verdi.</p>

  <p class="normal">Saat yedi civarında çıkıp bulvara geldiler. Clotilde ona sıkıca yaslanıyor ve kulağına şöyle diyordu: “Bir bilsen senin kolunda yürümekten nasıl da mutluyum, seni yanımda hissetmek öyle hoşuma gidiyor ki!”</p>

  <p class="normal">“Lathuille Baba’nın yerine gitmek ister misin?” diye sordu Duroy.</p>

  <p class="normal">“Yo hayır, orası çok şık. Eğlenceli, sıradan bir yer olsun, memur ve işçilerin gittiği bir lokanta gibi mesela; kır meyhanelerindeki eğlencelere bayılırım! Ah keşke kırlık bir yere gidebilseydik!”</p>

  <p class="normal">Civarda bu tür bir yer bilmediklerinden bulvar boyunca yürüdüler, sonunda ayrı bir salonda yemek veren bir şarap evine girdiler. Clotilde camın gerisinden, bir masada iki askerin karşısında oturan, başlarını örtmemiş iki genç kız görmüştü.</p>

  <p class="normal">Üç fayton sürücüsü dar ve uzun odanın dip tarafında yemek yiyordu; herhangi bir meslek atfetmenin imkânsız olduğu bir kişi de bacaklarını uzatmış, elleri pantolon kemerinde, sandalyesinde kaykılarak başını geriye vermiş, piposunu tüttürüyordu. Ceketi bir leke müzesini andırıyor, göbek gibi şişmiş ceplerinden bir şişe ağzı, bir parça ekmek, gazete kâğıdına sarılı bir paket ve dışarı sarkan bir ip parçası görünüyordu. Saçları gür, kıvırcık ve karman çormandı, kirden boz bir renk almıştı; kasketi yerde, sandalyesinin altındaydı.</p>

  <p class="normal">İçeri giren Clotilde, zarif kıyafetiyle heyecan yarattı. İki çift fısıldaşmayı, üç fayton sürücüsü tartışmayı kestiler, pipo tüttüren adam da piposunu ağzından çıkarıp önüne tükürdükten sonra başını hafifçe çevirerek ondan tarafa baktı.</p>

  <p class="normal">Madam de Marelle mırıldandı: “Çok hoş bir yer! Burada çok rahat edeceğiz, bir başka sefere işçi kız gibi giyineceğim.” Rahatsızlık ve tiksinti hissetmeden, yiyeceklerin yağıyla parlamış, dökülüp saçılan içeceklerle yıkanmış ve garsonun bir bezle yalapşap sildiği tahta masanın başına geçti. Bir parça sıkılıp utanan Duroy, silindir şapkasını asmak için bir duvar askısı arıyordu. Bulamayınca, şapkasının bir sandalyenin üzerine koydu.</p>

  <p class="normal">Koyun yahnisi, kuzu pirzolası ve salata yediler. Clotilde durmadan tekrarlıyordu: “Bayılıyorum buna. Basit zevklerim var benim. Café Anglais’de olduğundan daha çok eğleniyorum burada.” Sonra şöyle dedi: “Eğer tam anlamıyla memnun etmek istersen, beni bir meyhaneye götürürsün. Buranın yakınında çok eğlenceli bir yer biliyorum, adı Beyaz Kraliçe.”</p>

  <p class="normal">Şaşıran Duroy sordu:</p>

  <p class="normal">“Seni oraya kim götürdü?”</p>

  <p class="normal">Clotilde’e bakıyor, onun kızardığını, bu ani soru nazik bir anıyı uyandırmışçasına huzursuz olduğunu görüyordu. Tahminde bulunmayı gerektirecek kadar kısa şu kadınsı tereddütlerden birini yaşadıktan sonra Clotilde cevap verdi. “Bir dost...” Bir sessizliğin ardından ekledi: “Ölüp gitti.” Ve çok doğal bir hüzünle gözlerini yere indirdi.</p>

  <p class="normal">Duroy ilk defa olarak, bu kadının geçmiş yaşamıyla ilgili hiç bilmediği tüm şeyleri düşündü ve düşlere dalıp gitti. Kuşkusuz daha önce başka sevgilileri olmuştu, ama ne tür, hangi dünyaya ait sevgililerdi bunlar? İçinde ona karşı belli belirsiz bir kıskançlık, bir tür kin uyanıyordu; bu kin bütün bilmediği şeyler, bu yürekte ve bu varoluşta kendisine ait olmamış her şey içindi. O anda bile belki özlemle diğerini, diğerlerini düşünen bu sessiz ve güzel kafanın içinde saklanan sır yüzünden öfke duyarak Clotilde’e bakıyordu. Bu anıları görmeyi, deşmeyi ve her şeyi bilip öğrenmeyi nasıl da isterdi!..</p>

  <p class="normal">Clotilde tekrar sordu:</p>

  <p class="normal">“Beni Beyaz Kraliçe’ye götürür müsün? Tam bir şenlik olur.”</p>

  <p class="normal">Duroy, “Adam sende! Geçmişin ne önemi var! Bu yüzden rahatsızlık duyduğum için çok budalayım.” diye düşündü ve gülümseyerek cevap verdi:</p>

  <p class="normal">“Elbette sevgilim.”</p>

  <p class="normal">Sokağa çıktıklarında Clotilde, sır verirken takınılan şu esrarlı tavırla, çok alçak bir sesle şöyle dedi:</p>

  <p class="normal">“Şu ana kadar senden bunu istemeye cesaret edemiyordum; ama kadınların gitmediği bu tür yerlerde yapılan bekâr erkek kaçamakları nasıl hoşuma gidiyor bilemezsin. Karnaval sırasında kolejli delikanlı kılığına gireceğim. Kolejli kılığındayken çok matrak olurum.”</p>

  <p class="normal">Balo salonuna girdiklerinde, ürkmüş ve memnun bir halde Duroy’ya sokularak, mest olmuş bir ifadeyle kızlara ve muhabbet tellallarına baktı; ara sıra, muhtemel bir tehlikeye karşı kendisini rahatlatmak istermiş gibi, ciddi ve kıpırtısız duran bir inzibat eri gördüğünde şöyle diyordu: “İşte aklı başında görünen bir görevli.” On beş dakika sonra sıkıldı, Duroy da onu evine götürdü.</p>

  <p class="normal">Böylece halktan insanların eğlendiği şüpheli yerleri ziyaretler başladı, Duroy sevgilisinde çakırkeyif öğrencilerin serseriliğine karşı tutkulu bir merak keşfetti.</p>

  <p class="normal">Clotilde her zamanki buluşmalarına sade kumaştan bir elbise ve vodvillerde hafifmeşrep kadın rollerine çıkanların taktıkları türden bir bereyle geliyordu; kıyafetinin şık ve özenli basitliğine rağmen, pırlanta küpelerini, bilezik ve yüzüklerini çıkarmıyordu, Duroy onları çıkarmasını rica ettiğinde de, Clotilde’in gerekçesi şu oluyordu: “Adam sende! Bunların Rhin kristali olduğunu sanırlar.”</p>

  <p class="normal">Tanınmasının asla mümkün olmadığı bir kılığa büründüğünü düşünüyor, aslında devekuşu misali gizlenmiş olsa da adı en kötüye çıkmış meyhanelere gidiyordu.</p>

  <p class="normal">Duroy’nın işçi gibi giyinmesini istemişti, ama Duroy direndi ve bulvar müdavimlerine has düzgün kıyafetinden vazgeçmedi, hatta silindir şapkasını yumuşak bir fötr şapkayla değiştirmek bile istemedi.</p>

  <p class="normal">Clotilde, inadı konusunda şu düşünceyle teselli bulmuştu: “Benim hakkımda, yüksek tabakadan genç bir erkekle birlikte olan talihli bir oda hizmetçisi diye düşünürler.” Bu komediyi nefis buluyordu.</p>

  <p class="normal">Halktan kişilerin gittiği, adı kötüye çıkmış meyhanelere gidiyor, sigara dumanına boğulmuş salonun dibinde, eski bir tahta masanın başındaki kırık dökük sandalyelerde oturuyorlardı. Salonu, akşamdan kalma kızarmış balık kokusunun sindiği keskin bir duman bulutu kaplamış oluyordu; işçi tulumları içindeki adamlar küçük kadehlerde içki içerek, bağıra çağıra konuşuyorlardı ve şaşkınlık içindeki garson bu tuhaf çiftin önüne iki kadeh kiraz likörü koyarken, onları dikkatle inceliyordu.</p>

  <p class="normal">Titreyen, ürkmüş ve pek memnun olan Clotilde kırmızı meyveli içkisini küçük yudumlarla içmeye koyuluyor, bir yandan da kaygılı ve ışıl ışıl gözlerle çevresine bakıyordu. Yediği her kiraz ona bir hata ettiği duygusu veriyor, yakıcı ve acı sıvının boğazından inen her damlasıyla acıtıcı bir zevk, uygunsuz ve yasak bir hazzın keyfini yaşıyordu.</p>

  <p class="normal">Sonra alçak sesle, “Hadi gidelim buradan.” diyordu ve kalkıyorlardı. Başı önde, ufak adımlarla, sahneyi terk eden sanatçı adımlarıyla, masalara dirseklerini dayamış, şüpheci ve memnuniyetsiz bakışlarla onu süzen içkicilerin arasından çabucak süzülüyor ve kapıdan çıkar çıkmaz, sanki korkunç bir tehlikeden kurtulmuş gibi derin bir oh çekiyordu.</p>

  <p class="normal">Bazen ürpertiler içinde Duroy’ya soruyordu:</p>

  <p class="normal">“Burada bana hakaret etseler ne yapardın?”</p>

  <p class="normal">Duroy kararlı bir sesle cevap veriyordu:</p>

  <p class="normal">“Seni savunurdum elbette!”</p>

  <p class="normal">Clotilde de, belki hakaret edilmeyi ve savunulmayı, söz konusu olan bu adamlar bile olsa onların sevgilisiyle kendisi için dövüştüklerini görmeyi belli belirsiz arzulayarak Duroy’nın koluna mutlulukla sarılıyordu.</p>

  <p class="normal">Ama haftada iki üç kere tekrarlanan bu gezintiler Duroy’yı yormaya başlamıştı, üstelik bir süredir, araba ücretiyle birlikte yiyip içtiklerinin tutarı olan yarım louis’yi bulmakta büyük zorluk çekiyordu.</p>

  <p class="normal">Artık son derece büyük bir güçlük içinde yaşar olmuştu, Kuzey Demiryolları’ndaki memurluk günlerine oranla daha fazla zorlanmaktaydı, çünkü gazeteciliğinin ilk aylarında, ertesi gün büyük paralar kazanacağı umuduyla hesapsızca, bol bol harcama yapmış, elinde avcunda ne varsa tükettiği gibi, bir yerlerden para bulma imkânı da kalmamıştı.</p>

  <p class="normal">Son derece basit bir yöntem olan kasadan borç alma imkânı da çabucak ortadan kalkmıştı, gazeteye dört aylık maaş tutarının yanı sıra, satır sayısı üzerinden yapılan ödemelerden de altı yüz frank borcu vardı. Ayrıca Forestier’ye yüz frank, eli açık biri olan Jacques Rival’e üç yüz frank borçlu olduğu gibi, yüz metelikle yirmi frank arasında değişen utanç verici bir sürü küçük borç yüzünden içi içini yemekteydi.</p>

  <p class="normal">Bir yüz frank daha bulma yöntemleri konusunda danıştığı Saint-Potin’in aklına, yaratıcı bir insan olmasına rağmen hiçbir çare gelmemişti; Duroy eskisinden daha hassas olduğu bu sefalet karşısında çileden çıkmaktaydı, çünkü şimdi ihtiyacı daha fazlaydı. İçin için herkese karşı gizli bir öfke, her an, her fırsatta en önemsiz nedenlerle açığa çıkan sürekli bir kızgınlık duyuyordu.</p>

  <p class="normal">Bazen nasıl olup da hiçbir aşırılığa, hiçbir lükse kaçmadan ayda ortalama bin frank harcayabildiğini soruyordu kendi kendine; sekiz franklık bir öğle yemeğine bulvardaki büyük kafelerden herhangi birinde yenen on iki franklık akşam yemeği eklendiğinde tutarın zaten bir louis’ye ulaştığını saptıyordu, buna bir de nereye gittiği bilinmeyen aşağı yukarı on franklık cep harçlığı ilave edilirse otuz franklık bir tutar çıkıyordu ortaya. Oysa günde otuz frank, ay sonuna kadar dokuz yüz franklık bir harcama demekti. Giysi, ayakkabı, iç çamasırı, çamaşır yıkatma vs masrafları bu tutara dahil değildi üstelik.</p>

  <p class="normal">Sonuç olarak, 14 Aralık günü, cebinde tek metelik olmadan kalakaldı, para bulmak için aklına bir çare de gelmiyordu.</p>

  <p class="normal">Eskiden sık sık yaptığını yaptı, öğle yemeği yemedi ve öğleden sonrayı öfke ve kaygı içinde gazetede çalışarak geçirdi.</p>

  <p class="normal">Saat dörde doğru sevgilisinden bir mavi not aldı, şöyle diyordu: “Birlikte akşam yemeği yiyelim ister misin? Sonra da bir kaçamak yaparız.”</p>

  <p class="normal">Hemen cevap verdi: “Yemek yememiz imkânsız.” Sonra onun sunacağı hoş anlardan kendisini mahrum etmenin büyük budalalık olacağını düşünerek ekledi: “Ama saat dokuzda seni evimizde bekleyeceğim.”</p>

  <p class="normal">Telgraf parası vermemek için notu ofisteki çocuklardan biriyle yolladıktan sonra, akşam yemeği yiyebilmek için ne yapması gerektiğini düşündü.</p>

  <p class="normal">Saat yedide aklına henüz hiçbir şey gelmemişti; korkunç bir açlıkla midesi kazınıyordu. Bunun üzerine umutsuzlara has bir kurnazlığa başvurdu. İş arkadaşlarının teker teker gitmesini bekledi, tek başına kalınca zile kuvvetle bastı. Ofise göz kulak olmak için orada kalan patronun odacısı çıkıp geldi.</p>

  <p class="normal">Sinirli bir biçimde ayakta duran Duroy ceplerini yokluyordu, sert bir sesle şöyle dedi:</p>

  <p class="normal">“Baksanıza Foucart, cüzdanımı evde unutmuşum, yemeğe Luxembourg’a gitmeliyim. Araba parası için bana elli metelik borç versenize.”</p>

  <p class="normal">Adam yelek cebinden üç frank çıkarırken sordu:</p>

  <p class="normal">“Mösyö Duroy daha fazlasını istemezler mi?”</p>

  <p class="normal">“Yo, hayır, bu kadarı yeter. Çok teşekkürler.”</p>

  <p class="normal">Gümüş paraları alan Duroy koşarak merdivenlerden indi, sefalet günlerinde gittiği bir esnaf lokantasının yolunu tuttu.</p>

  <p class="normal">Saat dokuzda küçük salondaki ateşe ayaklarını uzatmış, sevgilisini bekliyordu.</p>

  <p class="normal">Clotilde çok canlı, çok neşeli, dışarıdaki soğuktan uyarılmış halde çıkageldi:</p>

  <p class="normal">“İstersen,” dedi, “önce şöyle bir dolaşalım, sonra saat on birde buraya döneriz. Dolaşmak için çok güzel bir hava var dışarıda.”</p>

  <p class="normal">Duroy somurtarak cevap verdi:</p>

  <p class="normal">“Neden çıkalım ki? Burada çok rahatız.”</p>

  <p class="normal">Clotide, şapkasını çıkarmadan devam etti:</p>

  <p class="normal">“Bilsen, öyle harika bir ay ışığı var ki. Bu akşam dışarıda dolaşmak gerçek bir mutluluk.”</p>

  <p class="normal">“Olabilir, ama ben dolaşmak istemiyorum.”</p>

  <p class="normal">Bunu öfkeli bir havayla söylemişti. Şaşırıp incinen Clotilde sordu:</p>

  <p class="normal">“Neyin var? Neden böyle davranıyorsun? Çıkıp dolaşmak istiyorum, bunun seni neden kızdırdığını anlayabilmiş değilim.”</p>

  <p class="normal">Çileden çıkan Duroy isyan etti:</p>

  <p class="normal">“Bu beni kızdırmıyor. Canımı sıkıyor. Mesele bu!”</p>

  <p class="normal">Clotilde, diretmenin sinirlendirdiği, kabalığın öfkelendirdiği kadınlardandı.</p>

  <p class="normal">Küçümseyerek ve soğukkanlı bir öfkeyle konuştu:</p>

  <p class="normal">“Benimle böyle konuşulmasına alışık değilim. Öyleyse tek başıma dolaşırım, hoşça kal.”</p>

  <p class="normal">Durumun ciddiye bindiğini anlayan Duroy, ona doğru hızla atıldı, ellerini tutup öptü, bir yandan da ağzında geveleyip duruyordu:</p>

  <p class="normal">“Özür dilerim sevgilim, affet beni, bu akşam çok sinirli ve huzursuzum. Bazı aksilikler, bazı sıkıntılar var başımda, bilirsin, iş meseleleri.”</p>

  <p class="normal">Clotilde biraz yumuşamış, ama henüz yatışmamıştı:</p>

  <p class="normal">“Bu beni ilgilendirmez, keyifsizliğinizin sonuçlarına katlanmayı hiç istemem.”</p>

  <p class="normal">Duroy kadını kollarına alarak kanepeye doğru çekti:</p>

  <p class="normal">“Dinle minnoşum, seni incitmek istememiştim; ağzımdan çıkanlar düşündüğüm şeyler değil.”</p>

  <p class="normal">Onu oturmaya zorlamış ve önünde diz çökmüştü:</p>

  <p class="normal">“Affettin mi beni? Affettiğini söyle.”</p>

  <p class="normal">Clotilde soğuk bir sesle mırıldandı: “Öyle olsun bakalım, ama bir daha yapma.” Tekrar ayağa kalkarak ekledi: “Şimdi gidip dolaşalım.”</p>

  <p class="normal">Duroy hâlâ dizlerinin üzerinde duruyordu, iki koluyla sevgilisinin kalçasına sarılmıştı, konuşurken dili dolaşmaktaydı:</p>

  <p class="normal">“Lütfen burada kalalım. Yalvarırım. Bana bu iyiliği yap. Bu akşam burada, ateşin başında seni sırf kendime alıkoymayı öyle çok istiyorum ki. ‘Evet’ de, yalvarırım ‘evet’ de.”</p>

  <p class="normal">Clotilde, açık seçik bir dille sertçe karşılık verdi:</p>

  <p class="normal">“Hayır, çıkmak istiyorum, kaprislerine boyun eğmeyeceğim.”</p>

  <p class="normal">Duroy ısrar etti:</p>

  <p class="normal">“Yalvarırım, bir nedenim var, çok ciddi bir neden...”</p>

  <p class="normal">Clotilde tekrar reddetti:</p>

  <p class="normal">“Hayır. Benimle çıkmak istemiyorsan ben gidiyorum. Hoşça kal.”</p>

  <p class="normal">Silkinip erkeğin elinden kurtulmuş, kapıya doğru gidiyordu. Duroy koşup kadına sarıldı:</p>

  <p class="normal">“Dinle Clo, tatlı Clo’cuğum, bana bir lütufta bulun...”</p>

  <p class="normal">Clotilde hiç cevap vermeden başıyla hayır işareti yapıyor, erkeğin öpücüklerinden kaçarak, gitmek için kollarından kurtulmaya çalışıyordu.</p>

  <p class="normal">Duroy kekeleyip duruyordu:</p>

  <p class="normal">“Clo, tatlı Clo’cuğum, bir nedenim var.”</p>

  <p class="normal">Clotilde durup onun yüzüne baktı:</p>

  <p class="normal">“Yalan söylüyorsun... hangi nedenmiş bu?”</p>

  <p class="normal">Ne diyeceğini bilemeyen Duroy kızardı. Clotilde kızgınlıkla devam etti:</p>

  <p class="normal">“Gördüğün gibi yalan söylüyorsun... pis hayvan...” Öfkeli bir hareketle, gözlerinde yaşlarla erkeğin elinden kurtuldu.</p>

  <p class="normal">Duroy onu bir kez daha omuzlarından tuttu ve üzüntü içinde, bu ayrılığı engellemek için her şeyi itiraf etmeye hazır, umutsuz bir sesle açıkladı:</p>

  <p class="normal">“Mesele şu ki tek meteliğim yok... Duydun işte.”</p>

  <p class="normal">Clotilde birden durdu ve gerçeği görmek için erkeğin gözlerinin ta içine baktı:</p>

  <p class="normal">“Mesele bu ha?”</p>

  <p class="normal">Duroy saç diplerine kadar kızarmıştı: “Tek meteliğim yok diyorum. Anlıyor musun? Bırak yirmi meteliği, on meteliği, gireceğimiz kafede bir kadeh likörün parasını bile ödeyecek durumda değilim. Yüz kızartıcı şeyleri itiraf ettiriyorsun bana. Seninle dışarı çıkmam ve önümüze iki içki geldiğinde sakin sakin parasını benim ödeyemeyeceğimi söylemem olacak şey değildi...”</p>

  <p class="normal">Clotilde yine onun yüzüne baktı:</p>

  <p class="normal">“Öyleyse... sahiden doğru bu dediğin...”</p>

  <p class="normal">Duroy, bir saniye içinde tüm ceplerinin; pantolonunun, yeleğinin, ceketinin ceplerini dışarı çıkararak mırıldandı:</p>

  <p class="normal">“Gör işte... memnun musun şimdi?”</p>

  <p class="normal">Aniden, tutkulu bir coşkuyla kollarını açarak onun boynuna atılan Clotilde, kesik kesik konuşuyordu:</p>

  <p class="normal">“Ah benim zavallı sevgilim... zavallı sevgilim... eğer bilseydim! Nasıl oldu bu?”</p>

  <p class="normal">Duroy’yı oturtup, kendisi de onun kucağına oturdu; sonra erkeği boynundan tutarak, ikide birde öperek, bıyığına, dudaklarına, gözlerine öpücükler kondurarak, bu bahtsızlığın nereden kaynaklandığını anlatmaya zorladı.</p>

  <p class="normal">Duroy dokunaklı bir hikâye uydurdu. Sıkıntıya düşmüş olan babasına yardım etmek zorunda kalmıştı. Bütün birikmiş parasını vermenin ötesinde ciddi miktarda borçlanmıştı da.</p>

  <p class="normal">Şöyle ekledi:</p>

  <p class="normal">“En azından altı ay açlıktan öleceğim, çünkü bütün kaynaklarımı kuruttum. Ne yapalım, hayatta bunalım dönemleri de olur. Ne de olsa para, üzerinde çok düşünmeye değer bir şey değil.”</p>

  <p class="normal">Clotilde onun kulağına fısıldadı:</p>

  <p class="normal">“Sana borç verebilirim, ister misin?”</p>

  <p class="normal">Duroy vakarla cevap verdi:</p>

  <p class="normal">“Çok naziksin canım, ama bundan bir daha söz etmeyelim ne olur. Beni incitirsin.”</p>

  <p class="normal">Clotilde sustu, sonra erkeğe sıkı sıkı sarılarak mırıldandı:</p>

  <p class="normal">“Seni nasıl sevdiğimi asla bilemezsin.”</p>

  <p class="normal">O akşam en güzel aşk akşamlarından biri oldu.</p>

  <p class="normal">Evden çıkmak üzereyken Clotilde gülümseyerek şöyle dedi:</p>

  <p class="normal">“Baksana! İnsan senin durumundayken cepte unutulmuş ya da astarın içine kaymış bir miktar para bulması ne hoş olur.”</p>

  <p class="normal">Duroy inançla cevap verdi:</p>

  <p class="normal">“Ah! Evet ya, değil mi!”</p>

  <p class="normal">Clotilde ay ışığının çok güzel olduğunu bahane ederek evine yürüyerek dönmek istedi, erkeğe bakarken kendinden geçiyordu.</p>

  <p class="normal">Kış başlangıcında soğuk ve duru bir geceydi. Sokaktaki insanlar ve atlar ısırıcı don havasında hızlı hızlı gidiyordu. Topuk sesleri kaldırımlarda yankılanıyordu.</p>

  <p class="normal">Clotilde erkekten ayrılırken sordu:</p>

  <p class="normal">“Öbür gün görüşelim ister misin?”</p>

  <p class="normal">“Evet, tabii ki.”</p>

  <p class="normal">“Aynı saatte mi?”</p>

  <p class="normal">“Aynı saatte.”</p>

  <p class="normal">“Hoşça kal sevgilim.”</p>

  <p class="normal">Sevgiyle kucaklaştılar.</p>

  <p class="normal">Duroy, meseleden sıyrılabilmek için ertesi gün ne uyduracağını düşünerek hızlı adımlarla geri döndü. Ama odasının kapısını açacağı sırada, kibrit bulmak için yeleğinin cebini karıştırdı, eline gelen bir madeni para karşısında hayretler içinde kalakaldı.</p>

  <p class="normal">Işığa kavuşur kavuşmaz bu parayı alıp inceledi. Yirmi franklık bir louis’ydi bu!</p>

  <p class="normal">Delirmekte olduğunu düşündü.</p>

  <p class="normal">Hangi mucize eseri orada bulunduğunu düşünerek parayı evirip çevirdi. Cebine gökten düşmüş olamazdı ya.</p>

  <p class="normal">Sonra birdenbire durumu anlayarak, gücenmeyle karışık bir öfkeye kapıldı. Sevgilisi, astarın arasına kayan ve zor anlarda bulunuveren paradan söz etmişti. Bu sadakayı veren oydu.</p>

  <p class="normal">Ne yüz kızartıcı bir durumdu bu!</p>

  <p class="normal">Söylenmeye başladı: “Öyle olsun bakalım! Öbür gün görüşeceğiz nasıl olsa! Hoş anlar yaşayacak!”</p>

  <p class="normal">Öfke ve aşağılanmışlık duyguları yüzünden içi içini yiyerek yatağa girdi.</p>

  <p class="normal">Geç uyandı. Acıkmıştı. Saat ikiden önce kalkmamak için tekrar uyumaya çalıştı; sonra kendi kendine, “Bu bir işe yaramaz, hâlâ para bulmak zorundayım.” dedi. Sokakta aklına bir fikir geleceğini umarak dışarı çıktı.</p>

  <p class="normal">Fikir falan gelmedi, ama geçtiği her lokantanın önünde şiddetli bir yeme arzusuyla ağzı sulanmaktaydı. Öğlen olduğunda hâlâ aklına bir şey gelmediği için ani bir karara vardı. “Adam sende! Clotilde’in yirmi frankının ucundan yemek yiyeceğim. Yarın bu parayı ona iade ederim.”</p>

  <p class="normal">Bir birahaneye girip, iki buçuk franka yemek yedi. Gazeteye gittiğinde de odacıya borçlu olduğu üç frankı ödedi. “Alın Foucart, işte dün akşam bana araba için verdiğiniz para.”</p>

  <p class="normal">Saat yediye kadar çalıştı. Sonra akşam yemeğine gitti ve aynı paradan üç frank daha harcadı. Akşamın iki bardak birasıyla o günkü harcaması dokuz frank otuz santimi buldu.</p>

  <p class="normal">Ama yirmi dört saat içinde borç bulamadığı gibi bir kaynak da yaratamadığından, ertesi gün, o akşam iade etmesi gereken yirmi frankın altı buçuk frankını daha harcadı, böylece kararlaştırılmış buluşmaya geldiğinde cebinde dört frank yirmi santim kalmıştı.</p>

  <p class="normal">Kendisini kudurmuş köpek gibi hissediyor, hiç vakit geçirmeden durumu açıklığa kavuşturacağına yemin ediyordu. Sevgilisine şöyle diyecekti: “Biliyor musun, geçen gün cebime koyduğun yirmi frankı buldum. Bugün bu parayı sana geri vermiyorum, çünkü durumumda hiçbir değişiklik yok, para meselesiyle ilgilenecek vakit de bulamadım. Ama bundan sonraki ilk görüşmemizde borcumu ödeyeceğim.”</p>

  <p class="normal">Clotilde, sevecen, telaşlı ve kaygı dolu bir halde geldi. Duroy onu nasıl karşılayacaktı? İlk anda bir açıklamadan kaçınmak için erkeği uzun uzun öptü.</p>

  <p class="normal">Duroy ise şöyle diyordu içinden: “Meseleyi birazdan açmak daha uygun olacak. Bir püf noktası bulmalıyım.”</p>

  <p class="normal">Püf noktası bulamadı ve bu hassas konu üzerinde dile getirilecek ilk kelimeleri sürekli geciktirerek hiçbir şey söylemedi.</p>

  <p class="normal">Clotilde dışarıya çıkmaktan hiç söz etmediği gibi, çok hoş davrandı.</p>

  <p class="normal">Madam de Marelle’in şehirde arka arkaya birçok akşam yemeğine katılması gerektiği için, ertesi haftanın çarşamba günü buluşmak üzere sözleştikten sonra gece yarısına doğru ayrıldılar.</p>

  <p class="normal">Duroy ertesi gün öğle yemeğinin parasını ödemek için, elinde kalmış olması gereken dört adet madeni parayı ararken, bu sayının beşe çıktığını ve bir tanesinin de altın olduğunu fark etti.</p>

  <p class="normal">İlk anda, bir önceki gün para üstü olarak kendisine dalgınlıkla yirmi frank iade edilmiş olduğunu sandı, sonra durumu anladı, sürekli hale gelen bu sadaka karşısında duyduğu aşağılanmışlıkla bir kalp çarpıntısı hissetti.</p>

  <p class="normal">Hiçbir şey söylemediğine çok pişman oldu. Kararlılıkla konuşsaydı bu başına gelmezdi.</p>

  <p class="normal">Dört gün boyunca, beş louis bulmak için yararsız bir sürü girişim ve çabada bulundu ve Clotilde’in ikinci kez verdiği parayı da yedi.</p>

  <p class="normal">Clotilde, –Duroy’nın öfkeli bir havayla, “Bak, geçtiğimiz akşamlarda yaptığın şakayı bir daha tekrarlama, kızacağım.” demiş olmasına rağmen– sonraki ilk görüşmelerinde, erkeğin pantolonunun cebine bir yirmi frank daha koyma fırsatını buldu.</p>

  <p class="normal">Duroy bu parayı bulduğunda, “Lanet olsun!” diye sövdü, ama elinin altında bulunması için parayı yelek cebine koyarak yanına aldı, çünkü bir santimi bile kalmamıştı.</p>

  <p class="normal">Vicdanını şöyle düşünerek rahatlatıyordu: “Parayı toptan veririm. Sonuç olarak, ödünç alınmış bir para bu.”</p>

  <p class="normal">Nihayet gazetenin veznedarı, Duroy’nın umutsuzca yalvarışları üzerine günde yüz metelik vermeye razı oldu. Bu para yemek için yeterli olsa da altmış frankı karşılamak için yeterli değildi.</p>

  <p class="normal">Clotilde’in, geceleri Paris’in güven uyandırmayan bütün mekânlarına gitme isteği yeniden alevlenince, ceplerinden birinde bir altın para bulmak Duroy’yı eskisi kadar sinirlendirmez oldu, hatta maceralı gezilerinin ardından kâh potininin, kâh cep saatinin içinde para bulduğu oluyordu. Mademki Clotilde’in şimdilik onun tatmin edemeyeceği merakları vardı, kendisini bunlardan mahrum etmektense bedelini ödemesi doğal değil miydi?</p>

  <p class="normal">Zaten günün birinde borcunu ödemek üzere, ondan kabul ettiği her kuruşun hesabını tutuyordu.</p>

  <p class="normal">Bir akşam Clotilde ona şöyle dedi: “Folies-Bergère’e hiç gitmediğime inanır mısın? Beni oraya götürür müsün?” Duroy, Rachel’le karşılaşma korkusuyla tereddüt etti. Sonra şöyle düşündü: “Adam sende! Evli değilim ya. Diğeri beni görürse, durumu anlayıp benimle konuşmayacaktır. Zaten bir locada otururuz.”</p>

  <p class="normal">Karar vermesinin bir başka sebebi daha vardı. Hiçbir ödemede bulunmadan Madam de Marelle’i bir tiyatro locasında ağırlama fırsatı yakaladığı için seviniyordu. Bir tür telafi olacaktı bu.</p>

  <p class="normal">Biletin kendisine bedava verildiğini Clotilde’in görmesini istemediği için kadını arabada bırakarak bileti almaya gitti, sonra gelip onu aldı ve kapıdaki görevliler tarafından selamlanarak içeriye girdiler.</p>

  <p class="normal">Geçidi büyük bir kalabalık doldurmuştu. Erkeklerin ve hafifmeşrep kadınların arasından zar zor geçtiler. Nihayet localarına ulaşarak yerleştiler, sessiz sedasız oturan sahne önü seyircisiyle, bir kaynaşma içinde olan balkon seyircisi arasında sıkışıp kalmışlardı.</p>

  <p class="normal">Ama Madam de Marelle sahneye bakmıyordu, aklı fikri arkasında gidip gelmekte olan kızlardaydı; bu varlıkların ne menem şeyler olduğunu anlamak için onlara dokunma, göğüslerini, yanaklarını, saçlarını elleme isteğiyle, onları görmek için ikide birde arkasına dönüyordu.</p>

  <p class="normal">Birdenbire şöyle dedi:</p>

  <p class="normal">“Durmadan bize bakan iriyarı bir esmer var. Biraz önce bize bir şey söyleyecek sandım. Gördün mü onu?”</p>

  <p class="normal">“Hayır. Yanılıyor olmalısın.” diye cevap verdi Duroy. Ama kadını çoktan fark etmişti. Gözlerinde bir kızgınlık ifadesi ve dudaklarından çıktı çıkacak öfke dolu sözlerle etraflarında dönüp duran Rachel’di bu.</p>

  <p class="normal">Duroy, biraz önce kalabalığın arasından geçerken onunla burun buruna gelmiş, kadın ona çok alçak bir sesle, “Merhaba.” derken, “anlıyorum” anlamında göz kırpmıştı. Ama Duroy, sevgilisinin göreceğinden çekinerek bu inceliğe karşılık vermeyip, başı yukarıda, dudaklarında küçümseyici bir ifade, Rachel’in yanından soğukça geçip gitmişti. İçgüdüsel bir kıskançlığın dürttüğü kız, geri dönüp tekrar onun yanına geldi ve daha yüksek bir sesle, “Merhaba Georges.” dedi.</p>

  <p class="normal">Duroy hâlâ bir cevap vermemişti. Bu yüzden Rachel, kabul görme ve selamına karşılık alma konusunda işi inada bindirmiş durumdaydı, ikide birde locanın arkasına geliyor, uygun bir an kolluyordu.</p>

  <p class="normal">Madam de Marelle’in kendisine baktığını fark ettiğinde, parmağının ucuyla Duroy’nın omzuna dokundu:</p>

  <p class="normal">“Selam. İyi misin?”</p>

  <p class="normal">Ama Duroy arkasına dönmedi.</p>

  <p class="normal">Rachel konuşmasını sürdürdü:</p>

  <p class="normal">“Bak hele, perşembeden sonra sağır mı oldun yoksa?”</p>

  <p class="normal">Duroy, tek kelime de olsa bu hayasız kadınla konuşarak itibarını zedelememek için bir küçümseme ifadesi takınıp, hiç cevap vermedi.</p>

  <p class="normal">Rachel gülmeye başladı, öfkeli bir gülüştü bu; şöyle dedi:</p>

  <p class="normal">“Demek dilsizleştin öyle mi? Belki de hanımefendi senin dilini ısırmıştır ha?”</p>

  <p class="normal">Duroy sinirli bir hareket yaparak, çileden çıkmış bir sesle konuştu:</p>

  <p class="normal">“Benimle konuşmanıza kim izin veriyor? Çekip gidin buradan, yoksa sizi tutuklatırım.”</p>

  <p class="normal">Bunun üzerine Rachel, gözleri çakmak çakmak, küstah bir tavırla avaz avaz bağırdı:</p>

  <p class="normal">“Ya, demek öyle ha! Öyle olsun hıyarağa! İnsan bir kadınla yattı mı en azından ona bir selam verir. Başka bir kadınla olman bugün beni tanımazlıktan gelmeni gerektirmez. Biraz önce yanından geçerken bana bir işaret çaksaydın seni rahat bırakırdım. Ama üstünlük taslamak istedin, peki öyle olsun! Sana gününü göstereceğim! Demek seninle karşılaştığımda bir merhabayı bile çok görüyorsun bana...”</p>

  <p class="normal">Daha uzun süre bağırıp dururdu, ama Madam de Marelle locanın kapısını açmış, çılgın gibi çıkışı arayarak kalabalığın arasından kaçıyordu.</p>

  <p class="normal">Duroy kadının peşinden fırlamış, ona yetişmeye çalışıyordu.</p>

  <p class="normal">Onların kaçtığını gören Rachel, muzaffer bir edayla haykırdı:</p>

  <p class="normal">“Durdurun şu kadını! Durdurun! Sevgilimi çaldı.”</p>

  <p class="normal">İnsanlar arasında gülüşmeler oldu. Şaka olsun diye iki beyefendi, kaçan kadının omuzlarından tutup götürmeye yeltendiler, bir yandan da öpmeye çalışıyorlardı. Ama Duroy yetişti ve kadını zorla ellerinden alarak sokağa sürükledi.</p>

  <p class="normal">Clotilde, binanın önünde duran boş bir faytonun içine attı kendisini. Duroy da arkasından arabaya atladı, arabacının, “Nereye gidiyoruz beyefendi?” sorusu üzerine, “Neresi olursa” diye cevap verdi.</p>

  <p class="normal">Araba, döşeme taşları üzerinde sarsılarak, yavaşça yola koyuldu. Bir tür sinir krizi geçirmekte olan Clotilde, ellerini yüzüne kapamış, boğulur gibi oluyor, nefes almakta zorlanıyordu; Duroy ise ne yapacağını, ne söyleyeceğini bilemiyordu. Sonunda kadının ağladığını duyunca kekelemeye başladı. “Dinle Clo, Clo’cuğum, bırak da açıklayayım! Bu benim hatam değil... Bu kadını çok önceleri tanıdım... daha ilk zamanlarda...”</p>

  <p class="normal">Clotilde ellerini aniden yüzünden çekti, tekrar konuşabilmesini sağlayan âşık ve ihanete uğramış kadınlara has bir öfkeyle kopuk kopuk, hızlı cümleler kurarak nefes nefese kekeledi: “Ah sefil... sefil seni... nasıl bir rezillik bu!.. Böyle bir şey mümkün mü? Ne büyük utanç! Aman Tanrım!.. ne büyük utanç!..”</p>

  <p class="normal">Sonra, kafasında düşünceler netleşip, aklına bazı kanıtlar gelince öfkesi iyice bilendi: “Benim paramla ödüyordun onun ücretini değil mi? Ben parayı... bu kız için veriyordum ha... Ah sefil!..”</p>

  <p class="normal">Bir iki saniye kadar daha ağır bir kelime arıyor ama bir türlü bulamıyor gibi göründü, sonra aniden, tükürür gibi konuştu: “Ah domuz!.. domuz seni... domuz... Onun ücretini benim paramla ödüyordun... domuz... domuz!..”</p>

  <p class="normal">Aklına başka bir şey gelmiyor, tekrar edip duruyordu: “Domuz... domuz...”</p>

  <p class="normal">Birdenbire dışarıya eğilip arabacıyı kolundan tuttu: “Durun!” dedikten sonra, kapıyı açıp sokağa atladı.</p>

  <p class="normal">Georges peşinden gitmek istedi, ama Clotilde, “Sakın ineyim deme!” diye öyle yüksek sesle bağırdı ki, sokaktaki insanlar kadının etrafına toplandı; Duroy, bir rezalet çıkmasından korkarak yerinden kıpırdamadı.</p>

  <p class="normal">Bunun üzerine Clotilde cebinden para kesesini çıkararak, sokak lambasının aydınlığında para aradı, sonra iki buçuk frank alıp arabacının eline tutuşturdu ve titrek bir sesle şöyle dedi: “Alın... işte ücretiniz... Ben ödüyorum... Şu rezil herifi Batignolles’e, Boursault Sokağı’na götürün.”</p>

  <p class="normal">Onu çevreleyen topluluğa bir neşe dalgası yayıldı. Bir beyefendi, “Aferin kızım!” dedi, faytonun tekerlekleri arasında duran genç bir hayta, başını açık kapıdan içeri uzatarak pek tiz bir sesle, “İyi akşamlar yavrum.” diye bağırdı.</p>

  <p class="normal">Sonra araba tekrar yola koyuldu, gülüşmeler sürüp gidiyordu.</p>
</body>
</html>
