<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_4">II</h2>

  <p class="normal">“Mösyö Forestier lütfen.”</p>

  <p class="normal">“Üçüncü kat, soldaki kapı.”</p>

  <p class="normal">Kapıcı, kiracısına duyduğu saygıyı açığa vuran sevecen bir sesle söylemişti bunu. Georges Duroy merdiveni çıktı.</p>

  <p class="normal">Biraz huzursuz, gergin ve keyifsizdi. Hayatında ilk defa bir takım elbise giyiyordu ve kıyafetinin her ayrıntısı onu kaygılandırıyordu: Ayakları biçimli olduğu için zarif dursa bile cilasız ayakkabılarında olsun, o sabah Louvre’dan satın aldığı ve fazla ince göğüs kısmı şimdiden sökülen dört buçuk franklık gömleğinde olsun, kıyafetinin her parçasında bir kusur buluyordu. Öbür gömlekleri, yani her gün giydiği gömlekleri az ya da çok yıpranmıştı, en az eskimiş olanını bile giyememişti bu yüzden.</p>

  <p class="normal">Biraz fazla geniş pantolonu bacağının hatlarını ortaya çıkaramıyor, baldırının çevresinde torbalanıyor, kelepir giysilerin gelişigüzel örttüğü kol ve bacaklarda aldığı o kırışık görüntüyü sergiliyordu. Neredeyse tam bedenine uygun olanını bulduğu için sadece ceketi fena değildi.</p>

  <p class="normal">Kalbi çarparak, kaygı içinde, özellikle de gülünç düşme korkusuyla tedirgin, basamakları ağır ağır çıkıyordu, birdenbire karşısında kendisine bakan çok şık bir bey gördü. Birbirlerine öyle yakın duruyorlardı ki Duroy geriye doğru bir hareket yaptı, sonra şaşırmış bir vaziyette kalakaldı: İlk katın sahanlığında koridoru uzunlamasına gösteren ayaklı, yüksek bir aynada yansımış kendi görüntüsüydü bu. Sevinçli bir coşkuyla ürperdi, bu kadar iyi göründüğü aklından bile geçmezdi.</p>

  <p class="normal">Evinde sadece sakal bakımında kullandığı küçük aynası olduğundan kendisini boydan görmesi mümkün olmamıştı, aceleye gelmiş kılığının farklı parçalarını doğru dürüst göremediğinden kusurları abartıyor, gülünç olma düşüncesiyle çılgına dönüyordu.</p>

  <p class="normal">Ama işte, aynada aniden kendisiyle burun buruna gelince tanıyamamıştı bile; kendisini bir başkası, ilk bakışta çok iyi, çok şık bulduğu, sosyeteye mensup bir adam sanmıştı.</p>

  <p class="normal">Şimdi titiz bir gözle kendisine bakarken, kılık kıyafetinin sahiden de tatminkâr olduğunu kabul ediyordu.</p>

  <p class="normal">Bunun üzerine, tıpkı aktörlerin rollerini ezberlemek için yaptığı gibi, kendini ölçüp biçti. Kendisine gülümsedi, elini uzattı, el kol hareketleri yaptı, yüzüne şaşkınlık, hoşnutluk, takdir ifadeleri verdi; kadınlar nezdinde kibar görünmek, onlara beğenildiklerini ve arzu edildiklerini hissettirmek için değişik gülümseme ve bakışlarla konuşma biçimleri denedi.</p>

  <p class="normal">Merdivene bakan bir kapı açıldı. Yakalanma korkusuyla merdiveni hızla çıkmaya koyuldu, böyle kırıtırken arkadaşının davetlilerinden birinin kendisini görmüş olabileceğinden kaygılanıyordu.</p>

  <p class="normal">İkinci kata geldiğinde başka bir ayna gördü ve geçerken kendine bakmak için adımlarını yavaşlattı. Duruşu gözüne gerçekten de çok zarif göründü. Güzel yürüyordu. İçini ölçüsüz bir güven kapladı. Kuşkusuz bu yüz, başarma arzusu, kendinde gördüğü kararlılık ve zihninin özgürlüğü sayesinde umduğu sonuca ulaşacaktı. Son katı tırmanırken koşmak, zıplamak istiyordu. Üçüncü aynanın önünde durdu, kendisi için alışıldık bir hareketle bıyığını burdu, saçlarını düzeltmek için şapkasını çıkardı ve her zaman yaptığı gibi yavaşça mırıldandı: “İşte mükemmel bir keşif.” Sonra elini uzatarak zili çaldı.</p>

  <p class="normal">Kapı neredeyse hemen açıldı, Duroy’nın karşısında siyah giysili, ciddi, tıraş olmuş bir uşak vardı, kılık kıyafeti o kadar mükemmeldi ki, sebebini bilmeksizin bir kez daha belli belirsiz telaşlandı Duroy. Bu duygunun sebebi belki de, farkında olmadan ikisinin giysilerinin kesimi arasında yapmış olduğu karşılaştırmaydı. Ayakkabıları cilalı olan uşak, Duroy’nın lekelerin görülmesi korkusuyla kolunda taşıdığı pardösüyü alırken sordu:</p>

  <p class="normal">“Kimin geldiğini bildirmeliyim?”</p>

  <p class="normal">Açık bir kapıdan içeriye, girilmesi gereken bir salona doğru ismi seslendi.</p>

  <p class="normal">Ama aniden güvenini yitiren Duroy’nın soluğu tıkandı, kendini korkudan felce uğramış gibi hissetti. Beklediği, düşlediği yaşama ilk adımı atacaktı. Yine de ilerledi. İyice aydınlatılmış, limonluk gibi ağaççıklarla dolu büyük bir odada tek başına onu bekleyen sarışın, genç bir kadın ayakta durmaktaydı.</p>

  <p class="normal">Tümüyle şaşırıp, zınk diye durdu. Gülümsemekte olan bu kadın da kimdi? Sonra Forestier’nin evli olduğu geldi aklına; bu hoş, zarif sarışının arkadaşının karısı olması gerektiği düşüncesiyle kaygısı yatıştı.</p>

  <p class="normal">Dili dolaşarak, “Hanımefendi, ben...” dedi. Kadın elini uzattı: “Biliyorum beyefendi. Charles dün akşamki karşılaşmanızı anlattı, düşünceli davranıp sizi yemeğe davet ettiği için çok mutluyum.”</p>

  <p class="normal">Duroy kulaklarına kadar kızardı, ne diyeceğini bilemedi; tepeden tırnağa incelendiğini, gözlemlendiğini, tartıldığını, yargılandığını hissediyordu.</p>

  <p class="normal">Özür dilemek, kılığındaki özensizlikleri açıklamak için bir gerekçe bulmak istiyordu, ama aklına bir şey gelmedi ve bu sıkıntılı konuya değinmeye cesaret edemedi.</p>

  <p class="normal">Kadının gösterdiği bir koltuğa oturdu; koltuğun esnek ve yumuşak kadifesinin kendi ağırlığı altında bel verdiğini, kapitone arkalığı ve kollarının kendisini kibarca taşıdığı bu okşayıcı mobilyaya gömüldüğünü, onun kendisini destekleyip sarmaladığını hissettiğinde, yeni ve harika bir hayata başladığı, nefis bir şeylere sahip olacağı, önemli birisine dönüşeceği duygusuna kapıldı, hayatı kurtulmuştu sanki; gözlerini kendisinden hiç ayırmamış olan Madam Forestier’ye baktı.</p>

  <p class="normal">Esnek bedenini ve dolgun göğüslerini iyice belli eden soluk mavi renkte kaşmir bir elbise vardı üstünde.</p>

  <p class="normal">Kollarıyla gerdanı, giysisinin korsajı ve kısa yenlerini süsleyen köpüksü beyaz danteller arasından ortaya çıkmaktaydı; ensesinde biraz kıvırcıklaşan, tepesinde topladığı saçları, boynun yukarısında sarı ayva tüylerinden ince bir tabaka oluşturuyordu.</p>

  <p class="normal">Duroy, nedenini bilmese de onun, bir önceki gün Folies-Bergère’de rastladığı kızı hatırlatan bakışları altında yatışıyordu. Kadının ifadesini tuhaf kılan gri-mavi gözleri, ince bir burnu, dolgun dudakları, biraz etli bir çenesi, kibarlık ve muziplik akan aykırı ve ayartıcı bir yüzü vardı. Her çizginin özel bir çekicilik kazandırdığı, bir anlamı olduğu, her mimiğinin bir şeyler söyler ya da gizler gibi göründüğü şu kadın suratlarından biriydi bu.</p>

  <p class="normal">Kısa bir sessizliğin ardından kadın sordu:</p>

  <p class="normal">“Uzun zamandan beri mi Paris’tesiniz?”</p>

  <p class="normal">Yavaş yavaş kendini toparlayan Duroy cevap verdi:</p>

  <p class="normal">“Sadece birkaç aydır hanımefendi. Demiryollarında bir işim var, ama Forestier, onun sayesinde gazeteciliğe adım atabileceğim umudunu verdi bana.”</p>

  <p class="normal">Kadının yüzünde daha belirgin, daha iyilik dolu bir gülümseme belirdi, sesini alçaltarak, “Biliyorum.” diye mırıldandı.</p>

  <p class="normal">Kapı zili bir kez daha çalmıştı. Uşak haber verdi:</p>

  <p class="normal">“Madam de Marelle.”</p>

  <p class="normal">Kumral denebilecek ufak tefek bir esmerdi bu.</p>

  <p class="normal">Çevik adımlarla içeri girdi; koyu renkli, çok sade bir elbisenin içinde, elle çizilmiş, kalıptan çıkmış gibi duruyordu.</p>

  <p class="normal">Siyah saçlarına tutturulmuş bir kırmızı gül son derece göz alıyor, yüz ifadesini belirginleştirip, özel karakterini vurgulayarak ona keskin ve sert bir hava kazandırır gibi görünüyordu.</p>

  <p class="normal">Peşinden kısa elbiseli bir kız gelmekteydi. Madam Forestier atıldı:</p>

  <p class="normal">“Merhaba Clotilde.”</p>

  <p class="normal">“Merhaba Madeleine.”</p>

  <p class="normal">İki kadın kucaklaştı. Sonra çocuk, büyük insan güveniyle alnını uzatırken şöyle dedi:</p>

  <p class="normal">“Merhaba kuzinim.”</p>

  <p class="normal">Madam Forestier onu öptü, ardından tanıştırma faslına girişti:</p>

  <p class="normal">“Mösyö Georges Duroy, Charles’ın iyi arkadaşlarından biri. Madam de Marelle, dostum, biraz da akrabam sayılır.”</p>

  <p class="normal">Sonra ekledi:</p>

  <p class="normal">“Biliyorsunuz, aramızda resmiyet, teklif falan yok. Anlaştık değil mi?”</p>

  <p class="normal">Genç adam eğildi.</p>

  <p class="normal">Ama kapı yeniden açıldı ve kısa boylu, yusyuvarlak, şişman bir bey, kolunda kendisinden daha uzun, çok daha genç, seçkin tavırlı ve ciddi görünüşlü, boylu boslu, güzel bir kadınla içeri girdi. Milletvekili, para babası ve işadamı, Yahudi ve güneyli, La Vie Française’in müdürü Mösyö Walter’le, Basile-Ravalau doğumlu, bir bankacının kızı olan karısıydı bunlar.</p>

  <p class="normal">Sonra art arda, çok şık olan Jacques Rival ve birkaç beyaz toz zerreciği saçarak omuzlarına kadar inen uzun saçlarının sürtünmesiyle giysinin yakası cilalı gibi parlayan Norbert de Varenne göründü.</p>

  <p class="normal">Kötü bağlanmış kravatı ilk kez takılmış gibi görünmüyordu. Yakışıklı ihtiyar zarafetiyle ilerledi ve Madam Forestier’nin elini tutarak bileğine bir öpücük kondurdu. Eğilirken yaptığı hareketle uzun saçları tıpkı su gibi, genç kadının çıplak koluna yayıldı.</p>

  <p class="normal">Nihayet Forestier de geciktiği için özür dileyerek içeri girdi. Morel meselesi yüzünden gazeteden çıkamamıştı. Radikal milletvekili Mösyö Morel, Cezayir’in sömürgeleştirmesi konusuna ilişkin bir kredi talebi konusunda bakanlığa bir soru önergesi vermişti.</p>

  <p class="normal">Hizmetçi seslendi:</p>

  <p class="normal">“Sofra hazır hanımefendi!”</p>

  <p class="normal">Hep beraber yemek salonuna geçtiler.</p>

  <p class="normal">Duroy Madam Marelle’le kızının arasında oturuyordu. Çatal, kaşık ve bardak kullanma usulünde bir hata yapma korkusuyla yine kendini huzursuz hissediyordu. Önündeki dört bardaktan birinin rengi maviye çalıyordu. Bu bardakla ne içilebilirdi acaba?</p>

  <p class="normal">Çorba içilirken kimse konuşmadı, ardından Norbert de Varenne sordu: “Şu Gauthier davasını okudunuz mu? Ne tuhaf bir iş!”</p>

  <p class="normal">İşin içine şantajın karıştığı, karmaşık zina vakası üzerinde bir tartışma başladı. Konu, gazetelerde anlatılan olayların aile içinde konuşulduğu gibi değil, doktorlar arasında bir hastalıktan ya da manavlar arasında sebzelerden söz edilir gibi konuşuluyordu. Olaylar karşısında kimse sinirlenmiyor, şaşkınlık göstermiyordu; suç konusunda profesyonel bir merak ve tam bir kayıtsızlıkla, derinde yatan gizli sebepler araştırılıyordu. Eylemlerin çıkış noktaları açıkça ortaya konulmaya, dramı yaratan tüm zihinsel olaylar özel bir ruh durumunun bilimsel sonucu olarak belirlenmeye çalışılıyordu. Bu araştırmaya, bu çalışmaya kadınlar da ilgi duymaktaydı. Yakın zamanda gerçekleşen başka olaylar da, tacirlerin halka sunacakları malları inceleyip, evirip çevirip tartması gibi pratik bir bakış açısıyla, haber tacirlerinin şu özel ele alış tarzıyla gözden geçirildi, yorumlandı, her yönden incelendi, önemleri açısından değerlendirildi.</p>

  <p class="normal">Ardından bir düello konu edildi ve Jacques Rival sözü aldı. Bu konu ona aitti. Bu meseleyi ondan başkası ele alamazdı.</p>

  <p class="normal">Duroy tek kelime etmeye cesaret edemiyordu. Ara sıra, tombul gerdanından etkilendiği yanındaki kadına bakıyordu. Altın bir telin ucuna tutturulmuş bir elmas, teninden sızan bir su damlası gibi, kulağından sarkmaktaydı. Kadının zaman zaman yaptığı bir uyarı dudaklarda hep bir gülümsemeye yol açıyordu. Tuhaf, kibar, umulmadık bir muhakeme biçimine sahipti, olayları aldırmazlıkla ele alan, iyicil ve hafif bir kuşkuculukla değerlendiren deneyimli çocuk muhakemesiydi bu.</p>

  <p class="normal">Duroy boş bir çabayla ona iltifat etmeye çalışıyor, aklına bir şey gelmediği için de kızıyla ilgileniyordu, kızın bardağını dolduruyor, tabağını tutuyor, ona servis yapıyordu. Annesinden daha ciddi olan çocuk, ağırbaşlı bir sesle teşekkür ediyor, başıyla kısa selamlar veriyordu: “Çok naziksiniz beyefendi.” Sonra hafifçe düşünceli bir havayla büyükleri dinlemeye devam ediyordu.</p>

  <p class="normal">Yemekler çok güzeldi, herkes bayılmıştı. Mösyö Walter neredeyse hiç konuşmadan bir dev gibi yiyor, gözlüğünün altından kaçamak bakışlarla kendisine sunulan yemekleri inceliyordu. Norbert de Varenne ona kafa tutuyor ve ara sıra gömleğine sos damlatıyordu. Forestier, ciddi tavrı ve yüzündeki gülümsemeyle insanları kollamaktaydı, yolunda giden zor bir görevi başarıyla yerine getiren dalavere ortakları gibi, sessiz bir anlaşma içinde karısıyla bakışıyorlardı.</p>

  <p class="normal">Suratlar kızarıyor, sesler yükseliyordu. Ara sıra hizmetçi davetlilerin kulağına fısıldıyordu: “Corton-Château-Laroze?”</p>

  <p class="normal">Duroy Corton şarabını damak zevkine uygun bulmuştu ve her seferinde bardağını doldurmalarına izin veriyordu. İçine tatlı bir neşe doluyordu; karnından kafasına yükselen, kollarını ve bacaklarını kat eden, tüm bedenine nüfuz eden sürükleyici bir neşe. Tam bir huzurla dolup taştığını hissediyordu, hayatı ve düşünceleri, bedeni ve ruhu huzura kavuşmuştu sanki.</p>

  <p class="normal">Konuşma, dikkat çekme, diğerleri tarafından dinlenme, en ufak sözleri keyifle karşılanan insanlar gibi takdir görme isteği duyuyordu.</p>

  <p class="normal">Ama düşünceleri birbirine bağlayan, bir kelime, bir hiç üzerinde konudan konuya atlayan sohbet, günün olaylarını ele alıp, bin türlü soruna şöyle bir değindikten sonra, Mösyö Morel’in Cezayir’in sömürgeleştirilmesi konusundaki önemli gensorusuna geri döndü.</p>

  <p class="normal">İki yemek servisi arasında Mösyö Walter birkaç espri yaptı, çünkü kuşkucu ve müstehcenliğe meraklı biriydi. Forestier ertesi günkü makalesinden söz etti. Jacques Rival, otuz yıl sömürge hizmetinde bulunan bütün subaylara arazi verecek bir askeri hükümet talebinde bulundu.</p>

  <p class="normal">“Böylece,” diyordu, “ülkeyi uzun süredir tanıyıp seven, dilini bilen ve yeni gelenlerin hiç kuşkusuz karşılaşacakları şu ciddi yerel sorunlardan haberdar güçlü bir toplum yaratırsınız.”</p>

  <p class="normal">Norbert de Varenne onun sözünü kesti:</p>

  <p class="normal">“Evet... tarım dışında her şeyi bilecekler. Arapça konuşacaklar, ama pancarı nasıl dikeceklerini, buğdayı nasıl ekeceklerini bilmeyecekler. Eskrimde güçlü ama gübre konusunda çok yetersiz olacaklar. Tersine bu yeni ülkeyi olabildiğince herkese açmak gerekirdi. Akıllı insanlar kendilerine orada bir yer bulacak, diğerleri teslim bayrağını çekecek. Toplumsal yasa bu.”</p>

  <p class="normal">Kısa bir sessizlik anı yaşandı. Herkes gülümsüyordu.</p>

  <p class="normal">Georges Duroy ağzını açtı ve sanki daha önce kendisini konuşurken hiç duymamış gibi sesinin tonuna şaşırarak, konuşmaya başladı:</p>

  <p class="normal">“Oradaki en büyük eksik, iyi toprak. Gerçekten bitek araziler Fransa’daki kadar pahalı ve çok zengin Parisliler tarafından yatırım amacıyla satın alınıyor. Fakir olan gerçek sömürgeliler, ekmek bulamadıkları için göç edenler, su olmadığından hiçbir şey yetişmeyen çöle atılıyorlar.”</p>

  <p class="normal">Herkes ona bakıyordu. Kızardığını hissetti. Mösyö Walter sordu:</p>

  <p class="normal">“Cezayir’i biliyor musunuz beyefendi?”</p>

  <p class="normal">Duroy, “Evet efendim, yirmi sekiz ayı orada geçirdim ve üç eyalette de kaldım” diye cevap verdi.</p>

  <p class="normal">Morel meselesini unutan Norbert de Varenne, birdenbire, bir subaydan duymuş olduğu geleneklere dair bir ayrıntıyı öğrenmek istedi ondan. Sahra’nın göbeğinde, sıcaktan kavrulan bu bölgenin en kurak kısmında doğan şu tuhaf, küçük Arap cumhuriyeti Mzab’dı söz konusu olan.</p>

  <p class="normal">Duroy Mzab’a iki kere gitmişti; su damlalarının altın değeri taşıdığı, her sakininin bütün kamu hizmetlerinde çalışmak zorunda olduğu, ticari dürüstlük konusunda medeni halklardan çok daha ileride bulunan bu ayrıksı ülkenin geleneklerini anlattı.</p>

  <p class="normal">Şarap ve beğenilme arzusu yüzünden coşmuş bir halde, övüngenlik içeren oldukça ateşli bir konuşma yaptı; askerlik hizmetine dair anekdotlar, Arapların yaşantısıyla ilgili özellikler, savaş maceraları anlattı. Güneşin tüketici sıcağı altında daima kıraç kalan, bu sarı ve çıplak toprakları anlatmak için renkli birkaç kelime bile buldu.</p>

  <p class="normal">Tüm kadınların gözü onun üzerindeydi. Madam Walter ağır aksak konuşmasıyla mırıldandı: “Anılarınızla çok güzel bir makale dizisi hazırlayabilirdiniz.” Bunun üzerine Walter, suratları iyice görmek için yaptığı gibi, gözlük camlarının üzerinden genç adamı inceledi. Yemeklere de gözlüğünün altından bakıyordu.</p>

  <p class="normal">Forestier fırsatı kaçırmadı:</p>

  <p class="normal">“Sevgili patronum, size az önce Mösyö Georges Duroy’dan söz etmiş, siyasi haberler servisinde bana yardımcı olması için izninizi istemiştim. Marambot bizden ayrıldığından beri acil ve gizli bilgileri toplayacak kimsem kalmadı ve gazete bunun sıkıntısını çekiyor.”</p>

  <p class="normal">Walter Baba ciddileşti ve Duroy’ya iyice karşıdan bakmak için gözlüğünü çıkardı. Sonra şöyle dedi:</p>

  <p class="normal">“Şurası kesin ki Mösyö Duroy’nın özgün bir zekâsı var. Yarın saat üçte gelip benimle görüşmek isterse bu meseleyi ayarlarız.”</p>

  <p class="normal">Bir sessizliğin ardından, tümüyle genç adama doğru döndü:</p>

  <p class="normal">“Bize Cezayir üzerine düş gücünüzü konuşturduğunuz küçük bir dizi hazırlasanıza hemen. Anılarınızı anlatır, biraz önceki gibi işin içine sömürgeleştirme sorununu da katarsınız. Güncel bir konu bu, tamamen güncel ve eminim ki okurlarımızın çok hoşuna gidecek. Ama elinizi çabuk tutun! Hazır mecliste kamuyu tava getirmek için tartışmalar sürerken, ilk makale yarın ya da ertesi gün elimde olmalı.”</p>

  <p class="normal">Madam Walter, her konuda gösterdiği ve sözlerine bir lütuf havası veren o ciddi zarafetiyle ekledi:</p>

  <p class="normal">“Üstelik harika bir başlığınız var: Bir Askerin Afrika Anıları; öyle değil mi Mösyö Norbert?”</p>

  <p class="normal">Üne geç kavuşmuş yaşlı şair, yeni gelenleri hiç sevmez ve onlardan ödü kopardı. Sert bir tavırla cevap verdi:</p>

  <p class="normal">“Evet, mükemmel, yeter ki devamı uygun düşsün, çünkü en büyük zorluk burada yatıyor; doğru notayı bulmakta, müzikte buna ton denir.”</p>

  <p class="normal">Madam Forestier, Duroy’yı koruyucu ve gülümseyen bir bakışla sarmalıyordu; “Sen başaracaksın” der gibi görünen bir uzman bakışıydı bu. Madam de Marelle birçok kere Duroy’ya dönmüştü, kulağındaki elmas, sanki eşsiz su damlası kopup yere düşecekmiş gibi durmadan sallanıyordu.</p>

  <p class="normal">Küçük kız başını tabağına eğmiş, hareketsiz ve ciddi duruyordu.</p>

  <p class="normal">Ama hizmetçi masanın etrafında dolanıyor, mavi kadehlere Johannisberg şarabı dolduruyordu; Forestier ise Mösyö Walter’e doğru kadeh kaldırıp, “La Vie Française’in uzun yıllar sürecek başarısına!” dedi.</p>

  <p class="normal">Herkes gülümseyen patrona doğru eğildi, zafer sarhoşu Duroy kadehindekini bir yudumda içti. Koca bir fıçıyı da aynı şekilde içebilirmiş gibi geliyordu ona; bir öküzü yiyebilir, bir aslanı boğazlayabilirdi. Uzuvlarında insanüstü bir güç, ruhunda alt edilmez bir kararlılık, sonsuz bir umut vardı sanki. Bu insanların arasında artık kendi ortamındaydı; orada bir konum sahibi olmuş, bir yer edinmişti. Bakışları yeni bir güvenle insanların yüzlerinde dolaşıyordu ve ilk defa yanındaki kadına hitap etme cesareti gösterdi:</p>

  <p class="normal">“Küpeleriniz, hayatımda gördüğüm en güzel küpeler hanımefendi.”</p>

  <p class="normal">Kadın gülümseyerek ona doğru döndü:</p>

  <p class="normal">“Sade bir telin ucunda böyle elmas sallandırma fikri bana ait. Sanki bir çiy tanesi, değil mi?”</p>

  <p class="normal">Cesaretinden utanan ve budalaca bir söz söylemekten ödü kopan Duroy mırıldandı:</p>

  <p class="normal">“Çok güzel... ama kulak da duruma ayrı bir değer katıyor.”</p>

  <p class="normal">Kadın ona bir bakışla, yüreğe işleyen şu aydınlık kadın bakışlarından biriyle teşekkür etti.</p>

  <p class="normal">Duroy kafasının çevirdiğinde yine Madam Forestier’yle göz göze geldi, hâlâ iyicil olan bu gözlerde daha belirgin bir neşe, bir muziplik, bir teşvik görür gibi oldu.</p>

  <p class="normal">Şimdi tüm erkekler, el kol hareketleri eşliğinde yüksek sesle hep bir ağızdan konuşmaktaydılar; büyük anayurt demiryolları projesini tartışıyorlardı. Konu ancak tatlılar yendikten sonra kapandı, her birinin Paris’teki ulaşımın yavaşlığı, tramvayın mahsurları, omnibüsün yol açtığı sıkıntılar ve arabacıların kabalığı üzerine söyleyecek birçok şeyi vardı.</p>

  <p class="normal">Sonra, kahve içmek için yemek salonundan çıktılar. Duroy şaka olsun diye kolunu küçük kıza uzattı. Kız ciddiyetle teşekkür etti ve elini sofra komşusunun koluna koyabilmek için ayak parmaklarının üzerinde yükseldi.</p>

  <p class="normal">Salona girerken, Duroy, bir limonluğa giriyormuş gibi bir duyguya kapıldı yeniden. Kocaman palmiyeler odanın dört bir köşesinde zarif yapraklarını açıyor, tavana kadar uzanıyor, ardından da fıskiye şeklinde yayılıyordu.</p>

  <p class="normal">Şöminenin iki yanında, sütun gibi yuvarlak kauçukların koyu yeşil uzun yaprakları üst üste sıralanıyordu; piyanonun üzerinde, toparlak ve üstü çiçek dolu, biri pespembe, diğeri bembeyaz, adı sanı bilinmeyen iki ağaççık, gerçek olmak için fazlasıyla güzel, şaşırtıcı yapma çiçekleri andırıyordu.</p>

  <p class="normal">Hava temizdi ve belirsiz, yumuşak, tarif edilemeyecek, adlandırılamaz bir kokuyla doluydu.</p>

  <p class="normal">Artık kendisine daha hâkim olan genç adam, dikkatle daireyi inceledi. Büyük değildi, ağaççıklar dışında dikkat çeken hiçbir şey yoktu; tek bir parlak renk göze çarpmıyordu, ama insan içinde kendisini rahat, huzurlu, dinlenmiş hissediyordu; insanı yumuşakça sarmalıyor, hoşa gidiyor, bedeni okşayış gibi bir şeyle çevreliyordu.</p>

  <p class="normal">Duvarlar sarı ipekten sinek iriliğinde küçük çiçeklerle dolu, rengi atmış, eski bir mor kumaşla kaplanmıştı.</p>

  <p class="normal">Üzerlerine kırmızı ipekle birkaç karanfil işlenmiş gri-mavi çuhadan, asker çuhasından perdeler kapılardan sarkmaktaydı ve daireye gelişigüzel serpiştirilmiş her biçimden, her büyüklükte şezlonglar, kocaman ya da ufacık koltuklar, puflar ve tabureler XVI. Louis ipeğiyle ya da krem rengi üstüne nar çiçeği desenli güzel Utrecht kadifesiyle kaplanmıştı.</p>

  <p class="normal">“Kahve alır mısınız Mösyö Duroy?”</p>

  <p class="normal">Madam Forestier, dudaklarından hiç silinmeyen o dostane gülümsemesiyle ona dolu bir fincan uzatmaktaydı.</p>

  <p class="normal">“Evet hanımefendi, teşekkür ederim.”</p>

  <p class="normal">Duroy fincanı aldı, tam küçük kızın getirdiği şekerlikten gümüş maşa ile şeker almak için tedirgin bir biçimde uzanırken, genç kadın alçak sesle şöyle dedi:</p>

  <p class="normal">“Madam Walter’in gönlünü hoş etmeye bakın.”</p>

  <p class="normal">Sonra Duroy’nın tek kelime etmesine fırsat kalmadan, yanından uzaklaştı.</p>

  <p class="normal">Duroy önce, halıya dökmekten korkarak kahvesini içti; sonra kafası rahatlayınca yeni müdürünün karısına yaklaşmak ve onunla sohbet etmek için bir yol aradı.</p>

  <p class="normal">Birden kadının boş fincanının elinde kalmış olduğunu fark etti, yakınında bir sehpa olmadığı için, fincanı nereye koyacağını bilemiyordu. Duroy atıldı.</p>

  <p class="normal">“İzin verin hanımefendi.”</p>

  <p class="normal">“Teşekkür ederim beyefendi.”</p>

  <p class="normal">Duroy fincanı götürdü, sonra geri döndü:</p>

  <p class="normal">“Ben çöllerdeyken, La Vie Française sayesinde ne güzel anlar geçirdiğimi bir bilseydiniz hanımefendi. Gerçekten de Fransa dışında okunabilecek tek gazete, çünkü ötekilerden daha edebi, daha nükteli ve daha renkli. İçinde her şey var.”</p>

  <p class="normal">Madam Walter sevecen bir kayıtsızlıkla gülümseyerek ciddiyetle cevap verdi:</p>

  <p class="normal">“Mösyö Walter, yeni bir ihtiyaca cevap veren bu gazete türünü ortaya çıkarabilmek için epey zorluk çekti.”</p>

  <p class="normal">Ve sohbete koyuldular. Akıcı bir biçimde beylik sözler sıralayan Duroy’nın sesi cazibeli, bakışları fazlasıyla zarif ve bıyıkları karşı konulmaz derecede ayartıcıydı. Uçlarının rengi daha soluk olan kızılımsı sarı bıyığı, dudağının üzerinde kıvır kıvır ve hoş bir kabartı oluşturuyordu.</p>

  <p class="normal">Paris ve dolaylarından, Seine kıyılarından, kaplıca kentlerinden, yaz mevsiminin keyfinden, zihni yormaksızın durmadan çene çalınabilecek gündelik konulardan söz ettiler. Sonra elinde bir kadeh likörle Mösyö Norbert de Varenne’in yaklaştığını gören Duroy, kibarlık olsun diye uzaklaştı.</p>

  <p class="normal">Forestier’yle sohbet eden Madam de Marelle ona seslendi:</p>

  <p class="normal">“Beyefendi,” dedi aniden, “demek gazeteciliği denemek istiyorsunuz?”</p>

  <p class="normal">Bunun üzerine Duroy, üstü kapalı sözlerle projelerinden bahsetti ve ardından, Madam Walter’le yapmış olduğu sohbete bu kez onunla girişti; ama artık konusuna daha hâkim olduğundan, biraz önce duymuş olduğu şeyleri tekrarlayarak üstün bir tavır sergiledi. Sözlerine derin bir anlam katmak ister gibi durmadan sofradaki komşusunun gözlerine bakıyordu.</p>

  <p class="normal">Madam de Marelle de, kendisini espritüel sayan ve daima eğlenceli olmak isteyen kadınlara has bir canlılık ve konuşkanlıkla anekdotlar aktardı; senli benli davranarak elini erkeğin koluna koyuyor, önemsiz şeyler söylerken sesini alçaltıyor, böylece konuşulanlar bir sıkı fıkılık ifadesine dönüşüyordu. Duroy, kendisiyle meşgul olan bu kadına değmekten içsel bir coşku duyuyordu. Hemen kendisini onun için feda etmek, onu savunmak, kendi değerini sergilemek isterdi; cevap vermekteki gecikmeleri kafasının meşgul olduğunu göstermekteydi.</p>

  <p class="normal">Ama aniden, hiç nedensiz, Madam de Marelle, “Laurine!” diye seslendi ve küçük kız çıkageldi.</p>

  <p class="normal">“Şuraya otur yavrum, pencere kenarında üşüteceksin.”</p>

  <p class="normal">Duroy, küçük kızı öpmek için çılgınca bir arzuya kapıldı, sanki bu öpücüğe ait bir şey anneye dönmek zorundaydı.</p>

  <p class="normal">Kibar ve babacan bir sesle sordu:</p>

  <p class="normal">“Sizi öpebilir miyim küçükhanım?”</p>

  <p class="normal">Çocuk, şaşkın bir tavırla gözlerini ona doğru kaldırdı. Madame de Marelle gülerek şöyle dedi:</p>

  <p class="normal">“Cevap ver bakayım: ‘Elbette beyefendi, ama bugünlük; her zaman böyle olmaz.’”</p>

  <p class="normal">Hemen oturan Duroy, Laurine’i dizlerine aldı, çocuğun dalgalı ve ince saçlarına dudağını değdirdi.</p>

  <p class="normal">Anne hayret etti:</p>

  <p class="normal">“Bak hele, kaçmadı, şaşırtıcı bir durum. Genellikle kendisini sadece kadınların öpmesine izin verir. Siz dayanılmazsınız Mösyö Duroy.”</p>

  <p class="normal">Duroy kızardı, cevap veremedi, hafif bir hareketle küçük kızı dizlerinde sallıyordu.</p>

  <p class="normal">Madam Forestier yaklaşarak bir şaşkınlık çığlığı attı:</p>

  <p class="normal">“Bak hele, Laurine ehlileşmiş ha, ne mucize!”</p>

  <p class="normal">Jacques Rival de ağzında bir puro, o tarafa geliyordu; Duroy bir pot kırarak, tava getirdiği durumu, girişilmiş fethin başarısını bozma korkusuyla gitmek üzere ayağa kalktı.</p>

  <p class="normal">Selam verdi, kadınların uzattığı elleri tutarak hafifçe sıktı, erkeklerle güçlü bir biçimde tokalaştı. Jacques Rival’in elinin kuru ve sıcak olduğunu, kendi elinin basıncına dostça karşılık verdiğini fark etti. Norbert de Varenne’in eli nemli ve soğuktu, parmaklarının arasından kayıyordu, Walter Baba’nın soğuk ve gevşek eli canlılıktan yoksun ve ifadesizdi; Forestier’ninki kaygan ve ılıktı. Arkadaşı alçak sesle şöyle dedi:</p>

  <p class="normal">“Yarın saat üçte, unutma.”</p>

  <p class="normal">“Yo hayır, hiç kaygılanma.”</p>

  <p class="normal">Kendini tekrar merdivende bulduğunda, öylesine coşkulu bir neşe içindeydi ki koşarak inme isteğine kapıldı; hızla basamakları ikişer ikişer inmeye koyuldu, ama ikinci kattaki aynada, hoplaya zıplaya yürüyen telaşlı bir beyle burun buruna geldi aniden; suçüstü yakalanmışçasına, utanarak zınk diye durdu.</p>

  <p class="normal">Sonra uzun uzun kendisine baktı, sahiden de bu kadar hoş bir delikanlı olduğu için hayranlıkla karışık bir hayret duydu, sonra hoşnutlukla kendisine gülümsedi; görüntüsüne hoşça kal diyerek, önemli şahsiyetleri selamlar gibi çok alçak sesle, nezaketle kendini selamladı.</p>
</body>
</html>
