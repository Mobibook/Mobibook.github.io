<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_13">III</h2>

  <p class="normal">Du Roy ertesi gün gazeteye gittiğinde Boisrenard’ı buldu.</p>

  <p class="normal">“Sevgili dostum,” dedi, “senden bir ricam var. Bir süredir bana Forestier diye hitap etmek insanlara eğlenceli geliyor. Ben bunu aptalca bulmaya başladım. Bir daha ilk kim bu şakayı yapacak olursa onu tokatlayacağım konusunda arkadaşları uygun bir dille uyarma inceliğini gösterirsen sevinirim. Bu şakanın bir kılıç darbesine değip değmeyeceğini onlar düşünsün artık. Sana geldim, çünkü üzücü durumlara engel olabilecek sakin bir adamsın, aynı zamanda da şu düelloda benim şahitliğimi yaptın.”</p>

  <p class="normal">Boisrenard görevi üstlendi.</p>

  <p class="normal">Du Roy alışveriş yapmak için dışarı çıktı, bir saat sonra geri döndü. Kimse ona Forestier diye seslenmedi.</p>

  <p class="normal">Evine gittiğinde, salondan kadın sesleri geldi kulağına. “Kim var?” diye sordu.</p>

  <p class="normal">Uşak, “Madam Walter ve Madam de Marelle.” diye cevap verdi.</p>

  <p class="normal">Yüreği hafifçe hop etti, sonra kendi kendine, “Bak hele!” diyerek, kapıyı açtı.</p>

  <p class="normal">Clotilde, pencereden giren gün ışığının altında, şöminenin kenarında duruyordu. Georges’a, biraz benzi solmuş gibi geldi. Madam Walter’i ve annelerinin iki yanında iki muhafız gibi oturan kızlarını selamladıktan sonra, eski sevgilisine doğru döndü. Clotilde ona elini uzatıyordu; Georges bu eli tuttu ve “Sizi hâlâ seviyorum.” demek ister gibi avcunda sıktı. Genç kadın bu baskıya karşılık verdi.</p>

  <p class="normal">“Son görüşmemizden bu yana uzun zaman geçti, afiyettesinizdir umarım.” dedi Georges.</p>

  <p class="normal">“Evet, iyiyim, ya siz Güzel Dost?” diye cevap verdi Clotilde teklifsizce.</p>

  <p class="normal">Sonra Madeleine’e doğru dönerek ekledi:</p>

  <p class="normal">“Ona yine Güzel Dost dememe izin verir misin?”</p>

  <p class="normal">“Tabii ki canım, istediğin her izni veririm.”</p>

  <p class="normal">Bu sözde gizli bir alay var gibiydi.</p>

  <p class="normal">Madam Walter Jacques Rival’in bekâr evinde düzenleyeceği bir eğlenceden, seçkin kadınların katılacağı büyük bir kılıç müsabakasından söz ederek şöyle diyordu:</p>

  <p class="normal">“Çok ilginç olacak. Ama ne yazık ki bizi oraya götürecek kimse yok. Kocamın o gün bir işi var.”</p>

  <p class="normal">Du Roy hemen, kendisinin götürebileceğini söyledi. Madam Walter kabul etti. “Kızlarım ve ben size minnettar oluruz.”</p>

  <p class="normal">Du Roy Walter’in kızlarının daha genç olanına bakıp şöyle düşünüyordu: “Şu küçük Suzanne hiç de fena değil, hem de hiç.” Kız ufacık, sarışın, kırılgan bir oyuncak bebeğe benziyordu, ince beli, dolgun kalçaları ve memeleriyle narin bir kızdı; küçücük bir suratı, fırçayla çizilmiş gibi, titiz ve hayalperest bir ressamın elinden çıkmışa benzeyen gri-mavi gözleri vardı; bembeyaz, pırıl pırıl teni lekesiz ve pürüzsüzdü; dağınık ve kıvırcık saçları ustalıkla biçim verilmiş bir fundalığı, güzelim bir bulutu çağrıştırıyor, kız çocuklarının kucaklarında taşıdığı, boyları kendi boylarını oldukça aşan şatafatlı, güzel oyuncak bebeklerin saçlarına benziyordu.</p>

  <p class="normal">Büyük kız kardeş Rose çirkin, tatsız tuzsuz, anlamsız biriydi; dikkat çekmeyen, insanda konuşma isteği uyandırmayan ve hakkında söyleyecek bir şey bulunamayan şu kızlardan biri.</p>

  <p class="normal">Anneleri ayağa kalkarak Georges’a döndü:</p>

  <p class="normal">“Yani gelecek perşembe için size güveniyorum, saat ikide görüşürüz.”</p>

  <p class="normal">“Bana güvenebilirsiniz hanımefendi.” diye cevap verdi Du Roy.</p>

  <p class="normal">Madam Walter gider gitmez, Madam de Marelle de ayağa kalktı.</p>

  <p class="normal">“Hoşça kalın Güzel Dost.”</p>

  <p class="normal">Bu sefer, Du Roy’nın elini uzunca bir süre sıkı sıkı avcunda tutan o oldu; genç adam bu sessiz itirafla heyecanlandığını hissetti, belki de kendisini gerçekten seven bu bohem ve art niyetsiz küçük burjuva kadına karşı ani bir sevgiyle doldu içi.</p>

  <p class="normal">“Yarın onu görmeye gideceğim.” diye düşündü.</p>

  <p class="normal">Karısıyla baş başa kaldıklarında, Madeleine gülmeye başladı, içten ve neşeli bir gülüşle dosdoğru genç adama baktı:</p>

  <p class="normal">“Biliyorsun değil mi, Madam Walter’in gönlünde taht kurdun.”</p>

  <p class="normal">“Deme yahu!” diye cevap verdi Georges, kuşkuyla.</p>

  <p class="normal">“Evet öyle, seni temin ederim, bana senden öyle büyük bir hayranlıkla söz etti ki. Onun açısından hiç alışılmamış bir şey bu. Kızları için senin gibi iki koca istiyor!.. Bereket versin, onun açısından böyle şeylerin pek önemi yoktur.”</p>

  <p class="normal">Georges Madeleine’in ne demek istediğini anlamıyordu:</p>

  <p class="normal">“Nasıl önemi yoktur?”</p>

  <p class="normal">Madeleine, düşüncesinden emin bir kadının kararlılığıyla cevap verdi:</p>

  <p class="normal">“Ha! Madam Walter, hakkında hiçbir söylentinin çıkmadığı şu kadınlardan, anlarsın işte, hem de hiç. Her bakımdan dil uzatılmaz biri. Kocasını sen de benim kadar tanırsın. Ama Madam Walter çok farklı. Bir Yahudiyle evlenmenin sıkıntısını yeterince çekti, yine de ona sadık kaldı. Dürüst bir kadın.”</p>

  <p class="normal">Du Roy şaşırmıştı:</p>

  <p class="normal">“Onun da Yahudi olduğunu sanıyordum.”</p>

  <p class="normal">“O mu? Hiç de değil. Kutsal Meryem adına yapılan bütün hayır işlerinde başı çeker. Hatta dini bir nikâhla evlendi. Tabii göstermelik bir vaftiz miydi, yoksa Kilise duruma göz mü yumdu bilemiyorum.”</p>

  <p class="normal">“Bu durumda... o... benden hoşlanıyor mu yani?” diye mırıldandı Georges.</p>

  <p class="normal">“Kesinlikle öyle. Eğer benimle evli olmasaydın, Suzanne’a... evlenme teklifinde bulunmanı önerirdim, Rose’dansa o daha uygun değil mi?”</p>

  <p class="normal">“Eh, anneleri de hiç fena sayılmaz.”</p>

  <p class="normal">Madeleine sinirlendi:</p>

  <p class="normal">“Biliyor musun canım, anneyi istiyorsan itirazım olmaz. Ama hiç korkum yok. İnsan ilk hatasını onun yaşında yapmaz. Bu iş için daha erken davranmak gerek.”</p>

  <p class="normal">Georges düşünüyordu: “Gerçekten de Suzanne’la evlenebilir miydim?”</p>

  <p class="normal">Sonra omuz silkti: “Adam sen de!.. Çılgınca bir düşünce bu!.. Babası beni kabul eder miydi ki?”</p>

  <p class="normal">Yine de bundan böyle, bir yarar sağlayıp sağlayamayacağını düşünmeksizin, Madam Walter’in kendisine karşı davranışlarını daha bir titizlikle gözlemlemeye karar verdi.</p>

  <p class="normal">Bütün akşam boyunca, Clotilde’le yaşadığı aşkın hatıralarına saplanıp kaldı, hem sevgiyi hem de şehveti barındıran hatıralardı bunlar. Clotilde’in maskaralıkları, zarif davranışları, birlikte yaşadıkları kaçamak anları geliyordu aklına. “Sahiden de çok zarif bir kadın. Evet, yarın onu görmeye gideceğim.” deyip duruyordu kendi kendine.</p>

  <p class="normal">Ertesi gün kahvaltısını eder etmez, sahiden de Verneuil Sokağı’na gitti. Kapıyı ona aynı hizmetçi açtı ve küçük burjuvaların hizmetçilerinde alışıldığı üzere, “İyisiniz ya beyefendi?” diye sordu.</p>

  <p class="normal">“Evet yavrum.” diye cevap verdi Georges.</p>

  <p class="normal">Salona girdiğinde, acemi bir el piyanoda alıştırma yapıyordu. Laurine’di bu. Georges onun, boynuna atılacağını düşünüyordu. Kız ciddiyetle yerinden kalkıp, bir yetişkinin yapması gerektiği gibi nezaketle selam verdi ve vakur bir biçimde geri çekildi.</p>

  <p class="normal">Öyle bir hakarete uğramış kadın tavrı içindeydi ki Georges şaşırıp kaldı. Annesi içeri girdi. Georges kadının ellerini tutup öptü.</p>

  <p class="normal">“Sizi ne çok düşündüm.” dedi.</p>

  <p class="normal">“Ben de öyle.” diye cevap verdi Clotilde.</p>

  <p class="normal">Oturdular. Dudak dudağa öpüşme arzusuyla birbirlerinin gözlerinin içine bakarak gülümsüyorlardı.</p>

  <p class="normal">“Sevgili Clo’m, sizi seviyorum.”</p>

  <p class="normal">“Ben de sizi.”</p>

  <p class="normal">“Demek... demek... bana fazla kızmadın ha?”</p>

  <p class="normal">“Hem evet, hem hayır... Acı çekmedim değil, ama sonra senin gerekçeni anladım ve kendi kendime, ‘Aman boş ver, eninde sonunda bana dönecek.’ dedim.”</p>

  <p class="normal">“Geri dönmeye cesaretim yoktu; nasıl karşılanacağımı düşünüp duruyordum. Cesaretim yoktu, ama müthiş istiyordum. Aklıma gelmişken, Laurine’in nesi var, söylesene. Bana zar zor bir merhaba deyip öfkeli bir tavırla çekip gitti.”</p>

  <p class="normal">“Bilmiyorum. Ama sen evlendiğinden beri senin sözünü ettirmiyor. Kıskanıyor bence.”</p>

  <p class="normal">“Yok canım, daha neler.”</p>

  <p class="normal">“Ama öyle azizim. Artık sana Güzel Dost demiyor, senden söz ederken Mösyö Forestier diyor.”</p>

  <p class="normal">Du Roy kızardı, sonra genç kadına yaklaşarak, “Dudaklarını uzat bana.” dedi.</p>

  <p class="normal">Clotilde dudaklarını uzattı.</p>

  <p class="normal">“Tekrar nerede görüşebileceğiz?” diye sordu Du Roy.</p>

  <p class="normal">“Tabii ki... Constantinople Sokağı’nda.”</p>

  <p class="normal">“Ya!.. Demek daire başkasına kiralanmadı ha?”</p>

  <p class="normal">“Hayır, onu elden çıkarmadım.”</p>

  <p class="normal">“Elden çıkarmadın demek?”</p>

  <p class="normal">“Evet, geri geleceğini düşündüm.”</p>

  <p class="normal">Gururlu bir sevinç dalgasıyla Du Roy’nın göğsü kabardı. Demek bu kadın onu gerçek, değişmez, derin bir aşkla seviyordu.</p>

  <p class="normal">“Sana tapıyorum.” diye fısıldadı. Sonra, “Kocan iyi mi?” diye sordu.</p>

  <p class="normal">“Evet, çok iyi. Burada bir ay geçirdi, evvelsi gün gitti daha.”</p>

  <p class="normal">Du Roy kendini gülmekten alamadı:</p>

  <p class="normal">“Nasıl da denk düşmüş.”</p>

  <p class="normal">Clotilde safça, “Ya evet, çok denk düştü.” diye cevap verdi. “Ama burada olduğu zaman da pek rahatsızlık vermiyor, biliyorsun!”</p>

  <p class="normal">“Doğru. Aslına bakarsan harika bir adam.”</p>

  <p class="normal">“Peki ya sen,” dedi Clotilde, “yeni hayatın nasıl gidiyor?”</p>

  <p class="normal">“Ne iyi ne kötü. Karım bir arkadaş, bir ortak.”</p>

  <p class="normal">“Daha fazlası yok mu?”</p>

  <p class="normal">“Yok... Gönül meselesine gelince...”</p>

  <p class="normal">“Anlıyorum. Zarif bir kadın oysa.”</p>

  <p class="normal">“Evet ama beni heyecanlandırmıyor.”</p>

  <p class="normal">Clotilde’e yaklaşarak fısıldadı:</p>

  <p class="normal">“Ne zaman görüşeceğiz?”</p>

  <p class="normal">“Yarın... eğer istersen.”</p>

  <p class="normal">“Tamam. Yarın saat iki uygun mu?”</p>

  <p class="normal">“Öyleyse saat ikide.”</p>

  <p class="normal">Du Roy gitmek için ayağa kalktı, sonra biraz tedirgince mırıldandı:</p>

  <p class="normal">“Biliyorsun, Constantinople sokağındaki dairenin masrafını tek başıma karşılamak istiyorum. Öyle olmasını arzu ediyorum. Parayı bir senin ödemen eksikti.”</p>

  <p class="normal">Bu sefer, bir hayranlık ifadesiyle erkeğin ellerini öpen Clotilde oldu:</p>

  <p class="normal">“Nasıl istersen öyle yap. Görüşebilmemiz için orayı elimde tutmuş olmak bana yetiyor.” diye fısıldadı.</p>

  <p class="normal">Du Roy hoşnutluk içinde oradan ayrıldı.</p>

  <p class="normal">Bir fotoğrafçı vitrininin önünden geçerken, uzun boylu, iri gözlü bir kadının fotoğrafı ona Madam Walter’i hatırlattı: “Olsun,” dedi kendi kendine, “hâlâ fena sayılmaz. Şimdiye kadar nasıl oldu da dikkatimi çekmedi. Perşembe günü bana nasıl davranacak merak ediyorum.”</p>

  <p class="normal">Yürürken bir yandan da ellerini ovuşturuyordu, yüreği sevinç içindeydi; nereden bakılırsa bakılsın başarı sevinciydi bu, başarıya ulaşan becerikli erkeğin bencilce sevinci, kadınlar tarafından gösterilen sevginin doğurduğu, şişirilmiş kibir ile tatmin edilmiş şehvetten oluşan o anlaşılmaz sevinç.</p>

  <p class="normal">Perşembe günü geldiğinde Madeleine’e sordu:</p>

  <p class="normal">“Rivallerin evindeki şu müsabakaya gelmiyor musun?”</p>

  <p class="normal">“Yok, hayır. O tür şeyler hiç hoşuma gitmiyor; Mebuslar Meclisi’ne gideceğim ben.”</p>

  <p class="normal">Du Roy Madam Walter’i almaya üstü açık arabayla gitti, çünkü hava çok güzeldi.</p>

  <p class="normal">Kadını görünce şaşkınlığa kapıldı, onu oldukça güzel ve genç bulmuştu.</p>

  <p class="normal">Madam Walter açık renk bir tuvalet giymişti, giysinin biraz açık olan göğüs kısmındaki sarı dantelin altından dolgun memelerinin kabarıklığı belli oluyordu. Kadın Du Roy’nın gözüne hiç bu kadar hoş görünmemişti. Onun gerçekten de arzu uyandırıcı olduğunu düşündü. Sakin ve edepli bir havası vardı, çapkın erkeklerin gözüne onu neredeyse görünmez kılan akıllı uslu bir anne tavrı içindeydi. Bilindik, benimsenmiş ve ölçülü laflar etmek dışında hiç konuşmuyordu, fikirleri her türlü aşırılıktan uzak, makul ve derli topluydu.</p>

  <p class="normal">Pembeler içindeki kızı Suzanne, Watteau’nun elinden yeni çıkmış bir tabloya benziyor; ablası ise bu biblo gibi kıza eşlik etmekle görevli bir öğretmeni andırıyordu.</p>

  <p class="normal">Rivallerin kapısının önünde park eden arabalar bir sıra oluşturmuştu. Du Roy kolunu Madam Walter’e uzattı ve içeri girdiler.</p>

  <p class="normal">Kılıç müsabakası, La Vie Française’le ilişki içinde olan senatör ve milletvekillerinin karılarının himayesinde, Paris Altıncı Bölge yetimleri yararına gerçekleştiriliyordu.</p>

  <p class="normal">Madam Walter kızlarıyla birlikte gelmeye söz vermiş, yine de düzenlenen gecenin yöneticiliğini üstlenmeyi reddetmişti, çünkü bir tek Kilise’nin hayır işlerinde adının kullanılmasına izin veriyordu, çok dindar biri olduğundan değil, ama bir Yahudiyle evli olmanın kendisini belli bir dini duruş benimsemeye mecbur ettiğini düşünüyordu; gazeteci tarafından düzenlenmiş eğlencenin ise cumhuriyetçi denilebilecek bir tarzı vardı, bu da kilise karşıtı bir eğlence gibi algılanmasına neden olabilirdi.</p>

  <p class="normal">Üç haftadır bütün gazetelerde şöyle bir yazı çıkıyordu:</p>

  <p class="normal">“Değerli meslektaşımız Jacques Rival, yürekli ve yaratıcı bir girişimde bulunarak, Paris Altıncı Bölge yetimleri yararına, evinin bitişiğindeki güzel atış salonunda büyük bir kılıç müsabakası düzenlemeye karar verdi.</p>

  <p class="normal">Davetler senatör eşleri Madam Laloigne, Madam Remontel ile çok tanınmış milletvekilerimizin eşleri Madam Laroche-Mathieu, Madam Percerol ve Madam Firmin tarafından yapılmıştır. Müsabaka arasında yardım için para toplanacak ve elde edilen meblağ hemen Altıncı Bölge belediye başkanına ya da temsilcisine teslim edilecektir.”</p>

  <p class="normal">Bu, kurnaz gazetecinin kendi çıkarı için düşündüğü çok büyük bir reklamdı.</p>

  <p class="normal">Jacques Rival gelenleri evinin girişinde karşılıyordu, hemen oraya kurulmuş büfenin masrafları elde edilen gelirden düşülecekti.</p>

  <p class="normal">Ardından, kibar bir hareketle, atış salonu olarak düzenlediği mahzene inen küçük merdiveni işaret ediyor, “Alt kata hanımlar, alt kata. Kılıç müsabakası bodrum kattaki dairede yapılacak.” diyordu.</p>

  <p class="normal">Müdürünün karısını karşılamaya koştu; sonra Du Roy’nın elini sıktı:</p>

  <p class="normal">“Merhaba Güzel Dost.”</p>

  <p class="normal">Du Roy şaşırdı:</p>

  <p class="normal">“Size bunu kim...”</p>

  <p class="normal">Rival onun sözünü kesti:</p>

  <p class="normal">“Madam Walter bu lakabı pek hoş buluyor, işte kendisi de burada.”</p>

  <p class="normal">Madam Walter kızardı:</p>

  <p class="normal">“Evet, itiraf ederim ki sizinle daha yakından tanışıyor olsaydık, ben de tıpkı küçük Laurine gibi size Güzel Dost derdim. Bu ad size çok yakışıyor.”</p>

  <p class="normal">Du Roy gülüyordu:</p>

  <p class="normal">“Aman rica ederim hanımefendi, deyin öyleyse.”</p>

  <p class="normal">Madam Walter gözlerini indirmişti:</p>

  <p class="normal">“Hayır. Yeterince yakın değiliz.”</p>

  <p class="normal">“Yakınlaşacağımızı umut etmeme izin verir misiniz?” diye mırıldandı Du Roy.</p>

  <p class="normal">“Tamam, bakarız öyleyse.” dedi Madam Walter.</p>

  <p class="normal">Du Roy, bir gaz lambasının aydınlattığı daracık merdivende gözden kayboldu; gün ışığından bu sarımtırak aydılığa ani geçişin iç karartıcı bir yanı vardı. Dönerek inen merdivenden bir yeraltı kokusu yükseliyordu, ısınmış rutubet ve gece vesilesiyle silinmiş duvarların küf kokusuydu bu; ayrıca kutsal ayinleri hatırlatan bir aselbent kokusuyla kadınlardan yayılan Lubin kolonyası, mineçiçeği, süsen, menekşe parfümleri birbirine karışıyordu.</p>

  <p class="normal">Bu delikte insan sesleri büyük bir gürültüye dönüşüyor, hareket halindeki kalabalık uğuldayıp duruyordu.</p>

  <p class="normal">Bodrumun her tarafı gaz lambaları ve kâğıt fenerlerle ışıklandırılmış, bu aydınlatma gereçleri güherçile kaplı taş duvarları örten yaprakların arasına gizlenmişti. Dallar ve yapraklardan başka bir şey görünmüyordu. Tavan eğreltiotlarıyla süslenmiş, zemin yapraklar ve çiçeklerle kaplanmıştı.</p>

  <p class="normal">Herkes bu düzenlemeyi çok hoş buluyor, müthiş bir hayal gücünün ürünü olduğunu düşünüyordu. Dipteki küçük bölmede, hakemlerin oturacağı iki sıra iskemlenin arasında dövüşçüler için düzenlenmiş yüksekçe bir platform vardı.</p>

  <p class="normal">Mahzenin, sağında ve solundaki onarlı sıralar halinde dizilmiş oturma yerleri yaklaşık iki yüz kişi içindi. Oysa dört yüz kişi davet edilmişti.</p>

  <p class="normal">Platformunun önünde, uzun kol ve bacaklı, dimdik duruşlu, incecik delikanlılar, dövüş kıyafetleri içinde şimdiden seyircilerin önünde kurum satıyordu. İnsanlar birbirine onların isimlerini söylüyor, usta ve amatör olanları, eskrimin önde gelenlerini gösteriyordu. Dövüş kıyafetleri içindekilerle senli benli görünen redingotlu genç ve yaşlı beyler onların etrafında sohbet ediyordu. Dövüşe katılacak delikanlılar görülme, tanınıp kabul görme sevdasındaydılar; sivil hayatta her biri kılıçta söz sahibi, dövüşte ustaydı.</p>

  <p class="normal">Neredeyse tüm oturma yerleri kadınlarla dolmuştu, ortalık kumaş hışırtılarından ve uğuldayan insan seslerinden geçilmiyordu. Kadınlar tıpkı tiyatrodaki gibi yelpazeleniyordu, çünkü bu yeşillikler içindeki mağara daha şimdiden hamam gibi sıcaktı. Muzibin teki zaman zaman, “Şerbet! Limonata! Bira!” diye bağırıyordu.</p>

  <p class="normal">Madam Walter ve kızları kendileri için ayrılmış, birinci sıradaki yerlerine geçtiler. Onları oturtan Du Roy yanlarından ayrılırken fısıldadı:</p>

  <p class="normal">“Sizi bırakmak zorundayım, erkekler bu iskemleleri kullanamıyor.”</p>

  <p class="normal">Madam Walter tereddütle cevap verdi:</p>

  <p class="normal">“Yine de yanımda kalmanızı isterim. Müsabakaya katılanların isimlerini söylersiniz bana. İşte bakın, şu sıranın bir köşesinde ayakta durursanız kimseyi rahatsız etmezsiniz.”</p>

  <p class="normal">Yumuşak bakışlı iri gözleriyle Du Roy’ya bakıyordu. Üsteledi: “Hadi ama, yanımızda kalın... sayın... Güzel Dost. Size ihtiyacımız var.”</p>

  <p class="normal">“Seve seve hanımefendi... nasıl isterseniz.” diye cevap verdi Du Roy.</p>

  <p class="normal">Dört bir yandan insanların, “Ne kadar da hoş bir mahzen burası, çok sevimli.” dedikleri duyuluyordu.</p>

  <p class="normal">Georges bu kubbeli salonu iyi tanıyordu! Düelloya gireceği günün arifesinde orada, ikinci bölmenin dibinden kendisine devasa ve korkunç bir göz gibi bakan küçük beyaz mukavvanın karşısında tek başına geçirdiği sabahı unutmamıştı.</p>

  <p class="normal">Merdiven tarafından Jacques Rival’in sesi duyuldu: “Başlıyoruz hanımlar.”</p>

  <p class="normal">Giysileri göğüs kısımlarını iyice ortaya çıkaracak şekilde bedenlerini sımsıkı saran altı erkek platformun üzerine çıkıp, jüri için ayrılmış iskemlelere oturdu.</p>

  <p class="normal">İsimleri ağızdan ağıza dolaştı: Koca bıyıklı ufak tefek bir adam olan jüri başkanı General de Raynaldi; uzun boylu, uzun sakallı, dazlak bir adam olan ressam Joséphin Rouget; üçü de genç ve zarif birer erkek olan Matthéo de Ujar, Simon Ramoncel, Pierre de Carvin; ve nihayet bir kılıç ustası olan Gaspard Merleron.</p>

  <p class="normal">Mahzenin küçük bölmesinin iki yanına iki pankart asılmıştı. Sağdakinde Mösyö Crèvecoeur, soldakinde ise Mösyö Plumeau yazıyordu.</p>

  <p class="normal">Bu iki adam iyi birer kılıç ustasıydı. Duygudan yoksun iki asker gibi platforma çıktılar, hareketlerinde sertlik vardı. Robot gibi selamlaştıktan sonra saldırıya geçtiler. Kumaş ve deriden beyaz kostümleri içinde, insanları güldürmek için dövüşen soytarı-askerlere benziyorlardı.</p>

  <p class="normal">Arada sırada, “tuşe” kelimesi duyuluyordu. Bunun üzerine jürideki altı bey, işin erbabı havalarında başlarını öne eğiyordu. Seyirciler, kollarını uzatarak çırpınan iki canlı kukladan başka bir şey görmüyordu, hiçbir şey anladıkları yoktu, yine de memnundular. Platformun üzerindeki bu iki adam onlara pek kibar görünmüyor, hatta biraz da gülünç geliyordu. Yılbaşında caddelerde satılan, tahtadan yapılma dövüşen adam biblolarını andırıyorlardı.</p>

  <p class="normal">İki dövüşçünün yerini, biri sivil, diğeri askeri kılıç ustası olan Mösyö Planton ve Mösyö Carapin aldı. Mösyö Planton son derece ufak tefek, Mösyö Carapin ise iriyarıydı. Sanki ilk kılıç temasında şişme fil gibi sönüverecekti. Seyirciler gülüyordu. Mösyö Planton bir maymun gibi sıçrıyordu. Mösyö Carapin’in ise hareket eden tek yeri koluydu, şişmanlığı yüzünden gövdesinin geri kalanını oynatamıyordu; her beş dakikada bir öyle bir ağırlık ve çabayla öne hamle ediyordu ki sanki hayatının en büyük azmini gösteriyordu. Ardından, doğrulmakta büyük güçlük çekiyordu.</p>

  <p class="normal">Uzmanlar esaslı ve çok temkinli bir oyun çıkardığını açıkladı. Bu karara güvenen seyirciler, onu takdir etti.</p>

  <p class="normal">Sonra sıra Mösyö Porion ile Mösyö Lapalme’a geldi; biri usta, diğeri amatör olan bu iki adam çılgınca beden hareketlerine giriştiler, kudurmuş gibi birbirlerinin üzerine atılıyor, iskemlelerine çarpıp sürükledikleri için jüri üyelerini kaçmak zorunda bırakıyor, platformu bir baştan ötekine defalarca kat ediyorlardı; biri öne hamle ettiğinde diğeri güçlü ve gülünç sıçrayışlarla geri kaçıyordu. Arkaya doğru hafifçe sıçrayışları kadınları güldürüyor, ama öne doğru yaptıkları büyük hamleler biraz da olsa heyecan uyandırıyordu. Jimnastik adımlarıyla gerçekleştirilen bu karşılaşmaya damgasını vuran, kimsenin tanımadığı bir haytanın şu haykırışı oldu: “Paralamayın kendinizi, vakit tamam!” Bu kabalık karşısında bozulan seyirciler, “Şiiişt!” dediler. Uzmanların kararı belli oldu. İki taraf da canla başla mücadele etmiş, ama arada sırada hamlelerde gecikmişlerdi.</p>

  <p class="normal">Müsabakanın ilk bölümü, Jacques Rival ile Belçikalı ünlü profesör Lebègue’in son derece güzel geçen karşılaşmasıyla son buldu. Rival kadınlar tarafından çok beğenildi. Sahiden de yakışıklı, düzgün yapılı, hareketleri esnek ve çevik bir erkekti, üstelik kendisinden önce çıkanların hepsinden daha kibardı. Kendisini savunur ya da hamle yaparken, kibarlar dünyasına has bir zarafet sergiliyor, rakibinin gayretkeş ama sıradan tarzıyla bir tezat oluşturan bu duruş herkes tarafından beğeniliyordu. “İyi yetişmiş bir erkek olduğu belli.” diyorlardı hakkında.</p>

  <p class="normal">Rival müsabakanın galibi oldu. Seyirciler alkışladı.</p>

  <p class="normal">Ama birkaç dakikadır üst kattan gelen tuhaf bir gürültü seyircileri kaygılandırmaktaydı. Yaygaracı gülüşlerin eşlik ettiği tepinmeler duyuluyordu. Mahzene inememiş iki yüz davetli kendilerince eğleniyordu herhalde. Elli kadar insan küçük döner merdiveni tıklım tıklım doldurmuştu. Aşağının sıcaklığı giderek katlanılmaz hale geliyordu. İnsanlar, “Hava! Su!” diye bağırıyordu. Aynı muzip, konuşmaların uğultusunu bastıran tiz bir sesle ciyaklıyordu:</p>

  <p class="normal">“Şerbet! Limonata! Bira!”</p>

  <p class="normal">Rival, kıpkırmızı bir suratla göründü; üzerinde hâlâ dövüş kıyafeti vardı. “Soğuk içecekler getirteceğim.” dedi. Merdivene doğru koştu. Ama zemin katla bütün irtibat kesilmiş durumdaydı. Basamaklara yığılmış insanların oluşturduğu etten duvarı geçmektense, tavanı delmek daha kolay olurdu.</p>

  <p class="normal">Rival, “Hanımlar için dondurma yollayın!” diye bağırıyordu.</p>

  <p class="normal">Elli ses tekrar ediyordu: “Dondurma!” Nihayet bir tepsi göründü. Ama üzerinde sadece boş bardaklar vardı, içecekler yolda kapışılmıştı.</p>

  <p class="normal">Güçlü bir ses haykırdı:</p>

  <p class="normal">“Boğuluyoruz burada, bir an önce bitirip gidelim.”</p>

  <p class="normal">Başka birisi, “Yardım parası!” diye atıldı. Nefes nefese, ama yine de neşesinden bir şey kaybetmemiş insanlar, “Yardım parası... yardım parası...” diye tekrarladılar.</p>

  <p class="normal">Bunun üzerine altı kadın sıraların arasında dolaşmaya başladı, keselerin içine atılan paraların şıkırtısı duyuluyordu.</p>

  <p class="normal">Du Roy, Madam Walter’e ünlü kişilerin isimlerini söylüyordu. Kibar insanlardı, bazıları gazeteciydi, büyük, köklü gazetelere mensuptular, tecrübelerinden kaynaklanan belli bir ihtiyatla La Vie Française’e tepeden bakıyorlardı. Bunun gibi onca siyaset-finans gazetesinin battığını görmüşlerdi, karanlık bir birleşmenin meyvesi olan bu gazeteler, bir bakanlığın düşüşüyle piyasadan silinip gidiyorlardı. Salonda ayrıca, genellikle sporcu insanlar olan ressam ve heykeltıraşlar, herkesin birbirine gösterdiği akademisyen bir şair, iki müzisyen ve birçok yabancı soylu da vardı; Du Roy bu soyluların isimlerini söylerken, ismin başına Sek hecesini (“serveti karanlık” anlamında) getiriyor, kartvizitlerine Esq.<sup class="calibre3"><a href="../Text/1_split_026.html#footnote-100-5" id="footnote-100-5-backlink">[5]</a></sup> kısaltmasını ekleyen İngilizleri taklit etmek için, diyordu.</p>

  <p class="normal">Birisi ona, “Merhaba azizim.” diye seslendi. Kont de Vaudrec’ti bu. Hanımlardan af dileyen Du Roy, gidip onun elini sıktı.</p>

  <p class="normal">Geri döndüğünde, “Vaudrec, çok hoş biri. Her halinden soyluluk akıyor.” dedi.</p>

  <p class="normal">Madam Walter cevap vermedi. Biraz yorgun düşmüştü ve her nefes alışında göğsü zorlukla inip kalkıyordu, bu durum Du Roy’nın gözünden kaçmadı. Zaman zaman da “patroniçe”yle göz göze geliyorlardı, kadın heyecan ve tereddüt dolu gözlerle kendisine bakıyor, hemen sonra da bakışlarını kaçırıyordu. Du Roy kendi kendine, “Bak sen hele... Buna da sahip olabilir miyim acaba?” diyordu.</p>

  <p class="normal">Yardım parası toplayan kadınlar önlerinden geçti. Keseleri gümüş ve altınla doluydu. Platformun üstüne yeni bir pankart asıldı, üzerinde, “Büyüüük sürpriz” yazıyordu. Jüri üyeleri yerlerini aldı. Herkes beklemeye başladı.</p>

  <p class="normal">Ellerinde flöreyle iki kadın göründü, üstlerinde koyu renk bir mayo, baldırlarının yarısına kadar gelen kısacık bir etek ve son derece kabarık bir göğüslük vardı, göğüslüğün kabarıklığı yüzünden boyunlarını dik tutmak zorunda kalıyorlardı. Genç ve güzeldiler. Seyircileri selamlarken gülümsüyorlardı. Uzun süre alkışlandılar.</p>

  <p class="normal">Beğeni dolu uğultular ve fısıldanan şakalar arasında gardlarını aldılar.</p>

  <p class="normal">Jüri üyelerinin dudaklarında sevecen bir tebessüm vardı, hamleleri hafif bir “bravo”yla tasvip ediyorlardı.</p>

  <p class="normal">Bu karşılaşma seyircilerin çok hoşuna gitmişti, bunu iki dövüşçüye de hissettiriyorlardı; platformdaki kızlar erkeklerin arzusunu körüklüyor, kadınlarda ise belli bir beğeni uyandırıyordu: Paris halkının çapkınca denebilecek inceliklere, ayaktakımına has zarafete, sahte güzellik ve sahte kibarlığa, çalgılı kafelerin şarkıcıları ve operet şarkılarına olan doğal düşkünlüğüydü bu.</p>

  <p class="normal">Eskrimcilerin her ileri atılışında, seyirciler arasında bir sevinç ürpertisi dolaşıyordu. Kızlardan biri enikonu tombul arkasını salona döndüğünde ağızlar açılıyor, gözler irileşiyordu; insanların en çok baktığı şey, bileğinin hareketi değildi.</p>

  <p class="normal">Çılgınca alkışlandılar.</p>

  <p class="normal">Ardından bir kılıç müsabakası başladı, ama kimse seyretmiyordu, çünkü insanların bütün dikkati yukarıda olup bitenlere yönelmişti. Birkaç dakikadır, ev taşınıyormuş gibi yerinden oynatılan, tahta döşemede sürüklenen mobilyaların çıkardığı büyük gürültüyü işitiyorlardı. Derken birdenbire piyanonun sesi tavanı delip geçti; düzenli aralıklarla sıçrayan ayakların çıkardığı tempolu gürültü açık seçik duyulur oldu. Yukarıdaki insanlar, hiçbir şey görmemelerini telafi etmek için danslı bir eğlenceye girişmişti.</p>

  <p class="normal">Kılıç müsabakasının yapıldığı salonda önce kahkahalar yükseldi, ardından kadınlar dans etme isteğine kapılınca, platformda olup bitenle ilgilenmeyi kesip yüksek sesle konuşmaya başladılar.</p>

  <p class="normal">Müsabakaya geç kalanların düzenlediği bu danslı eğlencenin hoş bir fikir olduğunu düşünüyorlardı. Yukarıdakiler hiç sıkılmıyor olmalıydılar. Orada olmayı kendileri de çok isterdi.</p>

  <p class="normal">Ama yeni karşılaşmacılar birbirlerine selam vermişti bile; öyle bir üstünlükle gardlarını almışlardı ki bütün gözler onların hareketlerini izliyordu.</p>

  <p class="normal">Esnekçe bir zarafetle ve ölçülü bir sertlikle öne atılıp tekrar doğruluyorlardı; öyle sarsılmaz bir güç, hareketlerinde öyle bir sadelik, öyle kusursuz davranışlar, öyle bir itidal sergiliyorlardı ki cahil kalabalık şaşkınlığa düşüp büyülendi.</p>

  <p class="normal">Soğukkanlı çeviklikleri, ağırbaşlı esneklikleri, hızlı olduğu halde iyice hesaplandığı için yavaş gibi görünen hareketleri, sırf kusursuzluğun gücü sayesinde gözleri cezbediyordu. Salondakiler güzel ve nadir bir şey seyrettiklerini, iki sanatçının kendi mesleklerinde görülebilecek en iyi gösteriyi sergilediklerini hissediyorlardı; iki ustanın beceriklilik, kurnazlık, sağlam bilgi ve bedensel ustalık namına ortaya dökebileceği ne varsa görmüşlerdi.</p>

  <p class="normal">Herkes nefesini tutmuş seyrediyordu. Derken, dövüşçüler kılıçlarını son kez tokuşturup el sıkışınca seyircileriden var ol, çok yaşa sesleri yükseldi. İnsanlar yerinde duramıyor, avaz avaz bağırıyordu. İki dövüşçüyü herkes tanıyordu: İsimleri Sergent ve Ravignac’tı.</p>

  <p class="normal">Coşmuş kalabalık giderek kavgacı bir ruha bürünüyordu. Erkekler yanlarındakine kavga çıkarma isteğiyle bakıyordu. Bir tebessüm bile karşıdakini kışkırtabilirdi. Ellerine bir gün olsun kılıç almamış olanlar, bastonlarını kılıç gibi kullanıp saldırı ve savunma hamleleri yapıyorlardı.</p>

  <p class="normal">Ama yavaş yavaş insanlar küçük merdivenden yukarıya çıkmaya başladı. Nihayet bir şeyler içebileceklerdi. Yukarıda eğlenen insanların sofrayı talan ettiklerini, sonra da iki yüz insanı buralara kadar yorup hiçbir şey göstermemenin çok kaba bir davranış olduğunu söyleyerek çekip gittiklerini görünce tepeleri attı.</p>

  <p class="normal">Ne bir dilim pasta, ne bir yudum şampanya, ne şurup, ne bira, ne şekerleme, ne meyve kalmıştı; sofra tamtakırdı. Her şeyi yağmalamış, kırıp geçirmiş, temize havale etmişlerdi.</p>

  <p class="normal">Olayın ayrıntılarını, gülme isteklerini bastırarak üzgün ifadeler takınan uşaklara anlattırıyorlardı. “Hanımlar beylerden daha gözü dönmüş vaziyetteydi.” diyordu uşaklar, “patlayıncaya kadar yiyip içmişlerdi.” Sanki anlattıkları, istilaya uğrayıp talan edilen bir şehirde hayatta kalmayı başarabilmiş insanların öyküsüydü.</p>

  <p class="normal">Bu durumda insanlara çekip gitmek düşüyordu. Beyler yardım için verdikleri yirmi franklara yanıyor, yukardakilerin beş kuruş ödemeden yiyip içmelerine öfkeleniyorlardı.</p>

  <p class="normal">Geceyi düzenleyen hanımlar üç bin frankın üstünde para toplamışlardı. Bütün masraflar çıktıktan sonra altıncı bölge yetimlerine iki yüz yirmi frank kaldı.</p>

  <p class="normal">Walter ailesine eşlik eden Du Roy, kupa arabasını bekliyordu. Dönüş yolunda arabada patroniçeyle karşı karşıya oturdular, Du Roy’un bakışları heyecanlı görünen kadının okşayıcı ve kaçamak bakışlarıyla bir kez daha buluştu. “Vay anasını, galiba oltaya geldi.” diye düşünüyor ve kadınlar konusunda sahiden de şanslı olduğuna inanarak gülümsüyordu; mesela Madam de Marelle de ilişkilerinin en başından beri onu deli gibi sever görünüyordu.</p>

  <p class="normal">Eve neşe içinde döndü.</p>

  <p class="normal">Madeleine onu salonda bekliyordu.</p>

  <p class="normal">“Bazı havadislerim var.” dedi. “Fas meselesi iyice karışıyor. Fransa birkaç ay içinde oraya asker yollayabilir. Her halükârda bakanı devirmek için bu durumdan yararlanacaklar, Laro-che dışişleri bakanlığını ele geçirmek için fırsatı kaçırmayacak.”</p>

  <p class="normal">Du Roy karısının damarına basmak için, inanmazmış gibi yaptı. Kimse Tunus’taki budalalığı tekrarlayacak kadar deli olamazdı.</p>

  <p class="normal">Ama Madeleine sabırsızca omuz silkiyordu. “Sana durum bu diyorum. Aynen bu. Ortada büyük bir para meselesi olduğunu anlamıyorsun demek. Bugün artık sevgilim, siyasi çözümlerde, ‘Kabahati kadında ara’ yerine, ‘Kabahati işte ara’ demek lazım.”</p>

  <p class="normal">Du Roy, kadını tahrik etmek için, küçümser bir tavırla, “Boş versene.” diye mırıldandı.</p>

  <p class="normal">Madeleine sinirleniyordu:</p>

  <p class="normal">“Gör işte, sen de Forestier kadar safsın.”</p>

  <p class="normal">Erkeği incitmek istiyor, öfkelenmesini bekliyordu. Ama Du Roy gülümseyerek cevap verdi:</p>

  <p class="normal">“Şu boynuzlu Forestier kadar mı?”</p>

  <p class="normal">Donup kalan Madeleine, “Ah Georges!” diye mırıldandı.</p>

  <p class="normal">Erkek küstah ve alaycı bir tavır içindeydi:</p>

  <p class="normal">“Ne yani?” dedi. “Geçen akşam Forestier’nin boynuzlu olduğunu itiraf etmedin mi bana?”</p>

  <p class="normal">Sesinde derin bir acıma vurgusuyla, “Zavallıcık!” diye ekledi.</p>

  <p class="normal">Madeleine cevap verme tenezzülünde bulunmayarak erkeğe arkasını döndü; bir dakika kadar suskun kaldıktan sonra tekrar söze girdi:</p>

  <p class="normal">“Salı gününe misafirlerimiz var: Madam Laroche-Mathieu, Kontes de Percemur’le birlikte yemeğe geliyor. Rival’le Norbert de Varenne’i davet eder misin? Yarın gidip Madam Walter’le Madam de Marelle’i de çağıracağım. Belki Madam Rissolin de gelir.”</p>

  <p class="normal">Bir süredir, kocasının siyasi nüfuzunu kullanarak ilişkiler geliştiriyor, La Vie Française’in desteğine ihtiyaç duyan senatör ve milletvekillerinin eşlerini öyle ya da böyle evine çekmeye çalışıyordu.</p>

  <p class="normal">Du Roy, “Çok iyi. Rival ve de Norbert’i ben üstleniyorum.” diye cevap verdi.</p>

  <p class="normal">Durumdan hoşnuttu, ellerini ovuşturup duruyordu; karısını üzmek ve Bois ormanlarındaki gezintilerinden beridir içinde uyanan anlaşılmaz ve yakıcı kıskançlığı, o meçhul hıncı gidermek için iyi bir yol bulmuştu. Artık Forestier’den söz ederken mutlaka boynuzlu nitelemesini kullanacaktı. Sonunda Madeleine’in çileden çıkacağını hissediyordu. Akşam boyunca hiçbir fırsatı kaçırmamış, alaycı bir saflıkla belki on kere “boynuzlu Forestier” lafını kullanmıştı.</p>

  <p class="normal">Artık ölü adama kızmıyordu, ondan intikam alıyordu.</p>

  <p class="normal">Karısı duymamış gibi yapıyor, onun karşısında güler yüzlü ve aldırmaz bir tavır sergiliyordu.</p>

  <p class="normal">Ertesi gün, Madeleine yemeğe davet etmek üzere Madam Walter’e gideceği için, Du Roy ondan önce davranıp patroniçeyle baş başa görüşmek ve kendisine sahiden de vurulup vurulmadığını anlamak istedi. Bu durum onu eğlendirip, gururunu okşuyordu. Hem sonra... neden olmasındı ki... tabii ya, mümkündü.</p>

  <p class="normal">Saat ikide Malesherbes Bulvarı’ndaydı. Onu salona aldılar. Beklemeye koyuldu.</p>

  <p class="normal">Madam Walter geldi, içten bir mutlulukla elini uzattı.</p>

  <p class="normal">“Hangi güzel rüzgâr sizi buraya attı?”</p>

  <p class="normal">“Hiçbiri; sadece sizi görmek istedim. Bir güç beni size doğru itti, neden bilmiyorum, söyleyecek bir şeyim de yok. Geldim ve buradayım işte! Gün ortasındaki bu ziyaretimden ve samimi açıklamamdan dolayı beni bağışlayabilecek misiniz?”</p>

  <p class="normal">Bunları çapkınca ve muzip bir tavırla dile getirirken, dudaklarında bir tebessüm, sesinde ise ciddi bir vurgu vardı.</p>

  <p class="normal">Madam Walter şaşırıp kalmıştı, biraz kızararak kesik kesik konuştu:</p>

  <p class="normal">“Ama... sahiden de... anlamıyorum... beni şaşırtıyorsunuz...”</p>

  <p class="normal">“Sizi ürkütmemek için eğlenceli bir tarzda ilanı aşk ediyorum.” dedi Du Roy.</p>

  <p class="normal">Yan yana oturmuşlardı. Madam Walter işi şakaya vurdu.</p>

  <p class="normal">“Demek bu bir ilanı aşk... ciddi mi peki?”</p>

  <p class="normal">“Elbette! Uzun zamandır size açılmak istiyordum, hatta çok uzun zamandır. Ama cesaret edemiyordum. Sizden söz ederlerken, o kadar sert, o kadar katı...”</p>

  <p class="normal">Madam Walter’in güveni yerine gelmişti:</p>

  <p class="normal">“Neden bugünü seçtiniz?” dedi.</p>

  <p class="normal">“Bilmiyorum.” Du Roy sesini alçalttı: “Daha doğrusu, dünden beri sizden başka bir şey düşünemediğim için.”</p>

  <p class="normal">Birdenbire sararan Madam Walter kem küm etmeye başladı:</p>

  <p class="normal">“Hadi ama, bu kadar çocukluk yeter, başka şeylerden konuşalım.”</p>

  <p class="normal">Fakat Du Roy öyle ani bir biçimde dizlerine kapanmıştı ki kadın ürktü. Ayağa kalkmak istedi; Du Roy kollarını onun beline sarmış, kalkmasına mâni oluyor, bir yandan da tutkulu bir sesle konuşuyordu:</p>

  <p class="normal">“Evet, sizi sevdiğim doğru, hem de deli gibi, üstelik uzun zamandır. Bana cevap vermeyin. Ne yaparsınız, çılgının tekiyim ben! Sizi seviyorum... Ah bir bilseniz, nasıl seviyorum sizi!”</p>

  <p class="normal">Madam Walter boğulacak gibi oluyor, nefes almakta zorlanıyordu, konuşmaya çalışıyor ama tek kelime edemiyordu. Dudaklarına doğru yaklaştığını hissettiği bu ağzın önünü kesmek için iki eliyle erkeğin saçlarına yapışmış, onu itiyordu. Başını hızlı hızlı sağa sola çeviriyor, erkeği görmemek için gözlerini kapıyordu.</p>

  <p class="normal">Du Roy elbisesinin üstünden onu elleyip okşuyor, bu hoyrat ve güçlü okşayışlar karşısında Madam Walter giderek direncini yitiriyordu. Aniden doğrulan erkek ona sarılmak istedi, ama bir an için bir boşluk bulan kadın kendisini geriye atarak genç adamın elinden kurtuldu, şimdi bir koltuktan diğerine kaçıp duruyordu.</p>

  <p class="normal">Du Roy bu kovalamacayı gülünç bularak kendisini bir iskemleye bıraktı, yüzünü elleriyle kapamış, hıçkıra hıçkıra ağlar gibi yapıyordu.</p>

  <p class="normal">Derken doğruldu, “Elveda! Elveda!” diye bağırdı ve salondan kaçarak çıktı.</p>

  <p class="normal">Sakin sakin holdeki bastonunu aldı, sokağa çıktığında kendi kendine, “Sanıyorum ki bu iş tamam.” diyordu. Telgrafhaneye gidip Clotilde’e bir telgraf çekti, telgrafta ertesi gün için ona randevu veriyordu.</p>

  <p class="normal">Her zamanki saatte evine döndüğünde karısına, “Eee, yemek daveti için herkesten onay aldın mı?” diye sordu.</p>

  <p class="normal">“Evet,” diye cevap verdi Madeleine, “bir tek Madam Walter serbest olup olmadığından emin değil. Tereddüt ediyor, bir şeyler söyleyip durdu, verilen bir sözden, vicdandan falan bahsetti. Kısacası bana çok garip göründü. Neyse, yine de gelir umarım.”</p>

  <p class="normal">Du Roy omuz silkti:</p>

  <p class="normal">“Elbette ya, gelir bence de.”</p>

  <p class="normal">Yine de bundan pek emin değildi, davet gününe kadar endişeden kurtulamadı.</p>

  <p class="normal">O sabah Madeleine patroniçeden kısa bir not aldı: “Serbest kalmak için epey gayret sarf ettim, davetinize katılabileceğim. Ama eşim benimle gelemeyecek.”</p>

  <p class="normal">Du Roy, “Tekrar evine gitmemekle çok iyi yaptım. Sakinleşti işte. Dikkatli olmalıyım.” diye düşündü.</p>

  <p class="normal">Yine de kadının gelişini beklerken biraz kaygılıydı. Madam Walter geldi, gayet sakin, biraz soğuk, bir parça da mağrur bir hali vardı. Du Roy son derece alçakgönüllü, kibar ve uysal davrandı.</p>

  <p class="normal">Madam Laroche-Mathieu ile Madam Rissolin’in yanlarında kocaları vardı. Kontes de Percemur kibarlar dünyasından söz etti. Madam de Marelle, sarı ve siyah renklerde, çok gösterişli bir tuvaletin içinde göz kamaştırıyordu; güzel vücudunu, göğüslerini ve dolgun kollarını iyice saran, ufacık yüzüne güçlü bir ifade veren bir İspanyol giysisiydi bu.</p>

  <p class="normal">Du Roy Madam Walter’i sağ tarafına oturtmuştu, yemek boyunca kadınla abartılı bir saygıyla sadece ciddi konulardan konuştu. Ara sıra Clotilde’e bakıyordu. “Sahiden de daha güzel ve daha diri.” diye düşünüyordu. Derken gözleri kendi karısına dönüyor, içinden bir türlü atamadığı inatçı ve kötücül öfkeye karşın onu da hiç fena bulmuyordu.</p>

  <p class="normal">Ama patroniçe, elde edilmesindeki zorluk ve erkeklerin sürekli yenilik peşinde koşmaları yüzünden genç adamı tahrik ediyordu.</p>

  <p class="normal">Madam Walter erkenden eve dönmek istedi.</p>

  <p class="normal">“Sizi götürürüm.” dedi Du Roy.</p>

  <p class="normal">“Madam Walter karşı çıktı. Du Roy ısrar ediyordu:</p>

  <p class="normal">“Neden istemiyorsunuz? Çok kırılırım. Beni affetmediğinizi düşünürüm sonra. Bakın nasıl da sakinim.”</p>

  <p class="normal">“Misafirlerinizi böyle bırakıp gidemezsiniz.” diye cevap verdi Madam Walter.</p>

  <p class="normal">Du Roy gülümsedi:</p>

  <p class="normal">“Boş verin! Hepi topu yirmi dakika ortalıkta görünmeyeceğim. Kimse fark etmez bile. Eğer beni reddederseniz kalbimi kırarsınız.”</p>

  <p class="normal">Madam Walter, “Eh peki, kabul ediyorum.” diye mırıldandı.</p>

  <p class="normal">Ama arabaya biner binmez Du Roy onun elini tutup tutkuyla öpmeye başladı:</p>

  <p class="normal">“Sizi seviyorum, sizi seviyorum. Bırakın da bunu size söyleyeyim. Size elimi sürmeyeceğim. Tek istediğim, sizi sevdiğimi söylemek.”</p>

  <p class="normal">Madam Walter kekeleyip duruyordu:</p>

  <p class="normal">“Ah!.. söz vermiştiniz ama... Kötü bu... çok kötü...”</p>

  <p class="normal">Du Roy büyük bir çaba sarf eder gibi göründü, ardından daha soğukkanlı bir sesle sözlerini sürdürdü:</p>

  <p class="normal">“Bakın, nasıl da kendime hâkimim. Yine de... Sadece sizi seviyorum dememe... ve bunu her gün tekrarlamama izin verin... evet, izin verin de beş dakikalığına evinize gelip ayaklarınıza kapanayım, tapılası yüzünüze bakarak bu iki kelimeyi söyleyeyim.”</p>

  <p class="normal">Madam Walter elini ona teslim etmişti, soluğu tıkanarak cevap verdi:</p>

  <p class="normal">“Hayır, yapamam, istemiyorum. İnsanların neler söyleyeceklerini, hizmetçilerimi, kızlarımı düşünün. Hayır, hayır, bu imkânsız.”</p>

  <p class="normal">Du Roy yılmıyordu:</p>

  <p class="normal">“Artık sizi görmeden yaşayamam. İster sizin evinizde ister başka yerde olsun sizi görmeliyim, günde bir dakikacık da olsa elinize dokunmalı, giysinizin yarattığı esintiyi solumalı, bedeninizin hatlarını, beni çılgına çeviren o güzelim iri gözlerinizi seyretmeliyim.”</p>

  <p class="normal">Madam Walter bu beylik aşk şarkısını ürpererek dinliyor ve kesik kesik cevap veriyordu:</p>

  <p class="normal">“Hayır... hayır... imkânsız. Susun artık.”</p>

  <p class="normal">Du Roy onun kulağına eğilmiş, alçak sesle konuşuyor, bu basit kadını yavaş yavaş ele geçirmesi gerektiğini, önce onun istediği, ardından da kendi istediği yerde buluşmaya ikna etmesi gerektiğini anlıyordu:</p>

  <p class="normal">“Dinleyin... Bu gerekli... sizi göreceğim... tıpkı bir zavallı gibi kapınızın önünde bekleyeceğim... Eğer aşağıya inmezseniz ben sizin yanınıza çıkacağım... ama mutlaka sizi göreceğim... sizi yarın göreceğim...”</p>

  <p class="normal">“Hayır, hayır, gelmeyin.” diyordu Madam Walter. “Sizi kabul etmem. Kızlarımı düşünün.”</p>

  <p class="normal">“O zaman benimle nerede buluşacağınızı söyleyin... sokakta... nerede olursa... hangi saatte isterseniz... yeter ki sizi göreyim... Size selam verir, ‘Sizi seviyorum.’ der, sonra da çeker giderim.”</p>

  <p class="normal">Madam Walter tereddüt ediyordu, çılgına dönmüştü. Araba konağının önünden geçip gidecekken çabucak fısıldadı:</p>

  <p class="normal">“Pekâlâ, Trinité’ye geleceğim, yarın, saat üç buçukta.”</p>

  <p class="normal">Sonra arabadan inince, arabacısına seslendi:</p>

  <p class="normal">“Mösyö Du Roy’yı evine geri götürün.”</p>

  <p class="normal">Du Roy eve girdiğinde karısı, “Nerelerdeydin?” diye sordu.</p>

  <p class="normal">Du Roy alçak sesle cevap verdi:</p>

  <p class="normal">“Acil bir telgraf için telgrafhaneye kadar gittim.”</p>

  <p class="normal">Madam de Marelle yanlarına geldi:</p>

  <p class="normal">“Beni evime götürürsünüz değil mi Güzel Dost? Biliyorsunuz ki yemeğe bu kadar uzağa ancak bu şartla geliyorum.”</p>

  <p class="normal">Sonra Madeleine’e döndü:</p>

  <p class="normal">“Kıskanmazsın değil mi?”</p>

  <p class="normal">Madam Du Roy usulca cevap verdi:</p>

  <p class="normal">“Hayır, pek değil.”</p>

  <p class="normal">Davetliler gidiyorlardı. Madam Laroche-Mathieu’de bir taşra hizmetçisi havası vardı. Noter kızıydı, o zamanlar vasat bir avukat olan Laroche’la evlenmişti. Yaşlı ve kendini beğenmiş biri olan Madam Rissolin, kütüphanelerde eğitim görmüş eski bir ebeye benziyordu. Kontes de Percemur onlara yukarıdan bakıyordu. “Beyaz pati”si bu sıradan ellere tiksintiyle dokunuyordu.</p>

  <p class="normal">Danteller içindeki Clotilde, kapıdan çıkarken Madeleine’e, “Davet mükemmeldi. Çok geçmeden Paris’teki ilk siyasi salona sahip olacaksın.” dedi.</p>

  <p class="normal">Georges’la yalnız kalır kalmaz ona sarıldı:</p>

  <p class="normal">“Ah, sevgili Güzel Dostum benim, seni her geçen gün daha fazla seviyorum.”</p>

  <p class="normal">Onları götüren araba bir gemi gibi yalpa vuruyordu.</p>

  <p class="normal">“Nerede bizim odamız, nerede bu!” dedi Clotilde.</p>

  <p class="normal">“Tabii ya!” diye cevap verdi Georges. Ama aklında Madam Walter vardı.</p>
</body>
</html>
