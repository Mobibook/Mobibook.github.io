<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_16">VI</h2>

  <p class="normal">Kilise siyah renklerle bezenmişti, ana kapıda bulunan, üzerine bir taç oturtulmuş büyük bir arma, soylu bir adamın gömüleceğini gelip geçenlere haber veriyordu.</p>

  <p class="normal">Tören sona ermişti; katılanlar tabutun ve ellerini sıkan, taziyeleri kabul eden Kont de Vaudrec’in yeğeninin önünden geçerek ağır ağır dağılıyorlardı.</p>

  <p class="normal">Georges Du Roy ve karısı dışarı çıktıklarında, evlerine dönmek üzere yan yana yürümeye başladılar. Kafaları meşgul olduğundan hiç konuşmuyorlardı.</p>

  <p class="normal">Sonunda Georges, kendi kendine konuşur gibi:</p>

  <p class="normal">“Sahiden de çok şaşırtıcı!” dedi.</p>

  <p class="normal">“Şaşırtıcı olan da ne dostum?” diye sordu Madeleine.</p>

  <p class="normal">“Vaudrec’in bize bir şey bırakmaması!”</p>

  <p class="normal">Genç kadın, beyaz teni boynundan yüzüne doğru yükselen pembe bir tülle kaplanır gibi aniden kızardı:</p>

  <p class="normal">“Neden bize bir şey bırakacaktı ki? Bunun için hiç sebep yoktu!” dedi.</p>

  <p class="normal">Kısa süren bir suskunluğun ardından tekrar konuştu:</p>

  <p class="normal">“Belki de noterde bir vasiyetname vardır. Henüz hiçbir şey bilmiyoruz.”</p>

  <p class="normal">Georges düşündü:</p>

  <p class="normal">“Evet, olabilir,” diye mırıldandı, “çünkü sonuçta ikimizin de en iyi dostuydu. Haftada iki kere bizde yemek yiyor, her fırsatta evimize geliyordu. Bizim evde kendi evinde gibiydi, tam anlamıyla kendini evinde hissediyordu. Seni bir baba gibi severdi, ailesi, çoluğu çocuğu, kardeşi yoktu, sadece bir yeğeni, uzak bir yeğeni vardı. Evet, bir vasiyetname olmalı. Pek bir şey beklemiyorum, bizi düşündüğünü, bizi sevdiğini, ona duyduğumuz sevginin değerini bildiğini göstermek için bir hatıra sadece. Bize dostluğunu göstermesi gerekirdi.”</p>

  <p class="normal">Madeleine düşünceli ve aldırmaz bir tavırla:</p>

  <p class="normal">“Sahiden de bir vasiyetname olabilir.” dedi.</p>

  <p class="normal">Eve döndüklerinde uşak Madeleine’e bir mektup verdi. Genç kadın mektubu açtı, sonra kocasına uzattı.</p>

  <p class="normal">Lamaneur Noterlik Bürosu</p>

  <p class="normal">Vosges Sokağı, numara 17</p>

  <p class="normal">Hanımefendi,</p>

  <p class="normal">Sizi ilgilendiren bir konu için salı, çarşamba ya da perşembe günü saat ikiyle dört arasında noterliğe uğrarsanız bana şeref verirsiniz.</p>

  <p class="normal">İyi dileklerimin kabulünü vs.</p>

  <p class="sagnormal">LAMANEUR.</p>

  <p class="normal">Bu sefer de Georges kızarmıştı:</p>

  <p class="normal">“Düşündüğümüz şey olmalı. Mektubun benim adıma değil de senin adına gelmesi tuhaf, yasal olarak aile reisi ben olduğuma göre.”</p>

  <p class="normal">Madeleine önce cevap vermedi, kısa bir süre düşündükten sonra:</p>

  <p class="normal">“Birazdan gidelim mi, ne dersin?” diye sordu.</p>

  <p class="normal">“İyi olur derim.”</p>

  <p class="normal">Öğle yemeklerini yer yemez yola koyuldular.</p>

  <p class="normal">Noter Lamaneur’ün bürosundan içeri girdiklerinde, noter başkâtibi belirgin bir içtenlikle ayağa kalktı ve onları patronunun odasına soktu.</p>

  <p class="normal">Noter ufak tefek, tostoparlak bir adamdı. Başı, iki bacağın taşıdığı bir başka topun üzerine mıhlanmış bir top gibiydi; bu bacaklar o kadar küçük ve kısaydı ki onlar da neredeyse birer topa benziyordu.</p>

  <p class="normal">Selam verip yer gösterdi, Madeleine’e doğru dönerek şöyle dedi:</p>

  <p class="normal">“Hanımefendi, Kont de Vaudrec’in sizi ilgilendiren vasiyetnamesi hakkında bilgi vermek üzere çağırdım sizi buraya.”</p>

  <p class="normal">“Georges mırıldanmaktan alamadı kendini:</p>

  <p class="normal">“Tahmin etmiştim.”</p>

  <p class="normal">Noter ekledi:</p>

  <p class="normal">“Size belgeyi okuyayım, zaten çok kısa.”</p>

  <p class="normal">Önündeki dosyadan bir kâğıt çıkardı ve okumaya başladı:</p>

  <p class="normal">“Aşağıda imzası olan ben Paul-Émile-Cyprien-Gontran, Kont de Vaudrec, beden ve zihin sağlığım yerinde olarak, son isteklerimi belirtiyorum.</p>

  <p class="normal">Ölüm her an kapımızı çalabileceği için, kendi ölümümü düşünüp tedbirli davranarak vasiyetnamemi hazırladım, bu vasiyetname Sayın Noter Lamaneur’e teslim edilecektir.</p>

  <p class="normal">Doğrudan mirasçım olmadığı için, altı yüz bin frank tutarındaki borsa hisse senetlerinden ve yaklaşık beş yüz bin frank değerindeki gayrimenkullerden oluşan tüm servetimi, hiçbir yükümlülük ve koşul ileri sürmeden, Madam Claire-Madeleine Du Roy’ya bırakıyorum. Ölmüş bir dosttan gelen bu hediyeyi, saygı dolu, derin ve içten bir sevginin kanıtı olarak kabul etmesini rica ediyorum.”</p>

  <p class="normal">Noter ekledi:</p>

  <p class="normal">“Hepsi bu. Bu belge geçtiğimiz Ağustos ayında hazırlanmış ve iki yıl önce Madam Claire- Madeleine Forestier adına düzenlenen, aynı türden bir belgenin yerine geçmiş. Aileden bir itiraz gelecek olursa, Mösyö Kont de Vaudrec’in isteğinin zerrece değişmediğini kanıtlayabilecek o ilk vasiyetname de bende duruyor.”</p>

  <p class="normal">Bembeyaz kesilen Madeleine, ayaklarına bakıyordu. Georges, sinirli sinirli, parmaklarıyla bıyığının ucunu burup duruyordu. Bir anlık sessizliğin ardından noter tekrar konuştu:</p>

  <p class="normal">“Sizin rızanız olmadan hanımefendi bu mirası kabul edemez elbette, beyefendi.”</p>

  <p class="normal">Du Roy ayağa kalktı ve soğuk bir tavırla:</p>

  <p class="normal">“Düşünmek için zaman rica ediyorum.” dedi.</p>

  <p class="normal">Gülümseyen noter eğildi ve sevecen bir sesle:</p>

  <p class="normal">“Sizi tereddüte düşüren tedirginliği anlıyorum beyefendi.” diye cevap verdi. “Şunu da eklemeliyim ki, amcasının son isteklerinden bu sabah haberdar olan Mösyö de Vaudrec’in yeğeni, kendisine yüz bin franklık bir meblağ verilirse bu isteklere karşı çıkmayacağını belirtti. Bana sorarsanız vasiyetnamenin çürütülebilecek bir yanı yok, ama açılacak bir dava bazı dedikoduların çıkmasına yol açabilir, bunlara meydan vermemek sizin için en iyisi. İnsanlar olayları yargılarken kötü niyetli davranır genellikle. Bütün bunları göz önünde bulundurarak, cumartesi gününden evvel bana cevap verebilir misiniz?”</p>

  <p class="normal">Georges eğildi: “Evet beyefendi.” Sonra resmiyetle selam verdi, suskunluğunu koruyan karısına önden yol göstererek öyle gergin bir ifadeyle kapıdan çıktı ki noterin yüzündeki gülümseme silindi.</p>

  <p class="normal">Evlerine döner dönmez, Du Roy kapıyı sertçe kapattı ve şapkasını yatağın üzerine attı:</p>

  <p class="normal">“Vaudrec’in sevgilisi miydin?”</p>

  <p class="normal">Tülünü yüzünden sıyıran Madeleine, sarsılarak arkasına döndü:</p>

  <p class="normal">“Ben mi? Aa!”</p>

  <p class="normal">“Evet, sen. İnsan bütün servetini bir kadına bırakıyorsa, bunun nedeni...”</p>

  <p class="normal">Genç kadın titremeye başlamıştı, saydam kumaşı tutan iğneleri çıkaramıyordu bir türlü.</p>

  <p class="normal">Bir an düşündükten sonra, sinirli bir sesle kekelemeye başladı:</p>

  <p class="normal">“Hadi ama... yapma... deli misin... sen... sen... Daha demin... onun bir şeyler bırakacağını...uman... sen değil miydin?”</p>

  <p class="normal">Georges Madeleine’in yanı başında ayakta dikiliyor, bir sanığın açıklarını yakalamaya çalışan bir savcı gibi, genç kadının bütün duygusal tepkilerini takip ediyordu. Her kelimenin üstüne basa basa şöyle dedi:</p>

  <p class="normal">“Evet... bana bir şey bırakabilirdi... bana, senin kocana... bana, yani kendi dostuna... anlıyor musun... ama sana değil... onun dostu olan sana... benim karım olan sana değil... Görgü kuralları açısından... ve insanların gözünde arada çok önemli, temel bir fark var.”</p>

  <p class="normal">Madeleine de gözlerini derin ve tuhaf bakışlarla genç adamın gözlerine dikmişti; o gözlerde bir şeyler okumak, asla nüfuz edilemeyen, sadece zihnin sırlarına aralanmış kapılara benzeyen o kısacık kendini salma, dikkatsizlik ya da tedbiri elden bırakma anlarında şöyle böyle görülebilen bu bilinmez varlığı keşfetmek ister gibiydi. Ağır ağır konuştu:</p>

  <p class="normal">“Oysa bana öyle geliyor ki... bu büyüklükte bir miras... ondan sana kalsaydı... insanlar aynı şekilde yadırgardı.”</p>

  <p class="normal">“Nedenmiş?” diye sordu Georges hemen.</p>

  <p class="normal">“Çünkü...” dedi Madeleine.</p>

  <p class="normal">Kısa bir tereddüdün ardından devam etti:</p>

  <p class="normal">“Çünkü sen benim kocamsın... sonuç olarak onu pek az zamandır tanıyorsun... çünkü ben çok uzun zamandır onun dostuyum... çünkü Forestier’nin sağlığında düzenlenen ilk vasiyetnamesinde de mirasını bana bırakmış zaten.”</p>

  <p class="normal">Georges geniş adımlarla volta atmaya başlamıştı.</p>

  <p class="normal">“Bunu kabul edemezsin.” dedi.</p>

  <p class="normal">Genç kadın aldırmazlıkla cevap verdi:</p>

  <p class="normal">“Elbette; öyleyse cumartesi gününü beklememize gerek yok, durumu Noter Lamaneur’e hemen bildirebiliriz.”</p>

  <p class="normal">Georges Madeleine’in karşısında durdu; bir süre daha göz göze bakışarak öylece kaldılar, birbirlerinin yüreklerindeki nüfuz edilmez sırra ulaşmaya, en temel düşüncelerini anlamaya çalışıyorlardı. Sessiz ve yaman bir sorgulamayla birbirlerinin şuurlarını çırılçıplak görmeye uğraşıyorlardı; birlikte yaşadıkları halde birbirlerini tanımayan, birbirlerinden şüphelenen, birbirlerini kollayıp tartan, ama ruhlarının karanlıklarına bir türlü nüfuz edemeyen iki insanın içten içe mücadelesiydi bu.</p>

  <p class="normal">Georges aniden genç kadın yüzüne karşı alçak sesle mırıldandı:</p>

  <p class="normal">“Hadi itiraf et, Vaudrec’in sevgilisiydin.”</p>

  <p class="normal">Madeleine omuz silkti:</p>

  <p class="normal">“Budalanın tekisin sen... Vaudrec bana büyük bir sevgi duyardı, hem de çok büyük... ama hepsi bu kadar... asla daha fazlası olmadı.”</p>

  <p class="normal">Georges ayağını yere vurdu:</p>

  <p class="normal">“Yalan söylüyorsun. Bu mümkün değil.”</p>

  <p class="normal">Genç kadın sükûnetle cevap verdi:</p>

  <p class="normal">“Ama durum bu.”</p>

  <p class="normal">Georges tekrar dolanmaya başladı, derken yine durdu:</p>

  <p class="normal">“Öyleyse, neden bütün servetini sana bıraktığını açıkla bana...”</p>

  <p class="normal">Madeleine gevşek ve ilgisiz bir tavırla onun isteğini yerine getirdi:</p>

  <p class="normal">“Çok basit. Öğleden sonra senin de dediğin gibi, tek dostu bizdik, daha doğrusu bendim, beni çocukluğumdan beri tanıyordu. Annem onun ailesinin evinde yardımcılık yapıyordu. Vaudrec her zaman buraya gelirdi, doğal mirasçısı olmadığı için de beni düşündü. Bana karşı bir parça aşk beslemiş de olabilir. Ama bu biçimde sevilmemiş kadın var mıdır? Son düzenlemeleri yapmayı düşündüğü zaman bu açığa vurulmayan, gizli sevda yüzünden vasiyetnamesine benim adımı yazdırmış diyelim, bunda ne sakınca var? Her pazartesi bana çiçek getirirdi. Bu seni hiç şaşırtmazdı, sana çiçek getirmiyordu değil mi? Bugün de aynı sebeple servetini bana bırakıyor, çünkü bırakacağı başka kimse yok. Sana bıraksaydı, aksine son derece şaşırtıcı olmaz mıydı? Neden öyle yapacaktı ki? Sen kimdin onun için?”</p>

  <p class="normal">O kadar büyük bir doğallık ve sükûnetle konuşuyordu ki Georges tereddüt ediyordu.</p>

  <p class="normal">“Fark etmez, bu şartlarda bu mirası kabul edemeyiz.” dedi. “Hoş sonuçlar doğurmaz. Herkes benim düşündüğüm gibi düşünecek, dedikodu yapıp, benimle alay edecek. Meslektaşlarım beni çekemediklerinden saldırmak için fırsat kolluyorlar zaten. Onurumu korumaya ve adıma leke sürmemeye herkesten daha çok dikkat etmeliyim. İnsanların daha önce sevgili yakıştırması yaptığı bir erkekten gelen bu tür bir mirası karımın kabul etmesine göz yummam ve bunu sineye çekmem mümkün değil. Forestier buna hoşgörüyle bakabilirdi belki, ama ben bakamam.”</p>

  <p class="normal">Madeleine tatlılıkla mırıldandı:</p>

  <p class="normal">“Pekâlâ dostum, kabul etmeyelim öyleyse, olsa olsa cebimizde bir milyon eksik olur, hepsi bu.”</p>

  <p class="normal">Georges hâlâ dolanıp duruyordu; yüksek sesle düşünmeye koyuldu, karısına hitap etmez gibi görünüp aslında ona sesleniyordu.</p>

  <p class="normal">“Evet ya... bir milyon... ne yapalım... Vasiyetini hazırlarken ne büyük bir incelik hatası yaptığını, görgü kurallarını nasıl da es geçtiğini fark etmemiş. Beni nasıl falsolu ve gülünç bir duruma düşüreceğini akıl edememiş... Hayatta her şey ufak ayrıntılarda gizlidir... Mirasın yarısını bana bırakmalıydı, bu her şeyi yoluna koyardı.”</p>

  <p class="normal">Oturdu, bacak bacak üstüne attı ve sıkıntılı, kaygılı olduğu, çetin düşüncelerle boğuştuğu zamanlardaki gibi, bıyığının ucunu burmaya başladı.</p>

  <p class="normal">Madeleine, ara sıra işlediği bir kanaviçeyi eline aldı, yünlerini seçerken şöyle dedi:</p>

  <p class="normal">“Bana susmak düşer. Konu üzerinde sen düşün.”</p>

  <p class="normal">Georges uzun süre cevap vermedi, sonra tereddütle konuştu:</p>

  <p class="normal">“İnsanlar Vaudrec’in seni tek mirasçısı olarak göstermesini de, benim bunu kabullenmemi de asla anlamaz. Bu serveti bu biçimde kabul etmek... senin açından utanılacak bir ilişkiyi itiraf etmek, benim açımdan da mezhebi geniş, rezil bir koca durumuna düşmek olur... Bu serveti kabul edişimizi nasıl yorumlayacaklarını düşünebiliyor musun? Meseleyi örtbas etmek için bir katakulli, kurnazca bir yol bulmak gerek. İnsanlar Vaudrec’in bu serveti, yarısını kocaya, yarısını da karısına bırakarak ikimiz arasında paylaştırdığını sanmalı mesela.”</p>

  <p class="normal">“Bunun nasıl yapılabileceğini anlamıyorum, vasiyetname kesin olduğuna göre.” dedi Madeleine.</p>

  <p class="normal">“Ha, bu çok basit.” diye cevap verdi Georges. “Bağış yoluyla mirasın yarısını bana bırakabilirsin. Çocuğumuz olmadığına göre bu mümkün. Böylece, insanların şom ağızlarını kapatabiliriz.”</p>

  <p class="normal">Genç kadın biraz sabırsızca cevabı yapıştırdı:</p>

  <p class="normal">“İnsanların şom ağızlarını nasıl kapatabileceğimizi de anlamıyorum, çünkü ortada Vaudrec tarafından imzalanmış vasiyetname var.”</p>

  <p class="normal">Georges sinirlenerek sözünü sürdürdü:</p>

  <p class="normal">“Vasiyetnameyi duvarlara asıp göstermek zorunda mıyız? Aptal mısın sen! Kont de Vaudrec’in, servetini yarı yarıya ikimize bıraktığını söyleyeceğiz... Böyle işte... Bu mirası benim iznim olmadan kabul edemezsin zaten. Ben de milletin maskarası olmamı önleyecek şekilde bir paylaşım olursa izin veririm ancak.”</p>

  <p class="normal">Madeleine genç adama delici bakışlarla baktı yine.</p>

  <p class="normal">“Nasıl istersen. Ben hazırım.”</p>

  <p class="normal">Bunun üzerine Georges ayağa kalktı ve tekrar dolaşmaya koyuldu. Yine tereddüt eder gibi görünüyor, karısının delici bakışlarından kaçınmaya çalışıyordu.</p>

  <p class="normal">“Yo... kesinlikle hayır... tamamen vazgeçmek belki de en iyisi... öylesi daha saygın... daha doğru... daha şerefli bir davranış olur...” diyordu. “Ama öteki durumda da kimse hiçbir varsayımda bulunamaz, hem de hiç. En kuşkucu insanların bile saygıyla eğilmekten başka bir şey gelmez ellerinden.”</p>

  <p class="normal">Madeleine’in önünde durdu:</p>

  <p class="normal">“Pekâlâ, sence de uygunsa sevgilim, Noter Lamaneur’ün bürosuna tek başıma gidip ona danışır ve meseleyi anlatırım. Beni tedirgin eden noktayı söyler, kimse bu konuyu diline dolayamasın diye aramızda anlaşarak mirası paylaşmaya karar verdiğimizi bildiririm. Bu mirasın yarısını kabul ettiğim andan itibaren, kimsenin bıyık altından gülemeyeceği açık. Bu, herkese şunu ilan etmek olacak: ‘Karım kabul ediyor, çünkü kocası olarak ben kabul ediyorum, şerefine leke sürmeden neyi yapıp neyi yapamayacağına ben karar veririm.’ Aksi takdirde tam bir rezalet olur.”</p>

  <p class="normal">Madeleine sadece, “Nasıl istersen.” diye mırıldandı.</p>

  <p class="normal">Georges soluk almadan konuşmaya başladı: “Evet, bu yarı yarıya bölünmüş miras düzenlemesinde her şey apaçık ortada. Aramızda bir fark, herhangi bir ayrım gözetmek istemeyen, ‘Yaşarken olduğu gibi ölümümden sonra da birinizi ya da ötekinizi tercih ediyorum’ der gibi görünmek istemeyen bir dosttan bize miras kalıyor. Bu dost elbette kadını daha çok seviyordu, ama servetini o kadına olduğu kadar kocasına da bırakarak, tercihinin tamamen düşsel olduğunu açık açık göstermek istedi. Üstelik emin ol ki eğer bunu düşünmüş olsaydı, o da aynen böyle yapardı. Akıl edemedi demek, sonuçları öngöremedi. Demin senin de söylediğin gibi, her hafta çiçekleri sana getiriyordu, son hatırasını da sana bırakmak istedi, ne var ki farkına varamadığı...”</p>

  <p class="normal">Madeleine hafifçe sinirli bir sesle onun sözünü kesti:</p>

  <p class="normal">“Tamam. Anladım. Bu kadar açıklama yapmana gerek yok. Bir an önce notere git.”</p>

  <p class="normal">Georges kızararak kekeledi:</p>

  <p class="normal">“Haklısın, gidiyorum.”</p>

  <p class="normal">Şapkasını aldı, tam çıkacakken:</p>

  <p class="normal">“Şu yeğen sorununu da halledip, istediği tutarı elli bin franka çekmeye çalışacağım, tamam mı?” dedi.</p>

  <p class="normal">Madeleine kibirli bir ifadeyle cevap verdi:</p>

  <p class="normal">“Hayır. İstediği yüz bin frankı ver ona. Eğer istiyorsan sadece benim payımdan düşersin.”</p>

  <p class="normal">Ani bir utanç duyan Georges:</p>

  <p class="normal">“Yok canım, paylaşırız. Her birimiz ellişer bin frank verdiğimizde bile elimize net bir milyon kalıyor.” diye mırıldandı.</p>

  <p class="normal">Ardından ekledi:</p>

  <p class="normal">“Birazdan görüşürüz, Made’cığım.”</p>

  <p class="normal">Karısının akıl ettiğini ileri süreceği hileyi notere açıklamak üzere yola koyuldu.</p>

  <p class="normal">Ertesi gün, Madeleine’in kocasına beş yüz bin frank tutarında bir meblağı bağışladığını gösterir belgeyi imzaladılar.</p>

  <p class="normal">Noterlik bürosundan çıktıklarında, hava güneşli olduğu için Georges bulvarlara kadar yürüyerek inmelerini önerdi. Kibar, özenli, ilgili ve şefkatli görünüyordu. Her şeyden mutluluk duyarak gülüyor, Madeleine ise dalgın ve biraz ciddi duruyordu.</p>

  <p class="normal">Oldukça soğuk bir sonbahar günüydü. İnsanlar aceleleri varmış gibi hızlı hızlı yürüyordu. Du Roy, karısını, içinin gittiği kronometreye bakmak için sık sık uğradığı dükkânın önüne götürdü.</p>

  <p class="normal">“Sana bir mücevher alayım mı?” dedi.</p>

  <p class="normal">Genç kadın umursamazlıkla mırıldandı:</p>

  <p class="normal">“Nasıl istersen.”</p>

  <p class="normal">Dükkândan içeri girdiler.</p>

  <p class="normal">“Hangisini tercih edersin, kolye mi, bilezik mi, küpe mi?” diye sordu Du Roy.</p>

  <p class="normal">Altın bibloları ve değerli taşları gören Madeleine’in kasıtlı soğukluğu siliniyordu, ışıl ışıl ve meraklı gözlerle, mücevher dolu vitrinlere bakıyordu.</p>

  <p class="normal">Birden içi giderek heyecanlandı:</p>

  <p class="normal">“Şu bilezik çok güzel.”</p>

  <p class="normal">Her halkasında farklı bir taşın bulunduğu, tuhaf biçimli bir zincirdi bu.</p>

  <p class="normal">“Bu bileziğin fiyatı ne kadar?” diye sordu Georges.</p>

  <p class="normal">“Üç bin frank, beyefendi.” diye cevap verdi kuyumcu.</p>

  <p class="normal">“İki bin beş yüze bırakırsanız, anlaşırız.”</p>

  <p class="normal">Adam biraz tereddüt ettikten sonra cevap verdi:</p>

  <p class="normal">“Olmaz beyefendi, mümkün değil.”</p>

  <p class="normal">“Bakın, şu kronometreyi de bin beş yüz franka sayarsınız, hepsi dört bin frank eder, ben de paranızı peşin öderim, anlaştık mı? Eğer kabul etmeyecek olursanız, başka yere giderim.”</p>

  <p class="normal">Şaşırıp kalan kuyumcu sonunda kabul etti.</p>

  <p class="normal">“Pekâlâ, öyle olsun beyefendi.”</p>

  <p class="normal">Gazeteci, adresini verdikten sonra ekledi:</p>

  <p class="normal">“Kronometrenin üstüne bir baron tacı, tacın altına da iç içe geçmiş harflerle ismimin baş harfleri olan G.R.C.’yi kazıyacaksınız.”</p>

  <p class="normal">Şaşıran Madeleine gülümsemeye başladı. Dışarı çıktıklarında, az çok sevgiyle, erkeğin koluna girdi. Onu sahiden de becerikli ve güçlü buluyordu. Artık yüksek bir gelirleri olacağına göre, ona bir unvan gerekiyordu sahiden de.</p>

  <p class="normal">Satıcı genç adamı yolcu ediyordu:</p>

  <p class="normal">“Bana güvenebilirsiniz, perşembe gününe hazır olur sayın baron.”</p>

  <p class="normal">Vaudeville’in önünden geçtiler. Yeni bir oyun sahnelenmekteydi.</p>

  <p class="normal">“İstersen,” dedi Du Roy, “bu akşam tiyatroya gideriz, bir loca bulmaya çalışalım.”</p>

  <p class="normal">Bir loca bulup ayırttılar.</p>

  <p class="normal">“Akşam yemeğini lokantada yiyelim mi?” diye ekledi Du Roy.</p>

  <p class="normal">“Evet ya, çok isterim.”</p>

  <p class="normal">“Madam de Marelle’e uğrayıp akşamı bizimle geçirmeleri için davet edelim mi? Duyduğuma göre kocası buradaymış. Onunla görüşmek hoşuma gider.”</p>

  <p class="normal">Gittiler. Sevgilisiyle bu ilk karşılaşmadan korkan Georges, her türlü açıklamadan kaçınmak için karısının yanında olmasına neredeyse seviniyordu.</p>

  <p class="normal">Ama Clotilde hiçbir şey hatırlamazmış gibi göründü, üstelik daveti kabul etmesi için kocasını zorladı.</p>

  <p class="normal">Akşam yemeği keyifli, gece harika geçti.</p>

  <p class="normal">Georges’la Madeleine eve çok geç döndüler. Havagazı kapatılmıştı. Gazeteci, merdiveni aydınlatmak için ara sıra bir kibrit yakıyordu.</p>

  <p class="normal">İlk katın sahanlığına vardıkları zaman, kibriti çakar çakmaz parlayan alevin ışığında, karanlık merdivenin ortasında ikisinin de pırıl pırıl parlayan suratları aynada görünüverdi.</p>

  <p class="normal">Bir anlığına göze görünen ve karanlıkta yitip gitmeye hazır hayaletlere benziyorlardı.</p>

  <p class="normal">Du Roy, aynadaki görüntülerini iyice aydınlatmak için elini havaya kaldırdı ve bir zafer kahkahası atarak şöyle dedi:</p>

  <p class="normal">“İşte milyonerler geçiyor.”</p>
</body>
</html>
