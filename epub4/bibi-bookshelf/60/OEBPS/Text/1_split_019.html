<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_18">VIII</h2>

  <p class="normal">Kış mevsiminin devamında Du Roylar sık sık Walterlere gitti. Hatta Madeleine’in yorgun olduğunu söyleyip evde kalmayı tercih ettiği zamanlarda bile Georges sürekli tek başına gidip orada yemek yiyordu.</p>

  <p class="normal">Cuma günlerini sabit gün olarak benimsemişti, patroniçe de o akşam başka hiç kimseyi davet etmiyordu; o akşam Güzel Dost’a, sadece ona aitti. Yemekten sonra iskambil oynuyor, Çin balıklarına yem veriyor, aile arasında eğleniyorlardı. Birçok defa, bir kapının ardında, limonluktaki gür bir ağacın gerisinde, karanlık bir köşede Madam Walter kollarını aniden genç adama dolamış ve onu olanca gücüyle göğsüne bastırarak, kulağına, “Seni seviyorum!.. Seni seviyorum!.. Ölesiye seviyorum!” diye fısıldamıştı. Ama Du Roy her seferinde onu soğukça iterek, sert bir sesle, “Yine başlarsanız bir daha buraya hiç gelmem.” diye karşılık vermişti.</p>

  <p class="normal">Mart ayının sonuna doğru, aniden iki kız kardeşin evliliği konu edildi. Rose’un Kont de Latour-Yvelin’le, Suzanne’ın ise Marki de Cazolles’la evlenmesi gerektiğini söylüyorlardı. Bu iki erkek evin gediklileri haline gelmişti, özel bir ihtimam gösterilen, belirgin ayrıcalıklar tanınan şu gediklilerden.</p>

  <p class="normal">Georges’la Suzanne kardeşçe ve özgür denebilecek bir çeşit yakınlık içindeydi, saatlerce çene çalıyor, herkesle dalga geçiyorlardı, birbirlerinden çok hoşlanır gibiydiler.</p>

  <p class="normal">Ne genç kızın muhtemel evliliğinden, ne de çıkan taliplerden söz etmişlerdi bir daha.</p>

  <p class="normal">Bir sabah patron öğle yemeği için Du Roy’yı eve götürmüştü, yemekten sonra Madam Walter alışveriş ettikleri bir tüccarla görüşmesi için çağrıldı. Georges Suzanne’a, “Hadi gidip kırmızı balıklara ekmek verelim.” dedi.</p>

  <p class="normal">İkisi de masadan koca birer parça ekmek içi alarak limonluğa gittiler.</p>

  <p class="normal">Yüzen hayvanlara daha yakın olmak için diz çökülebilsin diye, mermer süs havuzunun çevresine yastıklar konuyordu. Gençler birer yastığa yan yana oturdular ve suya eğilerek, parmaklarının arasında yuvarlayarak top haline getirdikleri ekmek parçalarını havuza atmaya başladılar. Balıklar onları görür görmez geldiler; kuyruklarını oynatıyor, yüzgeçlerini çırpıyor, patlak gözlerini fıldır fıldır oynatıyor, kendi etraflarında dönüyor, dibe gömülen yuvarlak yemi kapmak için dalıyor ve yenisini istemek üzere hemen tekrar yüzeye çıkıyorlardı.</p>

  <p class="normal">Gülünç ağız hareketleri, ani ve hızlı hamleleri, küçük canavarlara has tuhaf bir halleri vardı; dipteki altın renkli kumun üstünde, saydam suyu alev dilleri gibi yarıp geçerken kıpkırmızı görünüyorlar, durdukları anda da pullarının etrafındaki mavi çizgiyi sergiliyorlardı.</p>

  <p class="normal">Georges’la Suzanne suda ters dönmüş kendi yüzlerini görüyor, yansıyan görüntülerine gülümsüyorlardı.</p>

  <p class="normal">Genç adam birdenbire alçak sesle şöyle dedi:</p>

  <p class="normal">“Benden gereksiz yere bir şeyler gizlemeniz hiç de hoş değil Suzanne.”</p>

  <p class="normal">“Gizlediğim nedir Güzel Dost?” diye sordu Suzanne.</p>

  <p class="normal">“Kutlama akşamı, bana burada ne söz verdiğinizi hatırlamıyor musunuz yoksa?”</p>

  <p class="normal">“Hayır!”</p>

  <p class="normal">“Sizinle kim evlenmek isterse, önce bana danışacaktınız.”</p>

  <p class="normal">“Peki ne olmuş?”</p>

  <p class="normal">“Olan şu, birisi sizinle evlenmek istedi.”</p>

  <p class="normal">“Kimmiş bu?”</p>

  <p class="normal">“Kim olduğunu pekâlâ biliyorsunuz.”</p>

  <p class="normal">“Hayır. Yemin ederim bilmiyorum.”</p>

  <p class="normal">“Yo, biliyorsunuz! Şu kasıntılar şahı Marki de Cazolles.”</p>

  <p class="normal">“O kasıntı değil bir kere.”</p>

  <p class="normal">“Olabilir, ama budalanın teki; kumar ve sefahat düşkünlüğü yüzünden varını yoğunu yitirmiş. Sizin gibi son derece güzel, son derece zeki, gencecik bir kız için iyi bir kısmet doğrusu.”</p>

  <p class="normal">Suzanne gülümseyerek sordu:</p>

  <p class="normal">“Onunla ne alıp veremediğiniz var?”</p>

  <p class="normal">“Benim mi? Hiç.”</p>

  <p class="normal">“Bence var. Söylediğiniz kadar da değil.”</p>

  <p class="normal">“Hadi ama. Sersemin ve üçkâğıtçının teki.”</p>

  <p class="normal">Suzanne biraz yana doğru dönerek suya bakmayı bıraktı:</p>

  <p class="normal">“Söyleyin hadi, derdiniz ne sizin?”</p>

  <p class="normal">Du Roy, sanki yüreğinin derinliklerinden bir sırrı söküp çıkarıyorlarmış gibi konuştu:</p>

  <p class="normal">“Derdim... derdim şu ki, onu kıskanıyorum.”</p>

  <p class="normal">Genç kız hafif bir şaşkınlık yaşadı:</p>

  <p class="normal">“Siz mi?”</p>

  <p class="normal">“Evet, ben.”</p>

  <p class="normal">“Bakın şu işe. Neden peki?”</p>

  <p class="normal">“Çünkü size âşığım ve siz de bunu pekâlâ biliyorsunuz, yaramaz kız sizi!”</p>

  <p class="normal">Bunun üzerine Suzanne sert bir sesle:</p>

  <p class="normal">“Delisiniz siz Güzel Dost!” dedi.</p>

  <p class="normal">Georges yeniden söze girdi:</p>

  <p class="normal">“Deli olduğumu gayet iyi biliyorum. Evli bir erkek olarak sizin gibi bir genç kıza bunu itiraf etmem mi lazımdı? Bırakın deli olmayı, suçluyum, rezilin biri olduğum bile söylenebilir. En ufak bir umudum yok ve bunu düşününce aklım başımdan gidiyor. Sizin evleneceğinizden söz ettiklerinde neredeyse birilerini öldürecek kadar öfke krizine giriyorum. Bunun için beni bağışlamanız lazım Suzanne.”</p>

  <p class="normal">Sustu. Artık kendilerine ekmek atılmayan balıklar, İngiliz askerleri gibi neredeyse hizaya girmişler, kıpırtısızca durarak, kendileriyle ilgilenmez olan bu iki insanın suya eğilmiş suratlarına bakıyorlardı.</p>

  <p class="normal">Genç kız yarı üzgün yarı neşeli mırıldandı:</p>

  <p class="normal">“Evli olmanız ne yazık. Ne yaparsınız! Elden bir şey gelmez. Olan olmuş bir kere.”</p>

  <p class="normal">Du Roy aniden kıza doğru döndü, yüzünü onunkine iyice yaklaştırarak:</p>

  <p class="normal">“Eğer özgür olsaydım benimle evlenir miydiniz?” deyiverdi.</p>

  <p class="normal">Suzanne içten bir ses tonuyla cevap verdi:</p>

  <p class="normal">“Evet Güzel Dost, sizinle evlenirdim, çünkü diğer herkesten çok daha fazla beğeniyorum sizi.”</p>

  <p class="normal">Du Roy ayağa kalktı, konuşurken dili dolanıyordu:</p>

  <p class="normal">“Teşekkür ederim... teşekkür ederim... yalvarıyorum size, kimseye ‘evet’ demeyin. Biraz daha bekleyin. Yalvarırım! Bana söz veriyor musunuz?”</p>

  <p class="normal">Suzanne hafifçe altüst olmuştu, genç adamın ne istediğini anlamadan mırıldandı:</p>

  <p class="normal">“Söz veriyorum.”</p>

  <p class="normal">Du Roy, hâlâ elinde tuttuğu koca ekmek parçasını suya attı ve aklını kaçırmış gibi, hoşça kal bile demeden kaçarcasına gitti.</p>

  <p class="normal">Bütün balıklar, parmaklarla yoğurulmamış bu ekmek parçasının üzerine açgözlülükle atıldılar ve doymak bilmez ağızlarıyla didik didik ettiler. Ekmeği havuzun diğer ucuna sürüklüyorlar, altında dört dönüyorlardı; hareketli bir salkım oluşturuyorlar, dönüp duran ve kıpır kıpır bir çeşit çiçeğe, suya baş aşağı düşmüş, canlı bir çiçeğe benziyorlardı.</p>

  <p class="normal">Suzanne şaşkınlık ve kaygıyla yerinden doğruldu, ağır ağır geri döndü. Gazeteci gitmişti.</p>

  <p class="normal">Du Roy büyük bir sükûnet içinde eve döndü, mektup yazan Madeleine’e:</p>

  <p class="normal">“Cuma günü Walterlere yemeğe geliyor musun?” diye sordu. “Ben gideceğim.”</p>

  <p class="normal">Madeleine tereddüt etti:</p>

  <p class="normal">“Hayır. Biraz rahatsızım. Evde kalmayı tercih ederim.”</p>

  <p class="normal">“Nasıl istersen. Kimse seni zorlamıyor.” diye cevap verdi Du Roy.</p>

  <p class="normal">Ardından tekrar şapkasını alıp, hemen evden çıktı.</p>

  <p class="normal">Uzun bir süredir genç kadını kolluyor, gözlemliyor, takip ediyordu, bütün hal ve hareketlerini biliyordu artık. Beklediği an gelmişti. Madeleine’in, “Evde kalmayı tercih ederim.” derkenki ses tonu konusunda yanılmasına imkân yoktu.</p>

  <p class="normal">İzleyen günlerde ona karşı sevecen davrandı. Hatta hiç alışılmadık biçimde neşeli göründü. “Tekrar nazik biri oldun neyse ki.” diyordu Madeleine.</p>

  <p class="normal">Du Roy cuma günü erkenden giyinip hazırlandı, patronun evine gitmeden önce biraz alışveriş yapacağını söylüyordu. Saat altıya doğru, karısını öptükten sonra evden çıktı, Notre-Dame-de-Lorette meydanına gidip bir kupa arabası kiraladı.</p>

  <p class="normal">Arabacıya şöyle dedi:</p>

  <p class="normal">“Fontaine Sokağı 17 numaranın karşısında durun, ben size gidelim diyene kadar da orada bekleyin. Daha sonra beni Lafayette Sokağı’ndaki Coq-Faisan lokantasına götüreceksiniz.”</p>

  <p class="normal">Araba, atın ağır tırıs adımlarıyla yola koyuldu, Du Roy perdeleri indirdi. Evinin önüne geldiklerinde, gözünü ayırmadan kapıya bakmaya başladı. On dakikalık bir bekleyişten sonra, Madeleine’in evden çıkıp bulvarlara doğru yürüdüğünü gördü.</p>

  <p class="normal">Genç kadın uzaklaşır uzaklaşmaz, başını araba kapısından uzatarak bağırdı:</p>

  <p class="normal">“Gidelim.”</p>

  <p class="normal">Araba tekrar yola koyuldu ve Du Roy’yı mahallenin tanınmış burjuva lokantası Coq-Faisan’ın önünde bıraktı. Georges herkese açık olan salona girerek hiç acele etmeden yemeğini yedi, ara sıra da saatine bakıyordu. Kahvesini içip, iki kadeh kaliteli şampanyayla birlikte esaslı bir puroyu ağır ağır tütürdükten sonra, saat yedi buçukta lokantadan çıktı ve boş geçen başka bir arabayı çevirerek, La Rochefoucauld Sokağı’na gitti.</p>

  <p class="normal">Kapıcıya hiçbir şey sormadan, önünde indiği binanın üçüncü katına çıktı, kapıyı açan hizmetçiye:</p>

  <p class="normal">“Mösyö Guibert de Lorme evde, öyle değil mi?” diye sordu.</p>

  <p class="normal">“Evet beyefendi.”</p>

  <p class="normal">Du Roy’yı salona aldılar, orada biraz bekledi. Derken içeriye bir adam girdi, uzun boylu, göğsünde madalyalar olan, asker görünüşlü biriydi, henüz genç olmasına rağmen saçları kırlaşmıştı.</p>

  <p class="normal">Du Roy onu selamladıktan sonra şöyle dedi:</p>

  <p class="normal">“Komiser bey, tıpkı tahmin ettiğim gibi, karım Martyrs Sokağı’nda kiraladıkları evde sevgilisiyle akşam yemeği yiyor.”</p>

  <p class="normal">Devlet memuru eğildi:</p>

  <p class="normal">“Emrinizdeyim beyefendi.”</p>

  <p class="normal">Georges konuşmasını sürdürdü:</p>

  <p class="normal">“Saat dokuza kadar süreniz var değil mi? Saat sınırını geçirince, zina tespiti için özel bir konuta giremezsiniz.”</p>

  <p class="normal">“Evet beyefendi, saat sınırı kışın yedi, 31 Mart’tan itibaren de dokuz olarak belirlenmiş. Bugün 5 Nisan olduğuna göre dokuza kadar süremiz var.”</p>

  <p class="normal">“Pekâlâ komiser bey, aşağıda arabam bekliyor, sizinle gelecek memurları alalım, sonra kapının önünde biraz bekleriz. Ne kadar geç gidersek onları suçüstü yakalama şansımız da o kadar artar.”</p>

  <p class="normal">“Nasıl isterseniz beyefendi.”</p>

  <p class="normal">Komiser salondan çıktı, sonra üzerinde, üç renkli kemerini gizleyen bir pardösüyle geri geldi. Du Roy’ya yol vermek için geriye çekildi. Ama zihni çok meşgul olan gazeteci önden çıkmayı reddediyor, “Önce siz... önce siz.” deyip duruyordu.</p>

  <p class="normal">“Siz buyurun beyefendi, burası benim evim.” dedi polis.</p>

  <p class="normal">Du Roy selam vererek hemen kapıdan çıktı.</p>

  <p class="normal">Önce, komiserliğe gidip, gün içinde Du Roy, baskının o akşam yapılacağını haber verdiği için komiserlikte kendilerini bekleyen üç sivil memuru aldılar. Adamlardan biri, arabacının yanındaki ön koltuğa oturdu. Diğer ikisi arabanın içine girdiler ve araba Martyrs Sokağı’na vardı.</p>

  <p class="normal">“Dairenin planı var bende.” diyordu Du Roy. “İkinci katta. Önce karşımıza küçük bir hol çıkacak, sonra yatak odası. Üç odadan birbirine geçilebiliyor. Kaçışı kolaylaştıracak hiçbir çıkış yok. Biraz ötede bir çilingir var. Sizin tarafınızdan çağırılmak üzere hazır bekleyecek.”</p>

  <p class="normal">Saptanan evin önüne geldiklerinde saat henüz sekizi çeyrek geçiyordu, yirmi dakikadan uzun bir süre sessizlik içinde beklediler. Saat dokuza çeyrek kala, “Şimdi gidebiliriz.” dedi Georges. Kapıcıyla ilgilenmeden merdivenden çıktılar, adam da onları fark etmemişti zaten. Sivil memurlardan biri çıkışı kollamak için sokakta bekledi.</p>

  <p class="normal">Dört erkek ikinci katta durdular, Du Roy önce kulağını kapıya yapıştırdı, sonra da gözünü anahtar deliğine dayadı. Ne bir şey duydu ne de gördü. Zili çaldı.</p>

  <p class="normal">Komiser, memurlarına, “Sizi her an çağırabilirim, burada hazır bekleyin.” dedi.</p>

  <p class="normal">Adamlar beklediler. İki üç dakika sonra Georges zile tekrar, arka arkaya defalarca bastı. Dairede bir gürültü duyar gibi oldular; derken, hafif ayak sesleri yaklaştı. Birisi gözetleme deliğinden bakmıştı. Bunun üzerine gazeteci, kıvırdığı parmağıyla kapının ahşap kısmına sertçe vurmaya başladı.</p>

  <p class="normal">Bir ses, değiştirilmeye çalışılan bir kadın sesi duyuldu:</p>

  <p class="normal">“Kim o?”</p>

  <p class="normal">Polis cevap verdi:</p>

  <p class="normal">“Kanun namına açın.”</p>

  <p class="normal">Ses tekrarladı:</p>

  <p class="normal">“Kimsiniz?”</p>

  <p class="normal">“Polis komiseriyim. Açın kapıyı, yoksa zorla gireriz.”</p>

  <p class="normal">Ses tekrar sordu:</p>

  <p class="normal">“Ne istiyorsunuz?”</p>

  <p class="normal">Du Roy konuştu bu sefer:</p>

  <p class="normal">“Benim. Bizden kaçmaya çalışmanın yararı yok.”</p>

  <p class="normal">Çıplak ayaklar tüy gibi adımlarla uzaklaştı, birkaç saniye sonra geri geldi.</p>

  <p class="normal">“Kapıyı açmazsanız kıracağız.” dedi Georges.</p>

  <p class="normal">Bakır kapı kolunu sıkı sıkı tutarak, kapıyı omzuyla yavaşça itiyordu. Kimse karşılık vermeyince, aniden öyle şiddetli ve sert bir omuz darbesi indirdi ki dayalı döşeli bu evin eski kilidi kırıldı. Yerlerinden sökülen vidalar tahtadan dışarı fırlamıştı, genç adam az kalsın sofada dikilmekte olan Madeleine’le çarpışacaktı; genç kadının üzerinde bir iç gömleğiyle bir iç etekliği vardı, saçları darmadağınık, bacakları çıplaktı, elinde bir mum tutuyordu.</p>

  <p class="normal">“Bu o, yakaladık onları.” diye bağırdı Du Roy. Dairenin içine daldı. Şapkasını çıkaran komiser onun peşine takıldı. Ürkmüş genç kadın, onlara ışık tutarak arkalarından gitti.</p>

  <p class="normal">Bir yemek odasından geçtiler, toplanmamış sofrada yemek artıkları duruyordu: Boş şampanya şişeleri, kapağı açık bir karaciğer ezmesi güveci, tavuk kemikleri ve kısmen yenmiş ekmek parçaları göze çarpıyordu. Sofra dolabının üstünde iki tabak, içlerinde de bir yığın istiridye kabuğu vardı.</p>

  <p class="normal">Sanki bir savaş yaşanmış gibi odanın altı üstüne gelmişti. İskemlenin birine bir elbise atılmış, bir erkek pantolonu, iki paçası iki yandan sarkar vaziyette bir koltuğun koluna bırakılmıştı. İkisi büyük ve ikisi küçük olmak üzere dört potin, yana devrilmiş halde, yatağın dibinde duruyordu.</p>

  <p class="normal">İnsanların ortaklaşa kullandığı mobilyalarıyla, dayalı döşeli bir ev odasıydı bu; etrafta perdelerden, şiltelerden, duvarlardan, koltuklardan yayılan otel odalarına ait o iğrenç ve kekremsi koku vardı, bir gün ya da altı ay boyunca bu ortak konutta yatıp kalkmış ya da yaşamış ve kendi kokularından birazını orada bırakmış bütün insanların kokusu sinmişti ortalığa; her seferinde bir önceki insan kokusuna eklenerek, zamanla ne idüğü belirsiz, iç bayıcı, katlanılmaz, bu tür yerlerde hep aynı olan pis bir kokuya dönüşmüştü.</p>

  <p class="normal">Şöminenin üstünde bir pasta tabağı, bir likör şişesi ve hâlâ yarı yarıya dolu iki küçük kadeh vardı. Bronz sarkaçlı saatin kadranı büyük bir erkek şapkasının altında kalmış, görünmüyordu.</p>

  <p class="normal">Komiser hızla arkasını dönüp Madeleine’in gözlerinin içine baktı:</p>

  <p class="normal">“Siz, burada bulunan politika yazarı Mösyö Prosper-Georges Du Roy’nın yasal eşi Madam Claire-Madeleine Du Roy’sınız değil mi?”</p>

  <p class="normal">Madeleine boğuk bir sesle, “Evet beyefendi.” dedi.</p>

  <p class="normal">“Burada ne yapıyorsunuz?”</p>

  <p class="normal">Genç kadın cevap vermedi.</p>

  <p class="normal">Devlet memuru tekrar denedi: “Burada ne yapıyorsunuz? Evinizin dışında, mobilyalı bir dairede neredeyse çıplak bir haldesiniz. Ne amaçla geldiniz buraya?”</p>

  <p class="normal">Kısa bir süre bekledi. Madeleine suskunluğunu korumayı sürdürünce:</p>

  <p class="normal">“İtiraf etmek istemediğiniz takdirde, kendim doğrulamak zorunda kalacağım hanımefendi.” dedi.</p>

  <p class="normal">Yatakta örtülerin altına gizlenmiş birinin hatları görünüyordu.</p>

  <p class="normal">Komiser yaklaşıp seslendi:</p>

  <p class="normal">“Beyefendi?”</p>

  <p class="normal">Gizlenmiş adam kımıldamadı. Sırtını dönmüş, başını da bir yastığın altına gömmüş gibi duruyordu.</p>

  <p class="normal">Memur, omuz olduğunu düşündüğü yere dokunup tekrarladı: “Beyefendi, rica ederim beni bazı şeylere mecbur etmeyin.”</p>

  <p class="normal">Ama örtülerin altındaki beden ölü kadar kıpırtısızdı.</p>

  <p class="normal">Hızla öne çıkan Du Roy, yorganı tutup açtı, yastığı koparırcasına çekip alınca Mösyö Laroche-Mathieu’nün beti benzi atmış yüzü ortaya çıktı. Genç adam ona doğru eğildi, öfkeden tir tir titriyor, adamın boğazına sarılıp boğmak istiyordu, dişlerini sıkarak şöyle dedi:</p>

  <p class="normal">“Alçaklığınızı kabullenecek cesaretiniz olsun bari.”</p>

  <p class="normal">Komiser yine sordu:</p>

  <p class="normal">“Kimsiniz?” Çılgına dönmüş olan âşık cevap vermeyince, tekrar konuştu:</p>

  <p class="normal">“Ben polis komiseriyim ve adınızı söylemenizi istiyorum.”</p>

  <p class="normal">Hayvani bir öfkeye kapılmış, zangır zangır titreyen Georges bas bas bağırdı:</p>

  <p class="normal">“Cevap versene alçak, yoksa ben sana öyle bir ad yakıştırırım ki görürsün.”</p>

  <p class="normal">Bunun üzerine, yataktaki adam kekelemeye başladı:</p>

  <p class="normal">“Komiser bey, bu şahsın bana hakaret etmesine izin vermemelisiniz. Benim işim sizinle mi, yoksa onunla mı? Size mi cevap vermeliyim, yoksa ona mı?”</p>

  <p class="normal">Konuşacak mecali kalmamış gibi görünüyordu.</p>

  <p class="normal">Komiser cevap verdi:</p>

  <p class="normal">“Bana, beyefendi, sadece bana. Kim olduğunuzu soruyorum size.”</p>

  <p class="normal">Beriki sesini çıkarmadı. Örtüyü boğazına kadar çekmiş, sıkı sıkı tutmaktaydı, ürkmüş gözleri fıldır fıldır dönüyordu. Kıvrık ince bıyığı, sapsarı kesilmiş yüzünde simsiyah duruyordu.</p>

  <p class="normal">Komiser tekrar söze girdi:</p>

  <p class="normal">“Cevap vermek istemiyor musunuz? Bu durumda sizi tutuklamak zorunda kalacağım. Her halükârda yataktan çıkın. Giyindiğinizde sizi sorguya çekeceğim.”</p>

  <p class="normal">Beden yatakta hareketlendi, adam mırıldandı:</p>

  <p class="normal">“Sizin önünüzde yapamam ama.”</p>

  <p class="normal">Devlet memuru sordu:</p>

  <p class="normal">“Niçin?”</p>

  <p class="normal">Beriki lafları ağzında gevelemeye başladı:</p>

  <p class="normal">“Çünkü... ben... ben çırılçıplağım.”</p>

  <p class="normal">Du Roy pis pis gülmeye başladı, yere düşmüş bir iç gömleğini alarak yatağa fırlattı:</p>

  <p class="normal">“Hadi bakalım... kalkın...” diye bağırdı. “Karımın önünde soyunduğunuza göre, benim önümde pekâlâ giyinebilirsiniz.”</p>

  <p class="normal">Sonra sırtını dönüp şömineye doğru gitti.</p>

  <p class="normal">Madeleine eski soğukkanlılığına kavuşmuştu, kaybedecek bir şeyinin kalmadığını görmüş, her şeyi göze almaya hazırdı. Yüzünde meydan okuyan küstahça bir ifade vardı, gözleri pırıl pırıl parlıyordu; bir kâğıt parçasını kıvırarak, tıpkı bir davete hazırlanır gibi, şöminenin kenarında duran iğrenç görünüşlü şamdanlardaki on mumu yaktı. Sonra sırtını mermere dayadı ve çıplak ayaklarından birini sönmek üzere olan ateşe uzattı, yaptığı bu hareketle iç etekliği neredeyse kalçalarına kadar sıyrılmıştı, pembe bir sigara paketinden bir sigara alarak yaktı ve tüttürmeye koyuldu.</p>

  <p class="normal">Komiser, genç kadının suç ortağının ayaklanmasını beklerken, tekrar onun yanına gelmişti.</p>

  <p class="normal">Madeleine küstahça sordu:</p>

  <p class="normal">“Bu işi sık sık yapar mısınız beyefendi?”</p>

  <p class="normal">Komiser ciddiyetle cevap verdi:</p>

  <p class="normal">“Olabildiğince az, hanımefendi.”</p>

  <p class="normal">Genç kadın onunla açıkça dalga geçiyordu:</p>

  <p class="normal">“Kutlarım sizi, pek hoş bir iş değil.”</p>

  <p class="normal">Kocasına bakmıyor, onu görmezlikten geliyordu.</p>

  <p class="normal">Yataktaki bey giyiniyordu. Pantolonunu ve potinlerini giymişti, yeleğini sırtına geçirirken yaklaştı.</p>

  <p class="normal">Polis ona doğru döndü:</p>

  <p class="normal">“Artık bana kim olduğunuzu söyler misiniz beyefendi?”</p>

  <p class="normal">Beriki cevap vermedi.</p>

  <p class="normal">“Belli ki sizi tutuklamak zorunda kalacağım.” dedi komiser.</p>

  <p class="normal">Bunun üzerine adam aniden bağırdı:</p>

  <p class="normal">“Bana elinizi süreyim demeyin. Dokunulmazlığım var benim.”</p>

  <p class="normal">Du Roy, onu yere sermek ister gibi üzerine yürüdü ve suratına karşı homurdandı:</p>

  <p class="normal">“Ortada bir suçüstü var... suçüstü. Eğer istersem sizi tutuklatabilirim... evet, bunu yapabilirim.”</p>

  <p class="normal">Sonra, çın çın öten bir sesle:</p>

  <p class="normal">“Bu adamın adı Laroche-Mathieu, dışişleri bakanı.” dedi.</p>

  <p class="normal">Polis komiseri şakınlık içinde geri çekildi, konuşurken kekeliyordu:</p>

  <p class="normal">“Gerçekten kim olduğunuzu bana söyler misiniz beyefendi?”</p>

  <p class="normal">Adam kararını verdi ve sert bir sesle:</p>

  <p class="normal">“Bu sefil ilk defa olarak yalan söylemedi. Adım sahiden de Laroche-Mathieu, bakanım.”</p>

  <p class="normal">Sonra kolunu, solgun bir pırıltı gibi küçük bir kırmızı noktanın göze çarptığı Georges’un göğsüne doğru uzatarak ekledi:</p>

  <p class="normal">“Bu it herif de giysisinde benim ona verdiğim onur nişanını taşıyor işte.”</p>

  <p class="normal">Du Roy bembeyaz kesilmişti. Ani bir hareketle yakasındaki kısacık kırmızı kurdeleyi çekip çıkararak şömineye attı:</p>

  <p class="normal">“Senin gibi rezillerden gelen madalyanın layığı bu işte.”</p>

  <p class="normal">Yumruklarını sıkmış, öfke içinde, birbirlerine diş göstererek, yüz yüze duruyorlardı; biri zayıf ve yukarı kıvrık bıyıklı, diğeri şişman ve sarkık bıyıklıydı.</p>

  <p class="normal">Komiser hemen aralarına girdi ve ikisini ayırdı:</p>

  <p class="normal">“Beyler, kendinize gelin, şerefinize gölge düşürüyorsunuz.”</p>

  <p class="normal">Susup birbirlerine sırtlarını döndüler. Madeleine kıpırtısızca duruyor, gülümseyerek sigarasını tüttürmeyi sürdürüyordu.</p>

  <p class="normal">Komiser tekrar söze girdi:</p>

  <p class="normal">“Sayın bakan, sizi burada bulunan Madam Du Roy’yla yalnız yakaladım, siz yatakta yatıyordunuz, o ise hemen hemen çıplaktı. Giysileriniz dairenin sağına soluna darmadağınık vaziyette atılmış olduğundan, bu durum zinayla ilgili bir suçüstü teşkil etmektedir. Gerçeği inkâr edemezsiniz. Söylemek istediğiniz bir şey var mı?”</p>

  <p class="normal">“Söyleyecek bir şeyim yok, görevinizi yapın.” diye mırıldandı Laroche-Mathieu.</p>

  <p class="normal">Komiser Madeleine’e döndü:</p>

  <p class="normal">“Beyefendinin âşığınız olduğunu kabul ediyor musunuz hanımefendi?”</p>

  <p class="normal">Genç kadın umursamazlıkla cevap verdi:</p>

  <p class="normal">“İnkâr etmiyorum, âşığımdır.”</p>

  <p class="normal">“Bu yeterli.”</p>

  <p class="normal">Ardından, devlet memuru, konutun durumu ve tanzim edilişiyle ilgili bazı notlar aldı. Yazmayı bitirdiğinde, giyinme işini tamamlamış, paltosu kolunda, şapkası elinde bekleyen bakan sordu:</p>

  <p class="normal">“Bana daha fazla ihtiyacınız var mı beyefendi? Ne yapmam gerekiyor? Gidebilir miyim?”</p>

  <p class="normal">Du Roy ona doğru dönerek küstahça gülümsedi:</p>

  <p class="normal">“Neden gidesiniz ki? Bizim işimiz bitti. Tekrar yatabilirsiniz beyefendi, sizi baş başa bırakacağız.”</p>

  <p class="normal">Parmağıyla komiserin koluna dokunarak:</p>

  <p class="normal">“Çıkalım komiser bey, burada yapacak işimiz kalmadı.” dedi.</p>

  <p class="normal">Biraz şaşıran komiser genç adamın peşine takıldı; ama oda kapısının eşiğinde Georges ona yol vermek için durdu. Beriki saygı gereği reddediyordu.</p>

  <p class="normal">Du Roy, “Geçin beyefendi.” diye üstelemekteydi. Komiser, “Önce siz.” dedi. Bunun üzerine gazeteci selam vererek alaycı bir nezaket takındı: “Sıra sizde komiser bey. Ben burada kendi evimde sayılırım.”</p>

  <p class="normal">Sonra, kibar bir tavırla kapıyı usulca kapattı.</p>

  <p class="normal">Bir saat sonra, Georges Du Roy La Vie Française binasına giriyordu.</p>

  <p class="normal">Mösyö Walter oradaydı, çünkü müthiş büyümüş olan ve bankasının gittikçe genişleyen faaliyetlerine alabildiğine destek çıkan gazetesini özenle denetleyip yönetmeyi sürdürüyordu.</p>

  <p class="normal">Müdür başını kaldırıp sordu:</p>

  <p class="normal">“Bak hele, nerelerdeydiniz? Çok tuhaf görünüyorsunuz! Neden eve yemeğe gelmediniz? Nereden çıktınız böyle?”</p>

  <p class="normal">Genç adam yaratacağı etkiden emindi, her kelimenin üstüne basa basa şöyle dedi:</p>

  <p class="normal">“Dışişleri bakanının işini bitirmiş bulunuyorum.”</p>

  <p class="normal">Beriki Du Roy’nın şaka yaptığını zannetti.</p>

  <p class="normal">“İşini bitirmek mi... Nasıl?”</p>

  <p class="normal">“Sayemde bakanlar kurulu değişecek. Hepsi bu! Bu pis herifi silkeleyip atmakta yeterince geç kalındı zaten.”</p>

  <p class="normal">Şaşırıp kalan ihtiyar, yazarının sarhoş olduğunu zannetti.</p>

  <p class="normal">“Hadi ama, saçmalıyorsunuz.” diye mırıldandı.</p>

  <p class="normal">“Hiç de değil. Mösyö Laroche-Mathieu’yü karımla zina halinde suçüstü yakaladım. Polis komiseri durumu tutanağa geçirdi. Bakan hapı yutmuş bulunuyor.”</p>

  <p class="normal">Apışıp kalan Walter gözlüğünü iyice alnının üstüne iterek sordu:</p>

  <p class="normal">“Benimle dalga geçmiyorsunuz değil mi?”</p>

  <p class="normal">“Alakası yok. Hatta bu konuda bir magazin haberi bile kaleme alacağım.”</p>

  <p class="normal">“Peki ama istediğiniz nedir?”</p>

  <p class="normal">“Bu düzenbaz, bu sefil, bu topluma zararlı herifin işini bitirmek!”</p>

  <p class="normal">Georges şapkasını bir koltuğun üzerine koyarak ekledi:</p>

  <p class="normal">“Yoluma çıkanın vay haline. Asla affetmem.”</p>

  <p class="normal">Müdür anlayıp anlamadığından emin değildi hâlâ.</p>

  <p class="normal">“Ama... ya karınız?” diye mırıldandı.</p>

  <p class="normal">“Yarın sabah boşanmak için başvuracağım. Onu merhum Forestier’ye iade ediyorum.”</p>

  <p class="normal">“Boşanmak istiyorsunuz ha?”</p>

  <p class="normal">“Elbette. Gülünç görünüyordum. Ama onları bastırmak için aptal numarası yapmam şarttı. Şimdi tamam. Duruma hâkimim artık.”</p>

  <p class="normal">Mösyö Walter inanamıyordu bir türlü; ürkek gözlerle Du Roy’ya bakıp, “Vay canına! Kollanması gereken yaman bir adam bu.” diye düşünüyordu.</p>

  <p class="normal">Georges sözlerine devam etti:</p>

  <p class="normal">“İşte serbestim artık... Belli bir servetim de var. Ekim ayında yenilenecek seçimlerde, çok tanındığım kendi bölgemden adaylığımı koyacağım. Herkesin gözünde şaibeli biri olan bu kadınla ne kendimi ortaya koyabilir ne de saygı uyandırabilirdim. Bir budala gibi kapılmıştım ona, yüzüme gülüp tavlamıştı beni. Ama çevirdiği numaraları bildiğimden beridir gözüm o şırfıntının üzerindeydi.”</p>

  <p class="normal">Gülmeye koyulup ekledi:</p>

  <p class="normal">“Şu zavallı boynuzlu Forestier... boynuzlu olduğundan haberi bile yoktu, güven içinde, sakin sakin yaşayıp gidiyordu. Onun bana bıraktığı illet karıdan kurtuldum nihayet. Özgürüm işte. Artık beni kimse tutamaz.”</p>

  <p class="normal">Bir iskemleye ata biner gibi oturmuştu. Düşünür gibi tekrarladı: “Beni kimse tutamaz.”</p>

  <p class="normal">Walter Baba, gözlüğü hâlâ alnında, ona bakmayı sürdürüyor ve içinden, “Evet, bu iti kimse tutamaz artık.” diyordu.</p>

  <p class="normal">Georges yerinden kalktı:</p>

  <p class="normal">“Gidip haberi yazayım. Ölçülü bir dil kullanmalı. Ama biliyorsunuz ki bakan için tam bir felaket olacak. Artık mahvolmuş biri o. Kimse onu bu bataktan kurtaramaz. Onu kollamak La Vie Française’e hiçbir yarar sağlamaz.”</p>

  <p class="normal">İhtiyar kısa bir süre tereddüt ettikten sonra kararını verdi:</p>

  <p class="normal">“Gerekeni yapın,” dedi, “kendisini rezil durumlara düşürenler beter olsunlar.”</p>
</body>
</html>
