<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_9">VII</h2>

  <p class="normal">Charles’ın ortada olmayışı, La Vie Française’in yazı işlerinde Duroy’ya daha önemli bir yer sağladı. Patron herkesin kendi yazısının sorumluluğunu üstlenmesini istediğinden, kendi yazılarının yanı sıra birkaç başmakaleye de imzasını koydu. Bir iki kalem tartışmasına girmek zorunda kalsa da işin içinden zekice sıyrıldı, devlet adamlarıyla süregiden ilişkileri onu yavaş yavaş usta ve basiretli bir politika yazarı olmaya hazırlıyordu.</p>

  <p class="normal">İleriye baktığında, tek bir pürüz görüyordu sadece. Bu pürüz durmadan ona saldıran, daha doğrusu onun kişiliğinde La Vie Française’in magazin servisi şefine saldıran taşlama meraklısı küçük bir gazeteydi; Kalem adlı bu gazetenin adsız yazarı, Duroy’dan Mösyö Walter’in sürpriz haberler şefi diye söz ediyordu. Her gün her türden sinsiliklere, iğneli laflara, imalı sözlere maruz kalıyordu Duroy.</p>

  <p class="normal">Jacques Rival bir gün ona, “Sabırlısınız doğrusu.” dedi.</p>

  <p class="normal">Beriki kem küm etti: “Ne yaparsınız, doğrudan bir saldırı yok ki.”</p>

  <p class="normal">Oysa bir öğleden sonra yazı işleri odasına girerken, Boisrenard ona Kalem’in son sayısını uzattı:</p>

  <p class="normal">“Alın işte, yine sizinle ilgili tatsız bir haber var.”</p>

  <p class="normal">“Ya! Konu nedir?”</p>

  <p class="normal">“İncir çekirdeğini doldurmayacak bir konu, Aubert adlı bir kadının ahlak masasına bağlı bir polis tarafından tutuklanması.”</p>

  <p class="normal">Georges kendisine uzatılan gazeteyi alarak, Duroy dalga geçiyor başlıklı yazıyı okudu:</p>

  <p class="normal">“La Vie Française’in ünlü muhabirinden öğrendiğimize göre, rezil ahlak masasına mensup bir polis tarafından tutuklandığını bildirdiğimiz Madam Aubert sadece bizim muhayyilemizde mevcutmuş. Oysa söz konusu kişi Montmartre’da, Ecureuil sokağı 18 numarada ikamet etmektedir. Walter Bankası memurlarının, dalaverelerine göz yuman emniyet müdürüne bağlı memurlardan yana olmaktaki çıkar ya da çıkarlarının neler olabileceğini enikonu anlıyoruz artık. Söz konusu muhabire gelince, sırrına vâkıf olduğu sansasyon yaratan şu güzel haberlerden –ertesi gün yalanlanan ölüm haberleri, gerçekleşmemiş çatışma haberleri, ağzını bile açmamış nüfuzlu kişiler tarafından dile getirilen önemli sözler, kısacası ‘Walter Çıkarları’nı oluşturan bütün haberler– birini verse daha iyi ederdi; hatta başarılı kadınların düzenlediği akşam toplantılarıyla yahut da meslektaşlarımızdan birkaçına büyük bir imkân sağlayan bazı mükemmel ürünlerle ilgili ufak boşboğazlıklarından birini yapsaydı keşke.”</p>

  <p class="normal">Genç adam sinirlenmekten çok apışıp kalmıştı; anlayabildiği yalnızca, bu yazıda kendisi için son derece tatsız bir şeylerin bulunduğuydu.</p>

  <p class="normal">Boisrenard tekrar söze girdi:</p>

  <p class="normal">“Bu haberi size kim verdi?”</p>

  <p class="normal">Duroy hatırlayamıyor, düşünüp duruyordu. Sonra birdenbire aklına geldi:</p>

  <p class="normal">“Hah tamam, Saint-Potin.” Kalem’deki yazıyı tekrar okudu ve satılmışlık suçlaması karşısında çileden çıkarak aniden kıpkırmızı kesildi.</p>

  <p class="normal">“Satın alındığımı nasıl iddia edebilirler ki...” diye bağırdı.</p>

  <p class="normal">Boisrenard onun sözünü kesti:</p>

  <p class="normal">“Evet ya! Sizin için can sıkıcı bir durum. Patron bu meselede çok hassastır. Magazin haberlerinde bu durum öyle sık yaşanır ki...”</p>

  <p class="normal">Tam o sırada Saint-Potin içeri girmekteydi. Duroy ona doğru koştu:</p>

  <p class="normal">“Kalem’deki yazıyı gördünüz mü?”</p>

  <p class="normal">“Evet, üstelik Madam Aubert’in evinden geliyorum. Öyle biri sahiden var, ama tutuklanmamış. Bu dedikodunun hiçbir şekilde aslı astarı yok.”</p>

  <p class="normal">Bunun üzerine Duroy soluğu patronun odasında aldı, adamın davranışlarını biraz soğuk buldu, Duroy’ya kuşkulu bir gözle bakıyordu. Mösyö Walter, meseleyi dinledikten sonra şöyle cevap verdi: “Bu hanımın evine kendiniz gidin ve bir daha hakkınızda böyle şeyler yazılmaması için olayı gerektiği gibi tekzip edin. Bundan sonrası için konuşuyorum. Gazete için, benim ve sizin için çok can sıkıcı bir durum bu. Bir gazetecinin alnı ak olmalı ki kimse ona kusur bulamasın.”</p>

  <p class="normal">Duroy yanına rehber olarak Saint-Potin’i alıp faytona bindi ve arabacıya, “Montmartre’da Ecureuil sokağı, 18 numaraya.” diye bağırdı.</p>

  <p class="normal">Burası kocaman bir binaydı, altı katı tırmanmaları gerekti. Yünlü bir ceket giymiş yaşlı bir kadın gelip kapıyı açtı. “Yine ne istiyorsunuz benden?” dedi Saint-Potin’i görünce.</p>

  <p class="normal">Saint-Potin cevap verdi:</p>

  <p class="normal">“Beyefendiyi getirdim, kendisi polis müfettişi ve meseleniz hakkında bilgi almak istiyor.”</p>

  <p class="normal">Bunun üzerine kadın onları içeri alarak anlatmaya başladı:</p>

  <p class="normal">“Sizden sonra bir gazete adına iki kişi daha geldi, hangisi bilmiyorum.” Sonra Duroy’ya dönerek, “Demek olup biteni öğrenmek isteyen beyefendi sizsiniz?”</p>

  <p class="normal">“Evet. Ahlak masasından bir polis tarafından tutuklandınız mı?”</p>

  <p class="normal">“Asla beyefendiciğim, asla. Durum şu: İyi hizmet veren ama tartıda hile yapan bir kasabım var. Sık sık bunun farkına vardığım halde ağzımı açıp bir şey dememiştim, ama kızımla damadım geleceği için geçen gün bir kilo pirzola istedim, doğrusu ya benim istediğim eti değil de başkalarından artakalan pirzola kemiklerini tarttığını gördüm. Bunlarla yahni yapabilirdim, o da doğru, ama pirzola istemişsem başkalarının artıklarını alacak değilim ya. Bu yüzden itiraz ettim, bana yaşlı cimri dedi, ben de ona ihtiyar düzenbaz diye karşılık verdim; hasılı, odur budur derken birbirimize girdik, dükkânın önünde yüzden fazla insan vardı, hepsi gülüp duruyordu. Nihayet durum bir polisin dikkatini çekti, polis derdimizi komisere anlatmamızı söyledi. Bizi alıp götürdü, komiser ne kasaba ne bana hak verdi. O günden beridir başka yerden alışveriş ediyorum, hatta rezaletten çekindiğim için kapısının önünden bile geçmez oldum.”</p>

  <p class="normal">Kadın sustu. Duroy, “Hepsi bu mu?” diye sordu.</p>

  <p class="normal">“Bütün gerçek bu beyefendiciğim.” Kadın Duroy’ya frenküzümü likörü ikram etse de Duroy reddetti, yaşlı kadın raporda kasabın tartarken hile yaptığından söz edilmesi için ısrar etti.</p>

  <p class="normal">Gazeteye dönünce Duroy cevabını kaleme aldı:</p>

  <p class="normal">“Kendisini külyutmaz zanneden Kalem’in adsız yazar müsveddelerinden biri, yaşlı bir kadın konusunda benimle hır çıkarmaya bahane arıyor, kadının ahlak masasına mensup bir polis tarafından tutuklandığı iddiasında bulunuyor ki ben bunu inkâr ediyorum. En az altmış yaşında olan Madam Aubert’le bizzat görüştüm, pirzola tartılırken kasapla aralarında çıkan kavgayı ayrıntılarıyla anlattı, bu kavga yüzünden polis komiseri önünde ifade vermek zorunda kalmıştır.</p>

  <p class="normal">İşte işin aslı astarı bu.</p>

  <p class="normal">Kalem yazarının diğer imalarına gelince, hiçbirini ciddiye almıyorum. Zaten yazan kişi kendisini gizlediği sürece cevap vermeye değmez.</p>

  <p class="normal">GEORGES DUROY.”</p>

  <p class="normal">Yanına gelen Mösyö Walter’le Jacques Rival bu yazıyı yeterli buldular ve yazının aynı gün magazin haberlerinin sonunda yayımlanmasına karar verildi.</p>

  <p class="normal">Duroy biraz huzursuz ve kaygılı halde erkenden eve döndü. Diğeri ne cevap verecekti? Kimin nesiydi? Bu hoyrat saldırının sebebi neydi? Gazetecilikte ani çıkışlar âdet olduğundan bu budalalık ileri, hem de çok ileri gidebilirdi. Hiç iyi uyuyamadı.</p>

  <p class="normal">Ertesi gün gazetede yazısını tekrar okuyunca, basılı halini ilk yazdığı ana göre daha saldırgan buldu. Daha yumuşak ifadeler kullanabilirdim diye düşündü.</p>

  <p class="normal">Bütün günü hummalı bir vaziyette geçirdi, o gece de kötü uyudu. Şafakla beraber kalkıp, kendi cevabına karşılık vermiş olması gereken o günkü Kalem gazetesini almak için dışarı çıktı.</p>

  <p class="normal">Hava tekrar soğumuş, esaslı bir don yapmıştı. Yol kenarlarındaki derecikler donmuş, kaldırımlar boyunca iki buz şeridi halinde uzanıyordu.</p>

  <p class="normal">Gazeteler henüz satıcılara gelmemişti, Duroy Bir Askerin Afrika Anıları adlı ilk makalesinin çıktığı günü hatırladı. El ve ayakları, özellikle de parmak uçları uyuşmuş, sızlamaya başlamıştı; camlı bayiin etrafında koşmaya koyuldu, satıcı kadın mangalının önünde çömelmişti, küçük pencereden sadece yün bir başlığın altındaki burnu ve al yanakları görünüyordu.</p>

  <p class="normal">Nihayet gazete dağıtıcısı beklenen paketi pencereden bıraktı ve kadıncağız katlanmamış haldeki Kalem’i Duroy’ya uzattı. Şöyle bir göz gezdirerek adını arayan Duroy önce hiçbir şey görmedi. Tam rahat bir nefes alıyordu ki aradığı şeyi iki ayırma çizgisinin arasında görüverdi:</p>

  <p class="normal">“La Vie Française’den Mösyö Duroy bizi yalanlamakta, ama bizi yalanlarken kendisi yalancı durumuna düşmektedir. Yine de Aubert adında bir hanımın mevcudiyetini ve bir polisin onu karakola götürdüğünü itiraf etmektedir. Dolayısıyla iki kelime eklemek kalıyor geriye: ‘Polis’ kelimesinin önüne gelecek olan ‘ahlak masası’, böylece anlaşmış oluyoruz.</p>

  <p class="normal">Ama bazı gazetecilerin vicdanı yetenekleriyle aynı düzeyde.</p>

  <p class="normal">Bu da imzam: LOUIS LANGREMONT.”</p>

  <p class="normal">Bunun üzerine Duroy’nın kalbi deli gibi çarpmaya başladı, ne yaptığını pek bilmeden giyinmek için eve döndü. Demek ona hakaret etmişlerdi, hem de öyle bir biçimde ki en ufak bir tereddüde yer yoktu. Niçin peki? Bir hiç yüzünden. Kasapla kavgaya tutuşmuş yaşlı bir kadın konusunda.</p>

  <p class="normal">Hızla giyindi ve henüz sabahın sekizi olmasına rağmen Mösyö Walter’in evine gitti.</p>

  <p class="normal">Uyanmış olan Mösyö Walter Kalem’i okuyordu.</p>

  <p class="normal">Duroy’yı görünce, “Pekâlâ,” dedi sert bir yüz ifadesiyle, “geri adam atamazsınız, öyle değil mi?”</p>

  <p class="normal">Genç adam hiç cevap vermedi. Müdür sözünü sürdürdü:</p>

  <p class="normal">“Hemen gidip Rival’i bulun, sizin çıkarlarınızı gözetecektir.”</p>

  <p class="normal">Duroy ağzında belli belirsiz birkaç kelime geveledi ve köşe yazarının evine gitmek üzere çıktı, Rival hâlâ uyuyordu. Zil sesiyle yataktan fırladı, sonra haberi okudu: “Vay canına, harekete geçmek gerekiyor. Diğer şahit olarak kimi düşünürsünüz?”</p>

  <p class="normal">“Ama bilmem ki.”</p>

  <p class="normal">“Boisrenard? Ne düşünüyorsunuz onunla ilgili?”</p>

  <p class="normal">“Evet, Boisrenard.”</p>

  <p class="normal">“Kılıç kullanmakta usta mısınız?”</p>

  <p class="normal">“Hiç değilim.”</p>

  <p class="normal">“Ya, lanet olsun! Ya tabanca konusunda?”</p>

  <p class="normal">“Şöyle böyle.”</p>

  <p class="normal">“İyi. Ben her şeyle meşgul olurken siz de egzersiz yaparsınız. Bir dakika bekleyin.”</p>

  <p class="normal">Banyoya gitti, çok geçmeden yıkanmış, tıraş olmuş ve kendisine çekidüzen vermiş olarak geri döndü.</p>

  <p class="normal">“Gelin benimle.” dedi.</p>

  <p class="normal">Küçük bir konağın zemin katında oturuyordu, Duroy’yı mahzene, sokağa bakan bütün açıklıkları kapatılarak kılıç ve atış salonuna dönüştürülmüş kocaman bir mahzene indirdi.</p>

  <p class="normal">Kırmızı ve mavi renklere boyanmış çelik zırhlı bir mankenin durduğu daha küçük ikinci bir mahzenin sonuna kadar uzanan sıra sıra lambaları yaktı; bir masanın üzerine, namludan doldurulan son model iki çift tabanca koydu ve sanki düello sahasında bulunuyorlarmışçasına sert bir sesle kısa komutlar vermeye başladı.</p>

  <p class="normal">“Hazır mısınız?</p>

  <p class="normal">Ateş! – Bir, iki, üç.”</p>

  <p class="normal">Serseme dönmüş Duroy itaat ediyor, kollarını kaldırıyor, nişan alıyor, ateş ediyordu; ilk gençliğinde avludaki kuşları öldürmek için, babasının eyer kuburluğunda taşıdığı eski bir tabancayı çokça kullandığından mermiyi çoğunlukla mankenin tam karnına isabet ettiriyor, bu durumdan memnun olan Jacques Rival de, “İyi – çok iyi – çok iyi – başaracaksınız – başaracaksınız.” deyip duruyordu.</p>

  <p class="normal">Derken Duroy’yı bir başına bıraktı:</p>

  <p class="normal">“Öğlene kadar böyle atış talimi yapın. Mermiler burada, harcamaktan çekinmeyin. Öğle yemeği için gelip sizi alır, bu arada haberleri de iletirim.”</p>

  <p class="normal">Çıkıp gitti.</p>

  <p class="normal">Yalnız başına kalan Duroy birkaç el daha ateş etti, sonra oturup düşünmeye başladı.</p>

  <p class="normal">Ne olursa olsun bu işler çok aptalcaydı. Neyi kanıtlıyordu ki? Bir düzenbaz düelloda yenilince daha az mı düzenbaz oluyordu? Hakarete uğramış namuslu bir adam rezilin biri karşısında hayatını tehlikeye attığında eline ne geçiyordu? Zihninde karamsar düşünceler dolanıp dururken Norbert de Varenne’in insanlardaki zekâ kıtlığı, düşüncelerinin ve kaygılarının sıradanlığı, budalaca ahlak anlayışları üzerine söylediği sözler geldi aklına.</p>

  <p class="normal">Düşüncesini yüksek sesle açığa vurdu: “Nasıl da haklı canına yandığımın!”</p>

  <p class="normal">Sonra susadığını fark etti, arkasında damlayan su sesleri duyunca bir duş aleti bulunduğunu gördü ve gidip hortumun ağzından su içti. Ardından tekrar düşünmeye koyuldu. Bu mahzen kasvetli, bir mezar kadar iç karartıcıydı. Arabaların uzaktan gelen boğuk gürültüsü ta uzaklardaki bir fırtınanın sesine benziyordu. Saat kaç olabilirdi? Burada saatler, vaktin ancak yemek getiren gardiyan sayesinde anlaşılıp tespit edilebildiği bir hapishanedeki gibi geçiyordu. Çok uzun bir süre bekledi.</p>

  <p class="normal">Sonra birdenbire kulağına ayak sesleri ve konuşmalar çalındı; Jacques Rival, yanında Boisrenard’la birlikte göründü. Duroy’yı görür görmez, “Mesele halloldu.” diye bağırdı.</p>

  <p class="normal">Beriki, bir özür mektubuyla meselenin kapatıldığını zannetti, yüreği hop etti ve lafları ağzında geveleyerek konuştu:</p>

  <p class="normal">“Ah!.. teşekkür ederim.”</p>

  <p class="normal">Köşe yazarı sözünü sürdürdü:</p>

  <p class="normal">“Bu Langremont çok kararlı biri, bütün şartlarımızı kabul etti. Yirmi beş adım atılacak, komut verildiğinde kol kaldırılarak tek el ateş edilecek. Kolu indirmektense kaldırınca daha şaşmaz biçimde nişan alınır. Bakın işte Boisrenard, size söylediğim şu.”</p>

  <p class="normal">Silahları aldı ve kol yukarı kaldırılınca nişan çizgisinin nasıl daha iyi korunduğunu göstererek ateş etmeye başladı.</p>

  <p class="normal">Sonra şöyle dedi:</p>

  <p class="normal">“Artık yemeğe gidelim, vakit öğleni geçti.”</p>

  <p class="normal">Yakındaki bir lokantaya gittiler. Duroy hiç konuşmuyordu. Korkuyor gibi görünmemek için yemeğini yedi, sonra gün içinde Boisrenard’la birlikte gazeteye gitti ve dalgınca, adeta robot gibi işini yaptı. İnsanlar onu cesur buldu.</p>

  <p class="normal">İkindi ortalarına doğru Jacques Rival gelip Duroy’nın elini sıktı; düellonun yapılacağı Vésinet Korusu’na gitmek üzere şahitlerin ertesi sabah saat yedide kupa arabasıyla gelerek Duroy’yı alması konusunda anlaştılar.</p>

  <p class="normal">Bütün bunlar çok çabuk olup bitmişti, Duroy meseleye dahil olamamış, tek kelime edememiş, kendi fikrini dile getirememişti, ne kabul ne de itiraz edebilmişti; her şey öyle hızlı gelişmişti ki ne olup bittiğini pek anlamadan şaşkın ve sersemlemiş vaziyette kalakalmıştı.</p>

  <p class="normal">Fedakârlık göstererek bütün gün yanından hiç ayrılmayan Boisrenard’ın evinde akşam yemeği yedikten sonra, saat dokuza doğru evine döndü.</p>

  <p class="normal">Tek başına kalır kalmaz, birkaç dakika kadar hızlı adımlarla odayı arşınladı. Hiçbir şey düşünemeyecek kadar allak bullak vaziyetteydi. Kafasında tek bir düşünce vardı: Yarın bir düello yapılacaktı. Bu düşünce onda anlaşılmaz ve güçlü bir heyecandan başka bir şey uyandırmıyordu. Askerlik yapmış, kendisini ciddi bir tehlikeye atmaksızın Arapların üzerine ateş açmıştı, zaten bu iş avda domuzlara ateş etmek gibiydi biraz.</p>

  <p class="normal">Kısacası, yapması gerekeni yapmıştı. Kendisini olması gerektiği gibi göstermişti. Ondan söz edilecek, tasvip edilecek, tebrik edilecekti. Büyük zihinsel sarsıntılarda olduğu gibi yüksek sesle konuştu:</p>

  <p class="normal">“Bu adam tam bir hödük!”</p>

  <p class="normal">Oturup düşünmeye koyuldu. Adresi onda bulunsun diye Rival’in verdiği hasmının kartvizitini sehpanın üzerine atmıştı. Gün içinde yirmi kere okuduğu kartviziti tekrar okudu. Louis Langremont, 176, Montmartre Sokağı. Hepsi buydu.</p>

  <p class="normal">Gözüne esrarlı, kaygı verici anlamlarla dolu görünen bu bir araya gelmiş harfleri inceliyordu. “Louis Langremont”, kimdi bu adam? Kaç yaşındaydı? Boyu ne kadardı? Nasıl bir suratı vardı? Bir yabancının, tanımadığımız birinin gelip de hayatımızı bir anda, hiçbir sebep yokken, sırf bir kapris uğruna, kasapla kavgaya tutuşmuş yaşlı bir kadın yüzünden altüst etmesi insanı çileden çıkaran bir durum değil miydi?</p>

  <p class="normal">Bir kez daha yüksek sesle tekrarladı: “Tam bir hödük!”</p>

  <p class="normal">Gözü hâlâ kartvizite takılı, dalgın bir halde, kıpırtısız durdu. İçinde bu kâğıt parçasına karşı bir öfke, garip bir huzursuzluk duygusunun da karıştığı kin dolu bir öfke uyanıyordu. Bu hikâye tam bir saçmalıktı! Ortalıkta duran tırnak makasını alarak, birini bıçaklarcasına kartvizitteki ismin ortasına sapladı.</p>

  <p class="normal">Demek dövüşecek, üstelik de tabancayla dövüşecekti ha? Neden kılıcı seçmemişti ki! Kolundan ya da elinden alacağı bir yarayla paçayı sıyırabilirdi, halbuki işin içine tabanca girdi mi neler olacağı asla bilinmezdi.</p>

  <p class="normal">“Hadi ama, dik durmak lazım.” dedi.</p>

  <p class="normal">Kendi sesiyle ürperdi ve çevresine bakındı. Kendisini son derece sinirli hissetmeye başlamıştı. Bir bardak su içip yattı.</p>

  <p class="normal">Yatağa girince mumu üfleyerek gözlerini kapadı.</p>

  <p class="normal">Odası çok soğuk olduğu halde örtülerin altında sıcaktan bunalıyor, bir türlü uyuyamıyordu. Yatakta dönüp duruyor, beş dakika sırtüstü yattıktan sonra sol yanına, arkasından da sağ yanına devriliyordu.</p>

  <p class="normal">Susuzluğu hâlâ geçmemişti. Su içmek için tekrar kalktı, derken bir endişeye kapıldı: “Korkuyor muyum acaba?”</p>

  <p class="normal">Odada duyulan bildik her seste kalbi neden deli gibi çarpmaya başlıyordu? Guguklu saat çalacağı zaman zembereğin hafif gıcırtısıyla yerinden sıçramaktaydı; nefesi öyle bir tıkanıyordu ki tekrar nefes alabilmek için ağzını birkaç saniye açık tutması gerekiyordu.</p>

  <p class="normal">Bir filozof gibi, “Korkuyor olabilir miyim?” sorusu üzerinde mantık yürütmeye başladı.</p>

  <p class="normal">Hayır, elbette korkuyor olamazdı, çünkü sonuna kadar gitmeye kararlıydı, çünkü niyeti kesindi, dövüşecek ve korkuya kapılmayacaktı. Ama öyle derin bir huzursuzluk hissediyordu ki, “İnsan kendisine rağmen korkabilir mi?” diye düşündü. İçi kuşku, kaygı ve dehşetle doldu! Ya kendi iradesinden daha güçlü, baskın, karşı konulmaz bir güç onu boyunduruğu altına almışsa ne olurdu peki? Evet, ne olabilirdi o zaman?</p>

  <p class="normal">Elbette ki düello sahasına gidecekti, çünkü gitmek istiyordu. Ama ya korkuya kapılırsa ne olurdu? Ya kendini kaybedecek olursa? Konumunu, ününü, geleceğini düşündü.</p>

  <p class="normal">Aniden tuhaf bir biçimde kalkıp aynaya bakma ihtiyacına kapıldı. Mumu tekrar yaktı. Sırlı cama yansıyan yüzünü gördüğünde kendisini zar zor tanıdı, sanki daha önce hiç görmemişti. Gözleri ona çok kocaman göründü; üstelik yüzü sapsarıydı, beti benzi atmıştı.</p>

  <p class="normal">Birdenbire şu düşünce bir mermi gibi zihnine saplandı: “Yarın bu saatte belki de ölmüş olacağım.” Kalbi yeniden deli gibi çarpmaya başladı.</p>

  <p class="normal">Tekrar yatağına doğru gitti; kendisini tastamam, içinden çıktığı aynı örtülerin içinde sırtüstü uzanmış vaziyette gördü. Yüzü ölülerde görüldüğü gibi çökmüştü, bir daha kıpırdamayacak elleri ise bembeyazdı.</p>

  <p class="normal">Bunun üzerine yatağından ürktü ve görmemek için pencereyi açıp dışarıya bakmaya başladı.</p>

  <p class="normal">Buz gibi bir soğuk tepeden tırnağa tüm vücuduna işledi ve Duroy nefes nefese geriye çekildi.</p>

  <p class="normal">Ocağı yakmayı düşündü. Kafasını geriye çevirmeden yavaşça ateşi canlandırdı. Eşyalara temas eden elleri, biraz da sinirli oluşu yüzünden, tir tir titriyordu. Kafasını toplayamıyor, zihninde dönüp duran kopuk kopuk düşünceler bir noktada yoğunlaşamadığı gibi ona ıstırap da veriyordu; sanki içki içmişçesine bir sarhoşluğun pençesine düşmekteydi.</p>

  <p class="normal">Durmadan kendi kendine, “Ne yapacağım? Halim ne olacak?” diye sorup duruyordu.</p>

  <p class="normal">Odada dolanmaya başladı, bir yandan da sürekli olarak, robot gibi, “Güçlü, çok güçlü olmalıyım.” diye tekrarlıyordu.</p>

  <p class="normal">Sonra kendi kendine, “Başıma bir kaza gelebilir, aileme mektup yazayım.” dedi.</p>

  <p class="normal">Yeniden oturdu, bir mektup defteri alarak yazmaya başladı: “Sevgili babacığım, sevgili anacığım...”</p>

  <p class="normal">Sonra, böylesi acıklı bir durumda bu sözlerin fazla kanıksanmış olduğuna karar verdi. İlk kâğıdı yırttı ve yeniden yazmaya koyuldu: “Sevgili baba, sevgili anne, gün doğarken dövüşeceğim, belki başıma...”</p>

  <p class="normal">Gerisini yazmaya cesaret edemedi ve yerinden fırladı.</p>

  <p class="normal">Şu düşünceyle bunalıyordu şimdi: “Düelloda dövüşecekti. Artık bundan kaçış yoktu. Peki ne oluyordu ona böyle? Dövüşmek istiyordu, bu konuda son derece kararlıydı; yine de tüm iradesini ortaya koyma çabasına rağmen karşılaşma yerine gitmek için gerekli gücü bile bulamayacaktı sanki.”</p>

  <p class="normal">Ara sıra dişleri ağzının içinde tok bir ses çıkararak takırdıyor, kendi kendine şöyle soruyordu:</p>

  <p class="normal">“Hasmım daha önce hiç dövüştü mü acaba? Atış alanlarında bulundu mu? Tanınmış biri mi? Hakkında belli bir kanaat var mı?” Bu isimden söz edildiğini hiç duymamıştı. Ama yine de bu adam tabancayı iyi kullanmasaydı böyle tereddütsüz, tartışmasız bir biçimde bu tehlikeli silahı kabul etmezdi.</p>

  <p class="normal">Bunun üzerine Duroy karşılaşmalarını, kendi tutumunu ve hasmının tavrını gözünde canlandırıyordu. Dövüşü en ufak ayrıntılarına varıncaya kadar kafasında kurarak zihnini zorluyor ve birdenbire, içinden bir mermi çıkacak tabancanın o kara ve derin küçük deliğini karşısında görüveriyordu.</p>

  <p class="normal">Aniden korkunç bir umutsuzluk nöbetine kapıldı. Kısa aralıklarla ürpertilerin gelip geçtiği vücudu zangır zangır titriyordu. Haykırmamak için dişlerini sıkıyor, yerlerde yuvarlanmak, bir şeyleri parçalamak, ısırmak için çılgınca bir ihtiyaç duyuyordu. Şöminenin üzerinde duran bir bardak gördü ve dolapta neredeyse hiç içilmemiş bir litrelik likör bulunduğunu hatırladı; çünkü askerlere has her sabah bir kadeh yuvarlama âdetini yitirmemişti.</p>

  <p class="normal">Şişeyi kaptığı gibi ağzına dayayarak içkiyi büyük yudumlarla, kanmazlıkla içti. Ancak nefesi kesildiğinde şişeyi elinden bıraktı. Şişenin üçte biri boşalmıştı.</p>

  <p class="normal">Çok geçmeden alev gibi sıcaklık midesini kavurdu, kol ve bacaklarına yayıldı, genç adamı sersemleterek ruhuna güç kattı.</p>

  <p class="normal">“Çareyi buldum.” dedi kendi kendine. Teninden ateş fışkırdığı hissiyle pencereyi tekrar açtı.</p>

  <p class="normal">Sakin ve dondurucu bir gün doğuyordu. Tepede yıldızlar, aydınlanmış gök kubbenin derinliklerinde sönüp gidiyordu sanki, derin demiryolu hendeğinde yeşil, kırmızı ve beyaz işaret ışıkları giderek soluklaşıyordu.</p>

  <p class="normal">İlk lokomotifler hangardan çıkıyor ve düdük öttürerek ilk katarlarıyla buluşmaya geliyorlardı. Diğerleri uzaklardan, köylerdeki horozlar gibi tiz ve tekrarlanan seslenişlerle uyanış çığlıkları atıyorlardı.</p>

  <p class="normal">Duroy, “Belki de bütün bunları bir daha hiç göremeyeceğim.” diye düşünüyordu. Ama tekrar kendisine acımaya başlayacağını hissederek sertçe tepki gösterdi: “Hadi ama, karşılaşma anına kadar hiçbir şey düşünmemeliyim, cesareti korumanın tek yolu bu.”</p>

  <p class="normal">Günlük bakımını yapmaya koyuldu. Tıraş olurken belki de yüzüne son kez baktığını düşününce tekrar anlık bir zaafa kapıldı.</p>

  <p class="normal">Bir yudum likör daha içti ve giyinme işini tamamladı.</p>

  <p class="normal">Sonraki saat zor geçti. Evin içinde volta atıyor, ruhunu sakinleştirmeye çalışıyordu. Kapının çalındığını duyduğunda az kalsın sırtüstü devrilip kalacaktı, yaşadığı sarsıntı o derece şiddetliydi. Gelenler şahitleriydi. – Daha şimdiden!</p>

  <p class="normal">Şahitleri kürklere sarınmıştı. Rival hami sıfatıyla Duroy’nın elini sıktıktan sonra açıkladı:</p>

  <p class="normal">“Dışarıda Sibirya soğuğu var.” Sonra, “İyi misiniz?” diye sordu.</p>

  <p class="normal">“Evet, çok iyiyim.”</p>

  <p class="normal">“Sakin miyiz?”</p>

  <p class="normal">“Çok sakinim.”</p>

  <p class="normal">“Her şey yolunda gidecek. Bir şeyler yiyip içtiniz mi?”</p>

  <p class="normal">“Evet, hiçbir şeye ihtiyacım yok.”</p>

  <p class="normal">Boisrenard bu vesileyle, Duroy’nın daha önce hiç görmediği, sarı ve yeşil renkli yabancı bir madalya takmıştı.</p>

  <p class="normal">Aşağı indiler. Kupa arabasında bir bey onları bekliyordu. Rival tanıştırdı: “Doktor Le Brument.” Duroy adamın elini sıkarken lafları ağzında geveleyerek, “Teşekkür ederim.” dedi, sonra öndeki koltuğa geçmek istedi, sert bir şeyin üstüne oturunca bir yayla fırlatılmışçasına havaya sıçradı. Oturduğu şey, tabanca kutusuydu.</p>

  <p class="normal">Rival tekrarlayıp duruyordu: “Hayır! Dip tarafa, dövüşçü ve doktor dip tarafa!” Duroy sonunda anladı ve doktorun yanına çökercesine oturdu.</p>

  <p class="normal">İki şahit de arabaya binince arabacı yola koyuldu. Nereye gidilmesi gerektiğini biliyordu.</p>

  <p class="normal">Ama tabanca kutusu herkesi, özellikle de onu hiç görmemeyi tercih eden Duroy’yı rahatsız ediyordu. Kutuyu arkalarına yerleştirmeyi denediler, böğürlerine batıyordu; sonra dik vaziyette Rival’le Boisrenard’ın arasına koydular, bu sefer de durmadan düşüyordu. Sonunda çareyi ayaklarının altına itmekte buldular.</p>

  <p class="normal">Doktor fıkralar anlattığı halde sohbet cansızdı. Sadece Rival cevap veriyordu. Duroy zekâsını kanıtlamak istese de fikirlerini dile getirirken ipin ucunu kaçırmaktan, ruhundaki huzursuzluğu açığa vurmaktan korkuyordu; zangır zangır titremeye başlarsa diye kıvrandırıcı bir kaygının pençesindeydi.</p>

  <p class="normal">Çok geçmeden araba kırların ortasındaydı. Saat aşağı yukarı dokuzdu. Bütün doğanın kristal gibi parlak, keskin ve sert olduğu, çetin kış sabahlarından biriydi. Kırağıyla kaplı ağaçlardan buz sızmıştı sanki; toprak ayakların altında çatırdıyor, kuru hava en ufak gürültüyü bile uzaklara taşıyordu. Masmavi gökyüzü ayna gibi parlak görünüyor; güneş pırıl pırıl ve soğuk boşluğa nüfuz ederek, ısıtmaktan âciz ışınlarını buz tutmuş doğaya gönderiyordu.</p>

  <p class="normal">Rival Duroy’ya şöyle diyordu:</p>

  <p class="normal">“Tabancaları Gastine-Renette’ten aldım. Onları bizzat doldurdu. Kutu mühürlü. Zaten tabancalarımız kurayla belirlenecek, hasmımızınkiler de tabii.”</p>

  <p class="normal">Duroy kurulmuş makine gibi cevap verdi:</p>

  <p class="normal">“Teşekkür ederim.”</p>

  <p class="normal">Bunun üzerine Rival ona kılı kırk yaran tavsiyelerde bulundu, çünkü hamiliğini üstlendiği kişinin hiç hata yapmamasını istiyordu. Aynı şeyleri yüz kere tembih ediyordu: “‘Beyler hazır mısınız?’ diye sorulduğunda, güçlü bir sesle, ‘Evet!’ diye cevap vereceksiniz. ‘Ateş!’ diye komut verildiğinde, hızla kolunuzu kaldırıp üç denilmesine kalmadan ateş edeceksiniz.”</p>

  <p class="normal">Duroy içinden tekrarlayıp duruyordu: “Ateş diye komut verildiğinde kolumu kaldıracağım, ateş diye komut verildiğinde kolumu kaldıracağım, ateş diye komut verildiğinde kolumu kaldıracağım.”</p>

  <p class="normal">Çocukların derslerini öğrenmeleri gibi bunu belliyor, kafasına iyice kazımak için bıktırıcı biçimde durmadan mırıldanıyordu: “Ateş diye komut verildiğinde kolumu kaldıracağım.”</p>

  <p class="normal">Kupa arabası bir koruya girdi, iki tarafı ağaçlı bir yolda sağa, sonra tekrar sağa döndü. Rival aniden arabanın kapısını açarak arabacıya bağırdı: “Şuradan, şu dar yoldan.” Araba, kenarları buz tutmuş ölü yaprakların titreştiği iki ağaç öbeği arasındaki, tekerlek izleriyle kaplı yola girdi.</p>

  <p class="normal">Duroy hâlâ mırıldanıyordu:</p>

  <p class="normal">“Ateş diye komut verildiğinde kolumu kaldıracağım.” Bir araba kazasının her şeyi halledeceğini düşündü. Ah, keşke araba devrilseydi, ne şans olurdu ama! Bacağını kırsaydı mesela...</p>

  <p class="normal">Ama bir açıklığın sonunda park etmiş başka bir araba ve ayaklarını ısıtmak için oldukları yerde tepinen dört bey gördü; nefes almakta o derece zorlanıyordu ki ağzını açmak zorunda kaldı.</p>

  <p class="normal">Arabadan önce şahitler, sonra doktor ve dövüşçü indi. Rival tabanca kutusunu almıştı, Boisrenard’la birlikte, kendilerine doğru gelen yabancılardan ikisinin yanına gitti.</p>

  <p class="normal">Duroy onların saygıyla birbirlerini selamladıklarını, sonra da düşmüş ya da uçmuş olabilecek bir şeyi arar gibi kâh yere kâh ağaçlara bakarak açıklıkta birlikte yürüdüklerini gördü. Ardından adımları saydılar ve donmuş toprağa büyük bir güçlükle iki değnek sapladılar. Derken bir araya toplanarak eğlenen çocuklar gibi yazı tura oyununun hareketlerini yaptılar.</p>

  <p class="normal">Doktor Le Brument Duroy’ya soruyordu:</p>

  <p class="normal">“Kendinizi iyi hissediyor musunuz? Bir şeye ihtiyacınız yok ya?”</p>

  <p class="normal">“Hayır, yok, teşekkür ederim.”</p>

  <p class="normal">Delirdiğini, uyuduğunu, rüya gördüğünü sanıyordu, sanki kendisini sarmalayan doğaüstü bir olay meydana gelmişti.</p>

  <p class="normal">Korkuyor muydu? Belki de. Ama bilmiyordu. Etrafındaki her şey değişmişti.</p>

  <p class="normal">Jacques Rival geri geldi ve çok alçak sesle, hoşnutlukla şöyle dedi:</p>

  <p class="normal">“Her şey hazır. Tabanca konusunda şansımız yaver gitti.”</p>

  <p class="normal">Duroy için hiçbir anlam ifade etmeyen bir durumdu bu.</p>

  <p class="normal">Pardösüsünü çıkarıp aldılar. Duroy ses çıkarmadı. Üzerinde onu koruyacak bir evrak ya da cüzdan bulunmadığından emin olmak için redingotunun ceplerini araştırdılar.</p>

  <p class="normal">Duroy, dua eder gibi içinden tekrarlıyordu: “Ateş diye komut verildiğinde kolumu kaldıracağım.”</p>

  <p class="normal">Sonra onu toprağa saplanmış değneklerden birinin yanına götürüp eline tabancasını tutuşturdular. O zaman Duroy karşısında, çok yakınında ayakta duran bir adam gördü; göbekli, dazlak, gözlüklü, ufak tefek bir adamdı gördüğü. Hasmıydı bu.</p>

  <p class="normal">Onu gayet iyi gördü ama tek düşündüğü şuydu: “Ateş diye komut verildiğinde kolumu kaldırıp ateş edeceğim.” Büyük sessizlikte bir ses yankılandı, çok uzaktan geliyordu sanki:</p>

  <p class="normal">“Hazır mısınız beyler?”</p>

  <p class="normal">Georges bağırdı:</p>

  <p class="normal">“Evet.”</p>

  <p class="normal">Bunun üzerine aynı ses komut verdi:</p>

  <p class="normal">“Ateş!”</p>

  <p class="normal">Duroy daha fazlasını dinlemedi, hiçbir şey görmedi, hiçbir şey fark etmedi, sadece kolunu kaldırarak var gücüyle tetiğe bastığını hissetti.</p>

  <p class="normal">Ve hiçbir şey işitmedi.</p>

  <p class="normal">Ama hemen ardından tabanca namlusunun ucunda bir parça duman gördü; karşısındaki adam da hâlâ ayakta ve üstelik aynı durumdaydı, Duroy hasmının başının üzerinde uçuşan küçük beyaz bir bulut fark etti.</p>

  <p class="normal">İkisi de ateş etmişlerdi. İş bitmişti.</p>

  <p class="normal">Şahitleri ve doktor ona dokunuyor, elle yokluyor, giysilerinin düğmelerini çözüyor, bir yandan da endişeyle soruyorlardı:</p>

  <p class="normal">“Yaralı değilsiniz ya?” Duroy düşünmeden cevap verdi:</p>

  <p class="normal">“Hayır, sanmıyorum.”</p>

  <p class="normal">Langremont da düşmanı kadar sağlamdı, Jacques Rival hoşnutsuz bir tavırla mırıldandı:</p>

  <p class="normal">“Bu lanet olası tabancayla hep böyle oluyor, insanlar ya birbirine isabet ettiremiyor ya da birbirini öldürüyor. Ne rezil alet!”</p>

  <p class="normal">Duroy, şaşkınlık ve sevinçten felç olmuş vaziyette hiç kıpırdamıyordu: “İş bitmişti.” Avcunda hâlâ sıkı sıkı tuttuğu tabancayı elinden almaları gerekti. Şimdi tüm dünyaya karşı savaşabilirmiş gibi geliyordu. İş bitmişti. Ne mutluluk! Bir anda kendisini herhangi birine meydan okuyabilecek kadar yiğit hissetmeye başlamıştı.</p>

  <p class="normal">Şahitler birkaç dakika aralarında konuşup gün içinde tutanağı kaleme almak üzere buluşmaya karar verdiler, sonra tekrar arabaya binildi ve koltuğunda gülüp duran arabacı kamçısını şaklatarak tekrar yola koyuldu.</p>

  <p class="normal">Dördü bulvarda öğlen yemeği yerken olayla ilgili konuştular. Duroy duygularını anlatıyordu.</p>

  <p class="normal">“Beni hiç etkilemedi, kesinlikle hiç. Zaten gözlerinizle de görmüş olmalısınız.”</p>

  <p class="normal">Rival cevap verdi:</p>

  <p class="normal">“Evet, tutumunuz gayet iyiydi.”</p>

  <p class="normal">Tutanak kaleme alınınca, haberlerin arasına sokması gerektiğinden Duroy’ya verdiler. Duroy, Mösyö Louis Langremont’la karşılıklı iki mermi atmış olduklarını görünce şaşırdı ve biraz kaygıyla Rival’e sordu:</p>

  <p class="normal">“Ama sadece birer mermi attık biz.”</p>

  <p class="normal">Öteki gülümsedi:</p>

  <p class="normal">“Evet, birer mermi... her biriniz bir mermi... bu da iki mermi eder.”</p>

  <p class="normal">Duroy açıklamayı tatminkâr bularak daha fazla üstünde durmadı. Walter Baba onu kucakladı:</p>

  <p class="normal">“Aferin, aferin, La Vie Française’in bayrağını savundunuz, aferin size!”</p>

  <p class="normal">Georges akşamleyin belli başlı büyük gazetelerde ve bulvardaki belli başlı büyük kafelerde boy gösterdi. Hasmı da ortalıkta boy gösterdiği için iki defa karşılaştılar.</p>

  <p class="normal">Birbirlerine selam vermediler. İkisinden biri yaralanmış olsaydı el sıkışırlardı. İkisi de diğerinin mermisinden çıkan ıslığı duymuş olduğuna canı gönülden yemin ediyordu.</p>

  <p class="normal">Ertesi gün, sabah on bire doğru Duroy bir telgraf aldı. “Tanrım, nasıl da korktum! Öğleden sonra Constantinople Sokağı’na gel de sana sıkı sıkı sarılayım aşkım. Öyle cesursun ki –sana tapıyorum– Clo.”</p>

  <p class="normal">Duroy randevuya gitti, kadın genç adamın kollarına atılarak yüzünü öpücüklere boğdu:</p>

  <p class="normal">“Ah sevgilim, bu sabah gazeteleri okuduğumda yaşadığım heyecanı bir bilseydin. Hadi anlat bana. Her şeyi aktar. Öğrenmek istiyorum.”</p>

  <p class="normal">Duroy olan biteni en ince ayrıntısına varıncaya kadar anlatmak zorunda kaldı. Clotilde soruyordu:</p>

  <p class="normal">“Düellodan önceki geceyi kim bilir nasıl kötü geçirmişsindir!”</p>

  <p class="normal">“Yok canım. Güzelce uyudum.”</p>

  <p class="normal">“Ben olsam gözümü kırpmazdım. Peki ya düello sahasında neler oldu, anlatsana.”</p>

  <p class="normal">Duroy heyecanlı bir hikâye uydurdu:</p>

  <p class="normal">“Birbirimize yirmi adım mesafede, yani bu odanın uzunluğunun sadece dört katı kadar mesafede karşı karşıya durduğumuzda Jacques hazır olup olmadığımızı sordu ve ‘Ateş!’ diye komut verdi. Hemen kolumu kaldırıp güzelce hizaladım, ama kafaya nişan alma hatasına düştüm. Elimde çok sert bir silah vardı ve ben çok hafif silahlara alışığım, dolayısıyla tetiğin direnci yüzünden elim biraz yukarı kaydı. Önemli değil, mermi uzaktan geçmemiş olmalı. O da iyi ateş ediyor hergele. Attığı mermi şakağımı sıyırıp geçti. Rüzgârını hissettim.”</p>

  <p class="normal">Kadın Duroy’nın dizlerine oturmuştu ve yaşadığı tehlikeyi paylaşmak ister gibi onu kollarının arasında tutuyordu. Mırıldanıp duruyordu: “Ah benim zavallı sevgilim, zavallı sevgilim...”</p>

  <p class="normal">Duroy anlatmaya son verince Clotilde ona şöyle dedi:</p>

  <p class="normal">“Biliyor musun, artık senden vazgeçemem! Seni görmem lazım, ama kocam Paris’teyken bu kolay değil. Genellikle sabahları daha sen yataktan kalkmadan önce bir saat vaktim oluyor, gelip koynuna girebilirim, ama senin o korkunç evine gelmek istemiyorum. Ne yapsak?”</p>

  <p class="normal">Duroy’nın aklına ani bir fikir geldi ve sordu:</p>

  <p class="normal">“Buraya ne kadar ödüyorsun?”</p>

  <p class="normal">“Ayda yüz frank.”</p>

  <p class="normal">“Tamam, dairenin kirasını ben üstlenecek ve bütün bütün buraya taşınacağım. Benimki yeni konumum için artık yeterli değil.”</p>

  <p class="normal">Clotilde birkaç saniye düşündü, sonra cevap verdi:</p>

  <p class="normal">“Hayır. İstemiyorum.”</p>

  <p class="normal">Duroy şaşırdı:</p>

  <p class="normal">“Neden peki?”</p>

  <p class="normal">“Çünkü...”</p>

  <p class="normal">“Bu bir gerekçe değil. Bu daire bana çok uygun. Tamam. Burada kalıyorum.”</p>

  <p class="normal">Gülmeye başladı:</p>

  <p class="normal">“Zaten benim üzerimde görünüyor.”</p>

  <p class="normal">Ama Clotilde hâlâ itiraz ediyordu:</p>

  <p class="normal">“Hayır, hayır, istemiyorum...”</p>

  <p class="normal">“Neden ama?”</p>

  <p class="normal">Bunun üzerine Clotilde çok alçak sesle, sevecenlikle fısıldadı: “Çünkü buraya kadın getirirsin, ve ben istemiyorum.”</p>

  <p class="normal">Duroy sinirlendi:</p>

  <p class="normal">“Asla olmaz, bu da nereden çıktı! Sana söz veriyorum.”</p>

  <p class="normal">“Hayır, getirirsin.”</p>

  <p class="normal">“Sana yemin ediyorum.”</p>

  <p class="normal">“Doğru mu?”</p>

  <p class="normal">“Doğru. Şeref sözü. Burası bizim evimiz, sadece bize ait.”</p>

  <p class="normal">Clotilde coşkulu bir aşkla onu kucakladı:</p>

  <p class="normal">“Öyleyse istiyorum sevgilim. Ama biliyorsun, beni bir kere, tek bir kere bile aldatırsan aramızda her şey biter, ebediyen biter.”</p>

  <p class="normal">Duroy itirazlar eşliğinde tekrar yemin etti ve Clotilde kapının önünden geçerken onu görebilsin diye Duroy’nın aynı gün eve yerleşmesini kararlaştırdılar.</p>

  <p class="normal">Sonra Clotilde şöyle dedi:</p>

  <p class="normal">“Ne olursa olsun pazar günü yemeğe gel. Kocam seni çok cana yakın buluyor.”</p>

  <p class="normal">Duroy’nın koltukları kabardı:</p>

  <p class="normal">“Ya! Sahi mi?..”</p>

  <p class="normal">“Evet, onun gönlünü fethettin. Baksana, taşrada bir şatoda büyüdüğünü söylemiştin değil mi?”</p>

  <p class="normal">“Evet, neden?”</p>

  <p class="normal">“Öyleyse tarımdan anlıyor olmalısın biraz ha?”</p>

  <p class="normal">“Evet.”</p>

  <p class="normal">“Tamam, ona bahçecilik ve hasat işlemlerinden bahset, bundan çok hoşlanır.”</p>

  <p class="normal">“Peki. Aklımda tutarım.”</p>

  <p class="normal">Bu düello yüzünden sevgisi iyice kabaran Clotilde, öpücüklere boğduktan sonra genç adamdan ayrıldı.</p>

  <p class="normal">Duroy gazeteye giderken düşünüyordu: “Ne tuhaf bir kadın! Nasıl da kuş beyinli! Ne istediğini ve neyi sevdiğini anlamak mümkün mü? Ne acayip evlilikleri var! O morukla şu beyinsiz kadının birleşmesini hangi çılgın ayarlamış olabilir? O müfettişin bu üniversite öğrencisiyle evlenmesine hangi mantık karar vermiş? Muamma bir durum! Kim bilir? Aşk belki de?”</p>

  <p class="normal">Ardından meseleyi sonuca bağladı: “Yine de çok hoş bir sevgili. Onu terk edersem büyük aptallık etmiş olurum.”</p>
</body>
</html>
