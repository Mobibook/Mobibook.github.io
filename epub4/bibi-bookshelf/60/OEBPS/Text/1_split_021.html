<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_20">X</h2>

  <p class="normal">Constantinople Sokağı’ndaki küçük daire karanlıktı, çünkü kapının önünde karşılaşan Georges Du Roy ile Clotilde de Marelle alelacele içeri girmişler, Clotilde, genç adamın panjurları açmasına fırsat vermeden ona:</p>

  <p class="normal">“Demek Suzanne Walter’le evleniyorsun ha?” demişti.</p>

  <p class="normal">Du Roy tatlılıkla itiraf edip ekledi:</p>

  <p class="normal">“Bilmiyor muydun yoksa?”</p>

  <p class="normal">Onun karşısında dikilen Clotilde, öfkeli ve gücenmiş bir ifadeyle cevap verdi:</p>

  <p class="normal">“Suzanne Walter’le evleniyorsun! Pes yani! Bu kadarı da olmaz! Şurada üç aydır bunu benden gizlemek için yapmadığın sevimlilik kalmadı. Benim dışımda herkes biliyor. Kocamdan öğrendim durumu.”</p>

  <p class="normal">Du Roy sırıtmaya başladı, yine de biraz utanmıştı, şapkasını şöminenin köşesine koyarak bir koltuğa oturdu.</p>

  <p class="normal">Clotilde ona tam karşıdan bakıyordu, sinirli ve kısık bir sesle şöyle dedi:</p>

  <p class="normal">“Karını terk ettiğinden beri bu numarayı tezgâhlıyor ve beni vekâleten sevgilin olarak kibarca bir kenarda tutuyordun demek ha? Ne rezil herifsin!”</p>

  <p class="normal">“Neden böyle diyorsun?” diye sordu Du Roy. “Beni aldatan bir karım vardı. Onu suçüstü yakaladım, boşandım, şimdi de bir başkasıyla evleniyorum. Bundan daha basit ne olabilir ki?”</p>

  <p class="normal">Clotilde titreyerek mırıldandı:</p>

  <p class="normal">“Ah, öyle düzenbaz ve tehlikeli birisin ki sen!”</p>

  <p class="normal">Du Roy gülmeye başladı:</p>

  <p class="normal">“Elbette ya! Budalalar ve enayiler her zaman aldanmaya hazırdır!”</p>

  <p class="normal">Ama genç kadın sözünü sürdürüyordu:</p>

  <p class="normal">“Senin ne mal olduğunu daha en başında tahmin etmeliydim, Ama yok, böyle alçak olabileceğine inanamazdım.”</p>

  <p class="normal">Du Roy vakur bir tavır takındı:</p>

  <p class="normal">“Kullandığın kelimelere dikkat etmeni rica ediyorum.”</p>

  <p class="normal">Bu kızgın ifade karşısında Clotilde’in tepesi attı:</p>

  <p class="normal">“Ne yani! Seninle konuşurken kırılıp dökülmem mi gerekiyor şimdi! Seni tanıdım tanıyalı bana tam bir alçak gibi davranıyorsun, kalkmış bir de bunu sana söylemememi istiyorsun ha? Herkesi aldatıyor, herkesi kullanıyorsun, önüne çıkan her şeyden zevk ve para koparmaya bakıyor, yine de sana dürüst bir insan muamelesi yapmamı bekliyorsun demek?”</p>

  <p class="normal">Du Roy ayağa kalktı, dudakları titriyordu:</p>

  <p class="normal">“Kapa çeneni, yoksa seni buradan çıkartırım.”</p>

  <p class="normal">“Buradan çıkartırsın... Buradan çıkartırsın... Beni buradan çıkartırsın demek... sen... sen mi?..”</p>

  <p class="normal">Sinirden boğulacak gibiydi, konuşamıyordu; öfkesinin önündeki engel çökmüş gibi aniden patladı:</p>

  <p class="normal">“Buradan çıkartmak ha? Ta ilk günden beri bu evin parasını benim ödediğimi unutuyorsun galiba! Ha tabii, ara sıra kirayı senin de üstlendiğin oldu. Ama kim kiraladı burayı?.. Ben... Kim elden çıkarmadı?.. Ben... Ve sen beni buradan çıkarmak istiyorsun. Kes sesini rezil herif! Vaudrec’in mirasının yarısını Madeleine’in elinden nasıl aldığını bilmiyor muyum sanıyorsun! Seninle evlenmeye mecbur etmek için Suzanne’la nasıl yattığını bilmiyor muyum sanıyorsun...”</p>

  <p class="normal">Du Roy onu omuzlarından tutup sarstı:</p>

  <p class="normal">“Onun adını ağzına alma! Seni men ederim!”</p>

  <p class="normal">“Yattın onunla, biliyorum.” diye haykırdı Clotilde.</p>

  <p class="normal">Ne olursa olsun kabul ederdi, ama bu yalan Du Roy’yı çileden çıkarıyordu. Genç kadının biraz önce yüzüne karşı haykırdığı gerçekler yüreğinin öfkeyle titremesine neden olmuştu, ama yakında karısı olacak o küçük kız hakkındaki bu yalan yanlış sözler sille tokat girişme isteği uyandırıyordu içinde.</p>

  <p class="normal">“Kapa çeneni...” diye tekrarladı. “Söylediklerine dikkat et... Kes sesini...” Üzerindeki meyveleri düşürmek için bir dalı silkeler gibi silkeliyordu kadını.</p>

  <p class="normal">Clotilde’in saçı başı dağılmıştı, deli deli bakan gözlerle, ağzını alabildiğine açarak haykırdı:</p>

  <p class="normal">“Yattın onunla!”</p>

  <p class="normal">Du Roy genç kadının üzerine yürüdü, onu altına alarak bir erkeğe vurur gibi yumruklamaya başladı.</p>

  <p class="normal">Clotilde aniden sustu ve inen darbelerin altında inlemeye koyuldu. Artık kımıldamıyordu. Duvarın ahşap kaplamasının köşesine yüzünü saklamış, sızlanırcasına çığlıklar atmaktaydı.</p>

  <p class="normal">Du Roy onu dövmeyi bırakıp doğruldu. Sonra tekrar soğukkanlılığına kavuşmak için odanın içinde birkaç adım attı; aklına bir fikir gelerek banyoya gitti, leğeni soğuk suyla doldurup başını içine daldırdı. Ardından ellerini yıkadı, parmaklarını özenle kurulayarak Clotilde’in ne yaptığını görmek için geri döndü.</p>

  <p class="normal">Genç kadın hiç kımıldamamıştı. Yerde öylece uzanmış, usul usul ağlıyordu.</p>

  <p class="normal">“Ağlayıp sızlanman yakında biter mi?” diye sordu.</p>

  <p class="normal">Clotilde cevap vermedi. Bunun üzerine Du Roy, önünde serilmiş yatan bu beden karşısında biraz utanç, biraz da huzursuzluk duyarak odanın ortasında dikildi.</p>

  <p class="normal">Sonra aniden bir karara vardı ve şöminenin üzerindeki şapkasını aldı:</p>

  <p class="normal">“İyi akşamlar. Hazır olduğunda anahtarı kapıcıya bırakırsın. Senin keyfini bekleyemem.”</p>

  <p class="normal">Dışarı çıktı, kapıyı kapattı, kapıcının yanına giderek şöyle dedi:</p>

  <p class="normal">“Hanımefendi evde. Birazdan gidecek. Ev sahibine 1 Ekim’de evi boşaltacağımı söylersiniz. Bugün Ağustos’un 16’sı, demek ki şunun şurasında son günlerim.”</p>

  <p class="normal">Hızlı adımlarla çekip gitti, çünkü alelacele alışveriş yapmalıydı, nişan sepeti için satın alması gereken son birkaç şey kalmıştı.</p>

  <p class="normal">Evlilik tarihi, yeni meclis dönemi başladıktan sonra, 20 Ekim olarak kararlaştırılmıştı. Tören Madeleine Kilisesi’nde yapılacaktı. Gerçek doğru dürüst bilinmeden, bu evlilikle ilgili çok dedikodu yapılmıştı. Farklı hikâyeler dolaşıyordu ortalıkta. Bir kaçırılma olayının yaşandığı fısıldanıyordu, ama kimse hiçbir şeyden emin değildi.</p>

  <p class="normal">Hizmetçilere bakılırsa, müstakbel damadıyla hiç konuşmayan Madam Walter, bu birleşmeye karar verildiği akşam, gece yarısı kızını manastıra gönderdikten sonra öfkeden fenalık geçirmişti.</p>

  <p class="normal">Onu yarı ölü vaziyette getirmişlerdi. Belli ki bir daha kendisini toplaması mümkün olmayacaktı. Şimdi yaşlı bir kadına benziyordu; saçları tamamen kırlaşmış, kendisini ibadete vermişti, her pazar ayine gidiyordu.</p>

  <p class="normal">Eylül ayının ilk günlerinde La Vie Française, Baron Du Roy de Cantel’in gazetenin başyazarı olacağını açıkladı, Mösyö Walter müdürlük sıfatını sürdürecekti.</p>

  <p class="normal">Bunun üzerine, kesenin ağzını açarak büyük gazetelerin, yıllanmış güçlü ve ciddi gazetelerin elinden alınan birçok tanınmış köşe yazarı, dedikodu yazarı, politika yazarı, tiyatro ve sanat eleştirmeni La Vie Française için çalışmaya başladı.</p>

  <p class="normal">Kıdemli, ciddi ve saygın gazeteciler La Vie Française’den söz ederken omuz silkmiyorlardı artık. Hızlı ve tam başarı, ilk zamanlarında bu gazeteyi küçümseyen ağırbaşlı yazarların bu duygusunu silip süpürmüştü.</p>

  <p class="normal">Başyazarının evliliği Paris’te olay oldu, Georges Du Roy ve Walterler bir süredir büyük ilgi uyandırıyorlardı. Dedikodu sütünlarında adı geçen herkes törene katılmayı düşünüyordu.</p>

  <p class="normal">Bu önemli olay, bulutsuz bir sonbahar gününde gerçekleşti.</p>

  <p class="normal">Sabahın sekizinden itibaren, Royale Caddesi’ne bakan kilisenin yüksek sekisinin basamaklarına geniş, kırmızı bir halı seren Madeleine çalışanları, gelen geçeni durduruyor ve Paris halkına büyük bir törenin gerçekleşeceğini duyuruyordu.</p>

  <p class="normal">Bürolarına giden memurlar, küçük işçi kızlar, dükkân çırakları durup bakıyor ve çiftleşmek için bunca para döken zengin insanları düşünüyorlardı dalgın dalgın.</p>

  <p class="normal">Saat ona doğru meraklılar kilisenin önünde oyalanmaya başladılar. Törenin hemen başlayacağını umarak birkaç dakika bekliyor, sonra çekip gidiyorlardı.</p>

  <p class="normal">On birde polis birlikleri gelerek, kalabalığı hemen dağıtmaya koyuldu, çünkü her dakika yeni gruplar oluşuyordu.</p>

  <p class="normal">Çok geçmeden ilk davetliler göründü, her şeyi adamakıllı görmek için iyi bir yer kapmak isteyenlerdi bunlar. Orta sahın boyunca, kenarlara yerleştirilmiş iskemlelere oturdular.</p>

  <p class="normal">Yavaş yavaş diğerleri de gelmeye başladı; kumaş hışırtıları, ipek hışırtıları arasında kadınlar, bu mekânda daha da ciddi duran, kaymak tabakasına has bir kibarlıkla yürüyen, neredeyse hepsi dazlak, ağırbaşlı erkekler.</p>

  <p class="normal">Kilise yavaş yavaş doluyordu. Açık duran kocaman kapıdan içeriye dolan güneş ışığı ilk sıralardaki dostları aydınlatıyordu. Biraz karanlık görünen koro yerinde mihrabın üzerindeki mumlar, büyük kapıdan giren güçlü ışık karşısında, soluk, mütevazı ve sarı bir aydınlık yaratıyordu.</p>

  <p class="normal">İnsanlar birbirini tanıyor, el işaretiyle birbirini çağırıyor, gruplar halinde toplanıyorlardı. Kaymak tabakadan insanlara göre daha az saygı gören edebiyat adamları kısık sesle konuşuyordu. Herkes kadınlara bakıyordu.</p>

  <p class="normal">Bir dostunu arayan Norbert de Varenne, iskemle sıralarının ortasında Jacques Rival’i görerek yanına gitti.</p>

  <p class="normal">“Eh,” dedi, “gelecek açıkgözlerin!”</p>

  <p class="normal">Hiç kıskançlık duymayan beriki, “Ne mutlu ona. Hayatı güvencede artık.” diye cevap verdi. Tanıdık yüzleri birbirlerine göstermeye başladılar.</p>

  <p class="normal">“Karısı ne oldu biliyor musunuz?” diye sordu Rival.</p>

  <p class="normal">Şair gülümsedi:</p>

  <p class="normal">“Hem evet, hem hayır. Bana söylediklerine göre Montmartre semtinde tam bir münzevi hayatı yaşıyormuş. Ama... aması var... bir süredir La Plume’de Forestier ve Du Roy’nınkilere müthiş benzeyen bazı siyasi makaleler okuyorum. Jean Le Dol adında yakışıklı, zeki, dostumuz Georges’la aynı hamurdan ve onun eski karısıyla tanışmış genç bir adama ait. Buradan, yolun başındakileri sevdiği, hep de seveceği sonucunu çıkarıyorum bu kadının. Üstelik zengin de. Vaudrec ve Laro-che-Mathieu boş yere evin müdavimi olmadılar.”</p>

  <p class="normal">“Şu Madeleine’cik hiç de fena sayılmaz hani.” diye düşüncesini belirtti Rival. “Çok zeki ve çok kurnaz biri! Para işlerinde harika olmalı. Ama söylesenize, mahkeme kararıyla boşandıktan sonra nasıl oluyor da Du Roy kilisede evlenebiliyor?”</p>

  <p class="normal">Norbert de Varenne cevap verdi:</p>

  <p class="normal">“Kilisede evleniyor, çünkü Kilise’nin gözünde ilk seferinde evli değildi.”</p>

  <p class="normal">“Nasıl yani?”</p>

  <p class="normal">“Bizim Güzel Dostumuz, ya umursamazlıktan ya da tutumluluktan, Madeleine Forestier’yle evlenirken belediye başkanını yeterli görmüştü. Yani Kilise tarafından kutsanmaya önem vermemiş, bu da Kutsal Anamız Kilise için basit bir nikâhsız yaşama durumu oluşturmuştu. Sonuç olarak, bugün kiliseye hiç evlenmemiş bir erkek olarak geliyor; kilise de, Walter Baba’ya pahalıya patlayacak tüm şaşaasını onun hizmetine sunuyor.”</p>

  <p class="normal">Artan kalabalığın uğultusu kubbenin altında giderek yükseliyordu. İnsanlar neredeyse bağıra çağıra konuşuyordu. Herkes birbirine, kendilerini vazgeçilmez birer övünç kaynağı, birer sanat biblosu gibi gördükleri şenliklerde boy göstermeye alışık insanlar olarak toplum önündeki benimsenmiş duruşlarını özenle koruyan, caka satan, göz önünde olmaktan memnun ünlü kişileri gösteriyordu.</p>

  <p class="normal">Rival tekrar söze girdi:</p>

  <p class="normal">“Söylesenize azizim, siz sık sık patronun evine gidiyorsunuz, Madam Walter’le Du Roy’nın birbiriyle konuşmadığı doğru mu?”</p>

  <p class="normal">“Doğru. Madam Walter kızını ona vermek istemiyordu. Ama görünen o ki Du Roy, Fas’ta gömülmüş ve sonradan ortaya çıkarılan cesetler sayesinde babayı köşeye sıkıştırdı. İhtiyarı korkunç açıklamalarda bulunmakla tehdit etti. Walter, Laroche-Mathieu örneğini hatırlayarak hemen boyun eğdi. Ama bütün kadınlar gibi inatçı olan anne, damadıyla tek kelime konuşmayacağına yemin etti. Karşı karşıya geldiklerinde çok gülünç oluyorlar. Kadın tam bir heykele benziyor, İntikam Heykeli’ne; Du Roy ise son derece huzursuz duruyor, gerçi iyi dayanıyor, çünkü kendisine hâkim olmayı beceren biri.”</p>

  <p class="normal">Meslektaşları gelip onların elini sıkıyordu. Sağda solda bazı siyasi konuşmalar duyulmaktaydı. Kilisenin önünde biriken ahalinin gürültüsü, uzak bir denizin hışırtısı gibi belli belirsiz, güneş ışıklarıyla birlikte kapıdan içeri giriyor, mabette toplanmış seçkin insanların daha ölçülü uğultusu üzerinde, kubbeli tavana doğru yükseliyordu.</p>

  <p class="normal">Birdenbire, kilise kavası baltalı mızrağının ahşap sapına üç kere vurdu. Törene katılanların hepsi, uzun süren etek hışırtıları ve iskemle gıcırtıları arasında başlarını çevirdi. Genç kadın, ana kapıdan giren keskin ışığın altında, babasının kolunda göründü.</p>

  <p class="normal">Saçları portakal çiçekleriyle bezenmiş, zarif bir oyuncak bebeğe benziyordu hâlâ.</p>

  <p class="normal">Kısa bir süre eşikte durdu, derken sahına ilk adımını attığında, bangır bangır bağıran orglar, güçlü madeni sesleriyle gelinin içeri girdiğini haber verdiler.</p>

  <p class="normal">Gelin başını öne eğmiş, ama hiç çekingenlik göstermeden, heyecanını fazla belli etmeden kilisede ilerliyordu; zarif ve çok güzeldi, bir gelin minyatürüydü adeta. Kadınlar gülümsüyor, onun geçişini seyrederken mırıldanıyorlardı. Erkekler, “Mükemmel, harika.” diye fısıldaşmaktaydı. Biraz solgun görünen, gözlüğünü burnuna sağlamca oturtmuş Mösyö Walter, abartılı bir vakarla yürüyordu.</p>

  <p class="normal">Arkalarında, hepsi pembeler giymiş, hepsi de güzel dört nedime, bu şipşirin kraliçe için bir maiyet oluşturuyordu. Usulüne uygun, gayet iyi seçilmiş sağdıçlar ise, sanki bir bale hocası tarafından çalıştırılmış adımlarla yürümekteydiler.</p>

  <p class="normal">Madam Walter onların peşinden geliyordu, diğer damadının babasının, yetmiş iki yaşındaki Marki de Latour-Yvelin’in koluna girmişti. Yürümüyor, adeta sürükleniyordu; ileriye doğru her hamlesinde bayılacak gibi görünüyordu. Ayaklarının geri geri gittiği, bacaklarının ilerlemeyi reddettiği, kalbinin göğsünde, kaçmak için öne atılan bir hayvan gibi çarptığı hissediliyordu.</p>

  <p class="normal">Bir deri bir kemik kalmıştı. Beyaz saçları yüzünü daha solgun, daha çökük gösteriyordu.</p>

  <p class="normal">Kimseyi görmemek, belki de kendisine işkence çektiren kişiyi düşünmemek için önüne bakıyordu.</p>

  <p class="normal">Derken, kimsenin tanımadığı yaşlı bir hanımla birlikte Georges Du Roy göründü.</p>

  <p class="normal">Biraz çatılmış kaşlarının altındaki sabit ve sert bakışlı gözlerini o da sağa sola çevirmiyor, ama başını dik tutuyordu. Bıyığı, dudağının üzerinde sinirli sinirli oynuyor gibiydi. Herkes bu genç adamı çok yakışıklı buluyordu. Gururlu bir hali vardı, bedeni ince, bacakları düzgündü. Küçük, kırmızı Légion d’honneur kurdelesinin bir kan damlası gibi durduğu giysisi ona çok yakışmıştı.</p>

  <p class="normal">Sonra aileler geliyordu, Rose Senatör Rissolin’in yanındaydı. Altı haftadır evliydi. Kont de Latour-Yvelin, Vikontes de Percemur’e eşlik ediyordu.</p>

  <p class="normal">En arkadan da Du Roy’nın, yeni ailesine dahil ettiği hısım ya da dostlarından oluşan bir alay tuhaf insan geliyordu; sonradan görme zenginlerin yakınları ya da duruma göre uzaktan kuzenleri diye takdim edilen, mevkilerini yitirmiş, iflas etmiş, adlarına leke sürülmüş, işin kötüsü bazıları evli bu soylu kişiler Paris’in uçuk kaçık takımı arasında tanınmış şahıslardı. Mösyö de Belvigne, Marki de Banjolin, Kont ve Kontes de Ravenel, Dük de Ramorano, Prens de Kravalow, Şövalye Valréali, sonra Walter’in davetlileri olan Prens de Guerche, Dük ve Düşeş de Terracine, güzeller güzeli Markiz des Dunes’dü bunlar. Madam Walter’in ailesinden birkaç kişi ise, bu geçit töreninin ortasında, taşraya has derli toplu bir tarz sergilemekteydi.</p>

  <p class="normal">Orglar sürekli çalıyor, insanların acısını ve sevincini gökyüzüne haykıran güçlü gırtlaklarının uğultulu ve ritimli seslerini devasa alet aracılığıyla dışarıya veriyorlardı.</p>

  <p class="normal">Giriş kapısının büyük kanatları kapatıldı, sanki güneş kapı dışarı edilmiş gibi, ortalık aniden karardı.</p>

  <p class="normal">Şimdi Georges, koro yerinde, aydınlatılmış mihrabın karşısında, karısının yanına diz çökmüştü. Yeni Tanca piskoposu, elinde asası, başında başlığıyla, onları Tanrı adına birleştirmek üzere ayin eşyaları bölmesinden çıktı.</p>

  <p class="normal">Âdet gereği bazı sorular sordu, yüzükleri değiş tokuş etti, bağlayıcı sözler sarf etti ve yeni evlilere Hıristiyanlara has bir söylev verdi. Tumturaklı laflarla, uzun uzun sadakatten söz etti. Uzun boylu, iriyarı bir adamdı, haşmetli bir göbek sahibi şu yakışıklı üst düzey papazlardandı.</p>

  <p class="normal">Bir hıçkırık sesiyle bazı başlar geriye döndü. Madam Walter yüzünü ellerinin arasına almış, ağlıyordu.</p>

  <p class="normal">Boyun eğmek zorunda kalmıştı. Ne yapabilirdi ki? Geri dönen kızını öpmeyi reddederek odasından kovduğu günden beri; karşısına tekrar çıkarak kendisini kibarca selamlayan Du Roy’ya çok alçak sesle, “Tanıdığım en aşağılık insansınız, benimle bir daha konuşayım demeyin, çünkü size karşılık vermeyeceğim!” dediği günden beri, katlanılmaz ve dinmek bilmez bir acı çekiyordu. Müthiş tutkusu ve yürek paralayıcı kıskançlığı yüzünden Suzanne’a karşı derin bir nefret beslemekteydi; anne ve sevgilinin itiraf edilmez, amansız, kanayan bir yara gibi yakıcı, tuhaf kıskançlığıydı bu.</p>

  <p class="normal">İşte şimdi piskoposun biri bir kilisede, iki bin kişinin ve kendisinin önünde onları, yani kızını ve kendi sevgilisini evlendiriyordu. Ve kendisi hiçbir şey diyemiyordu ha? Bunu engelleyemiyordu demek? “Bu erkek bana ait, benim sevgilim o. Kutsadığınız bu birleşme utanç verici.” diye haykıramıyordu.</p>

  <p class="normal">Duygulanan birçok kadın, “Zavallı anne nasıl da heyecanlı.” diye mırıldandı.</p>

  <p class="normal">Piskopos konuşmasını sürdürüyordu. “Sizler yeryüzünün en zengin, en saygın, en bahtlı insanlarındansınız. Siz beyefendi, yeteneği başkalarından üstün, yazan çizen, eğiten, tavsiyelerde bulunan, halkı yönlendiren biri olarak, yerine getirmeniz gereken güzel bir göreve sahipsiniz, insanlara iyi örnek olmalısınız...”</p>

  <p class="normal">Gururdan mest olan Du Roy onu dinliyordu. Roma Kilisesi’ne mensup bir piskopos onunla böyle konuşuyordu. Arkasında, kendisi için gelmiş bir kalabalığın, ünlü insanların varlığını hissetmekteydi. Bir güç onu ileriye doğru itiyor, ayaklarını yerden kesiyordu sanki. Canteleu’lü iki yoksul köylünün oğlu, dünyanın efendilerinden birine dönüşmekteydi.</p>

  <p class="normal">Gözünün önüne birdenbire, yamacın tepesinde, büyük Rouen Vadisi’nin üzerinde bulunan mütevazı meyhanelerinde, yörenin köylülerine içki dağıtan ana babası geliverdi. Kont de Vaudrec’ten gelen mirastan onlara beş bin frank yollamıştı. Şimdi de elli bin frank yollayacaktı; kendilerine küçük bir mülk alır, sevinip mutlu olurlardı.</p>

  <p class="normal">Piskopos söylevini bitirmişti. Altın sarısı bir atkı takmış bir rahip mihraba çıkıyordu. Orglar yeni evlilerin mutluluğunu kutsamak için yeniden çalmaya başladı.</p>

  <p class="normal">Bazen dalgalar gibi kabaran, muazzam, uzun çığlıklar atıyorlardı, öylesine çın çın öten ve öylesine güçlü haykırışlardı ki bunlar, masmavi gökyüzüne yayılmak için çatıyı yerinden söküp parçalamak ister gibiydiler. Dokunaklı sesleri tüm kiliseyi dolduruyor, insanların ruhunu ve bedenini ürpertiyordu. Derken aniden yatışıyorlardı; ince, hızlı notalar havada dolaşıyor, hafif esintiler gibi kulağı okşuyordu; kuşlar gibi uçuşan, kısa, küçük, hoş ezgilerdi bunlar; sonra, bu sevimli müzik birdenbire tekrar yükseliyor, kum zerresinin dünyaya dönüşmesi gibi, gücü ve şiddeti korkunç boyutlara ulaşıyordu.</p>

  <p class="normal">Ardından insan sesleri yükselip, eğilmiş başların üzerinden süzüldü. Opera sanatçıları Vauri ve Landeck şarkı söylüyorlardı. Tütsü ortalığa güzel bir aselbent kokusu yayıyordu, mihrapta kutsal ayin gerçekleşmekteydi; Tanrı-İnsan, rahibinin çağrısı üzerine, Baron Georges Du Roy’nın başarısını kutsamak için yeryüzüne iniyordu.</p>

  <p class="normal">Suzanne’ın yanında diz çökmüş olan Güzel Dost, başını eğmişti. O anda kendisini inançlı, neredeyse dindar biri gibi görüyordu, kendisini böyle kayırmış olan, bu kadar kollayıp kanat geren Tanrı’ya karşı şükran duygularıyla doluydu. Tam olarak kime hitap ettiğini bilmeden, başarısı için ona teşekkür ediyordu.</p>

  <p class="normal">Ayin sona erdiğinde yerinden doğruldu, karısını koluna takarak ayin eşyaları bölmesine geçti. Törene katılanlar sonu gelmez bir kuyruk halinde önünden geçmeye başladılar. Sevinçten deliye dönen Georges, ahalinin alkışlamaya geldiği bir kral gibi hissediyordu kendisini. İnsanların elini sıkıyor, ağzında hiçbir anlam ifade etmeyen sözler geveliyor, selam veriyor, iltifatları, “Çok naziksiniz.” diyerek cevaplıyordu.</p>

  <p class="normal">Birdenbire Madam de Marelle’i gördü; karşılıklı birbirlerine verdikleri öpücükleri, birbirlerini okşayıp sevmelerini, onun kibar tavırlarını, sesinin tınısını, dudaklarının tadını hatırlayarak, kadına tekrar sahip olma arzusuyla kanı tutuştu. Clotilde, haylaz çocuk havası ve pırıl pırıl gözleriyle güzel ve zarifti. “Ne olursa olsun harika bir sevgili.” diye düşünüyordu Georges.</p>

  <p class="normal">Genç kadın biraz çekingen ve endişeli bir tavırla yaklaştı ve Du Roy’ya elini uzattı. Du Roy bu eli tutup bir süre bırakmadı.</p>

  <p class="normal">O zaman, kadının parmaklarının gizli çağırısını, bağışlayan ve onu geri isteyen yumuşak baskıyı hissetti. Kendisi de bu küçük eli sıkıyor, adeta, “Seni hâlâ seviyorum, ben seninim!” diyordu.</p>

  <p class="normal">Gülümseyen, ışıl ışıl parlayan, aşkla dolu gözleri karşılaştı. Clotilde nazik sesiyle mırıldandı: “Görüşmek üzere beyefendi.”</p>

  <p class="normal">“Görüşürüz hanımefendi.” diye neşeyle cevap verdi Georges.</p>

  <p class="normal">Clotilde uzaklaştı.</p>

  <p class="normal">Diğer insanlar arkadan itiyordu. Kalabalık, bir nehir gibi genç adamın önünden akıyordu. Nihayet insanlar azaldı. Son davetliler de gitti. Georges bir kez daha kiliseyi baştan sona kat etmek için Suzanne’ı tekrar koluna taktı.</p>

  <p class="normal">Kilise insanlarla doluydu, çünkü onların birlikte geçişini görmek için herkes tekrar gidip yerine oturmuştu. Yeni evliler başları yukarıda, sakin adımlarla ağır ağır yürüyorlardı, gözlerini kapının güneş ışıkları içindeki büyük açıklığına dikmişlerdi. Du Roy teninde uzun ürpertilerin, sonsuz mutluluk habercisi olan şu soğuk ürpertilerin dolaştığını hissediyordu. Gözü kimseyi görmüyordu. Sadece kendisini düşünüyordu.</p>

  <p class="normal">Kapının eşiğine vardığında, birikmiş kalabalığı gördü, oraya kendisi için, Georges Du Roy için gelmiş, kapkara, uğultulu kalabalığı. Paris halkı ona hayran hayran bakıyor ve ona imreniyordu.</p>

  <p class="normal">Sonra, gözlerini kaldırınca, ötede, Concorde Meydanı’nın arkasında millet meclisi binasını gördü. Sanki bir hamlede Madeleine Kilisesi’nin kapısından Bourbon Sarayı’nın kapısına ulaşacakmış gibi geldi kendisine.</p>

  <p class="normal">İki yanda biriken seyircilerin arasından, yüksek sekinin basamaklarını ağır ağır indi. Ama gözü hiçbirini görmüyordu; düşünceleri şimdi geriye gitmişti, parlak güneş ışığından kamaşan gözlerinin önünde, yataktan çıktığında daima dağınık olan kıvırcık saçlarını aynanın karşısında düzelten Madam de Marelle’in görüntüsü vardı.</p>

  <div class="calibre1" id="calibre_pb_22"></div>
</body>
</html>
