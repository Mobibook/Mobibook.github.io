<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_5">III</h2>

  <p class="normal">Georges Duroy kendini tekrar sokakta bulunca ne yapacağı konusunda tereddüt etti. Koşmak, düş kurmak, geleceği düşünüp gecenin yumuşak havasını soluyarak aklına estiği gibi gezmek istiyordu, ama Walter Baba’nın kendisinden istediği makale dizisi hep aklındaydı ve işe koyulmak için hemen eve dönmeye karar verdi.</p>

  <p class="normal">Hızlı hızlı geri döndü, öteki caddeye çıktı ve oturduğu Boursault Sokağı’na kadar bu caddeyi takip etti. Yaşadığı altı katlı binada yirmi küçük işçi ve burjuva ailesi oturmaktaydı; kâğıt parçaları, sigara izmaritleri, mutfak artıkları sürünen kirli basamaklarının uzun mumlarla aydınlatıldığı merdiveni çıkarken, mide bulandırıcı bir tiksinti hissetti, oradan bir an önce çıkmak, zengin insanlar gibi temiz ve halı döşeli evlerde yaşamak telaşına kapıldı. Hiçbir hava akımının bertaraf edemediği ağır bir yemek, hela ve insan kokusu, eski duvarların ve katmanlaşmış kirlerin kalıcı kokusu binayı yukarıdan aşağıya sarıyordu.</p>

  <p class="normal">Genç adamın beşinci kattaki odası derin bir uçuruma bakar gibi, Batı Demiryolları’nın devasa hendeğine, Batignolles Garı’nın yanındaki tünel çıkışına bakıyordu. Duroy penceresini açarak paslı demir desteğine dirseklerini dayadı.</p>

  <p class="normal">Altında, karanlık çukurun dibinde, kırmızı renkli, sabit üç sinyal lambası iri hayvan gözlerini andırıyordu; daha uzakta başka sinyal lambaları ve oradan da uzakta daha başka sinyal lambaları görünüyordu. Her dakika, bazıları yakından, bazılarıysa daha öteden, Asnières tarafından gelen ve zar zor duyulabilen uzun ya da kısa düdük sesleri geceyi kat ediyordu. İnsan sesi gibi bu düdük seslerinin de perdeleri vardı. Bunlardan biri her saniye giderek yükselen dertli bir çığlık halinde yaklaşmaktaydı ve çok geçmeden büyük bir gürültü eşliğinde sarı bir ışık belirdi; Duroy, tünele giren uzun vagon dizisine baktı.</p>

  <p class="normal">Kendi kendine, “İşe koyulalım!” dedi. Mumu masasının üzerine koydu, tam yazmaya koyulacağı sırada, evde sadece bir mektup defteri olduğunu fark etti.</p>

  <p class="normal">Yapacak bir şey yoktu, mektup kâğıdını olabildiğince açıp öyle kullanacaktı. Kalemini mürekkebe daldırdı ve en güzel yazısıyla başlık olarak şöyle yazdı:</p>

  <p class="normal">Bir Askerin Afrika Anıları.</p>

  <p class="normal">Sonra ilk cümlesine nasıl başlayacağını düşündü.</p>

  <p class="normal">Alnı avcunda, gözleri önünde duran kare şeklindeki beyaz kâğıda sabitlenmiş, öylece duruyordu.</p>

  <p class="normal">Ne anlatacaktı? Biraz önce anlattıklarıyla ilgili aklına hiçbir şey gelmiyordu, ne bir anekdot ne bir olay, hiçbir şey. Aniden akıl etti: “Konuya yola çıkışımdan başlamalıyım.” Ve yazmaya koyuldu: “1874 yılının aşağı yukarı 15 Mayıs’ıydı, korkunç yılın felaketlerinin ardından, tükenmiş olan Fransa dinleniyordu...”</p>

  <p class="normal">Gemiye binişi, yolculuğu, ilk heyecanları gibi ardından gelmesi gereken satırları nasıl toparlayacağını bilemeyerek birden durdu.</p>

  <p class="normal">On dakika düşündükten sonra, giriş sayfasını yazmayı ertesi güne bırakmaya ve hemen Cezayir şehrinin bir tasvirini yapmaya karar verdi.</p>

  <p class="normal">Kâğıdına, “Cezayir bembeyaz bir şehir...” yazdı, arkasını getirmeyi başaramadı. Düz evler çağlayanı gibi dağın tepesinden denize yuvarlanan aydınlık, güzel şehir hatıralarında tekrar canlanıyor, ama gördüğü, hissettiği şeyi ifade edecek tek kelime bulamıyordu.</p>

  <p class="normal">Büyük bir çabanın sonunda, “Nüfus kısmen Araplardan oluşur...” diye ekledi. Sonra kalemini masaya fırlatarak ayağa kalktı.</p>

  <p class="normal">Bedeninin ağırlığı yüzünden çukurlaşmış küçük demir karyolanın üzerinde, öylesine fırlatılmış, boş, yorgun, buruşuk, eski püskü morg giysileri gibi iğrenç, gündelik giysilerini gördü. Hasır bir iskemlenin üzerinde ipek şapkası, yegâne şapkası sadaka dilenir gibi açık vaziyette duruyordu.</p>

  <p class="normal">Mavi çiçekli gri bir kâğıtla kaplı duvarlarında çiçekler kadar da leke vardı, niteliği belli olmayan şüpheli, eski lekelerdi bunlar; lekelerin sebebi ezilmiş böcekler ya da yağ damlaları, kremden yağlanmış parmak izleri ya da çamaşır yıkarken leğenden sıçramış köpükler olabilirdi. Utanç verici sefaletin, Paris’in mobilyalı oda sefaletinin kokusu yayılmaktaydı. Hayatının yoksulluğu karşısında içinden bir öfke yükseldi. Kendi kendine, hemen buradan kurtulmak gerektiğini, ertesi günden tezi yok muhtaçlık içinde geçen bu hayata son vermek gerektiğini söyledi.</p>

  <p class="normal">Aniden büyük bir çalışma isteğine kapılarak tekrar masasının başına oturdu ve Cezayir şehrinin, Afrika’nın bu gizemli ve derin giriş kapısının, göçebe Arapların ve adsız zencilerin Afrika’sının, zaman zaman hayvanat bahçelerinde peri masalları için yaratılmışa benzeyen inanılmaz hayvanlarının, devekuşu denen şu çılgın tavuklarının, ceylan denen şu kutsal keçilerinin, şaşırtıcı ve gülünç zürafalarının, ciddi develerinin, canavarsı hipopotamlarının, biçimsiz gergedanlarının ve insanın şu ürkütücü kardeşleri olan gorillerinin sergilendiği keşfedilmemiş ve çekici Afrika’nın tuhaf ve gönül çelici görünümünü güzelce aktarmak için tekrar cümleler aramaya başladı.</p>

  <p class="normal">Aklına belli belirsiz düşünceler geldiğini hissediyordu; belki bu cümleleri sözle ifade edebilirdi, ama iş yazıya dökmeye gelince onlara bir türlü biçim veremiyordu. Yetersizliği karşısında huzursuzlanıyordu, elleri ter içinde, şakakları zonlayarak tekrar ayağa kalktı.</p>

  <p class="normal">Aynı akşam kapıcının getirdiği çamaşırcısının notuna gözü ilişince, aniden çok büyük bir umutsuzluğa kapıldı. Tüm neşesi, kendine güveni ve geleceğe inancıyla birlikte uçup gitti. Sona varmış, her şey bitmişti, hiçbir şey yapamayacak, hiçbir şey olamayacaktı; kendini bomboş, beceriksiz, yararsız, çıkışsız hissediyordu.</p>

  <p class="normal">Tekrar gidip dirseklerini pencereye dayadı, tam o sırada bir tren ani ve şiddetli bir gürültüyle tünelden çıkmaktaydı. Oralara, tarlaların ve ovaların arasından geçerek denize doğru gitmekteydi. Ailesinin hatırası Duroy’nın yüreğine doldu.</p>

  <p class="normal">Bu katar, ailesinin evinin yakınından, sadece birkaç mil ötesinden geçecekti. Canteleu köyünün girişinde, Rouen’e ve uçsuz bucaksız Seine vadisine hâkim yamacın tepesindeki küçük ev gözünde canlandı.</p>

  <p class="normal">Annesiyle babası küçük bir meyhane, kenar mahallelerde oturan burjuvaların pazar günleri öğle yemeğine geldikleri, A la Belle-Vue adında bir kır meyhanesi işletiyorlardı. Oğullarının bir beyefendi olarak yetişmesini istemiş ve onu liseye yollamışlardı. Duroy eğitimini tamamlayıp olgunluk sınavını veremeyince, subay, albay, general olma niyetiyle askerlik hizmetine girmişti. Ama beş yılını bitirmeden çok önce askerlik hayatından bıkarak, Paris’e gelip başarılı olma düşleri kurmuştu.</p>

  <p class="normal">Hayalleri suya düşen annesiyle babasının onu yanlarında alıkoymak için çok yalvarmasına rağmen askerlik süresi dolunca Duroy Paris’e geldi. Bir gelecek umut ediyordu; kafasında henüz tam belirginleşmemiş olaylar aracılığıyla, meydana gelmesini ve pekişmesini mutlaka sağlayabileceği zafere ulaşacağını sezinliyordu.</p>

  <p class="normal">Askerlik hizmeti sırasında garnizonda başarılar elde etmiş, kolay fırsatlar yakalamış, hatta onun peşine düşmek için her şeyden vazgeçmeye hazır olan bir tahsildar kızını ve terk edilmenin acısıyla kendini suya atmaya teşebbüs eden bir dava vekili karısını baştan çıkararak daha seçkin bir çevrede bazı maceralar yaşamıştı.</p>

  <p class="normal">Arkadaşları ondan şöyle söz ediyordu. “Kurnazın teki, anasının gözü, işin içinden sıyrılmasını bilen bir hinoğluhin.” Gerçekten de bir kurnaz, bir anasının gözü, bir hinoğluhin olmak için kendi kendine söz vermişti.</p>

  <p class="normal">Garnizon hayatının günlük olaylarıyla parlatılan, Afrika’daki çalıp çırpma, haksız kazanç, şüpheli kurnazlık örnekleriyle genişletilen, ayrıca orduda geçerli olan şeref kavramı, askeri cesaret gösterileri, vatanseverlik duyguları, astsubaylar arasında anlatılan soyluluk hikâyeleri ve mesleki böbürlenme ile kamçılanan doğuştan gelme Norman bilinci, içinde ne ararsan bulabileceğin üç katlı bir tür kutuya dönüşmüştü.</p>

  <p class="normal">Ama söz konusu bilinçte, başarma arzusu üstünlüğü elde tutmaktaydı.</p>

  <p class="normal">Farkında olmadan, her akşam yaptığı gibi olmayacak düşler kurmaya koyulmuştu. Umudunun bir anda gerçekleşmesini sağlayacak harika bir aşk macerası hayal ediyordu. Sokakta rastladığı ya da ilk görüşte kalbini fethettiği, bir bankacının ya da büyük bir toprak sahibinin kızıyla evleniyordu.</p>

  <p class="normal">Yeraltındaki yuvasından çıkan iri bir tavşan gibi tek başına tünelden çıkan ve dinlenmeye çekileceği hangara doğru raylarda son hızla ilerleyen bir lokomotifin keskin düdüğüyle düşlerinden sıyrıldı.</p>

  <p class="normal">Bunun üzerine, daima zihnini meşgul eden bulanık ve neşe verici umuda tekrar kapılarak, gecenin karanlığına rasgele bir öpücük yolladı, beklenen kadının imgesine doğru bir aşk öpücüğü, kavuşmak için can atılan servete doğru da bir arzu öpücüğüydü bu. Sonra penceresini kapattı, bir yandan soyunurken bir yandan da mırıldanıyordu:</p>

  <p class="normal">“Adam sende, yarın sabah daha keyifli olurum. Bu akşam kafam meşgul. Hem de fazla içtim galiba. Bu şartlarda insan doğru dürüst çalışamaz.”</p>

  <p class="normal">Yatağa girdi, mumu üfledi ve neredeyse anında uykuya daldı.</p>

  <p class="normal">Çok umutlu ya da kaygılı bir güne uyanır gibi erkenden uyandı, yatağından fırlayarak, kendi deyimiyle, dolu dolu bir tas temiz hava yutmak için, gidip pencereyi açtı.</p>

  <p class="normal">Geniş demiryolu hendeğinin öteki tarafında, karşıda, doğan güneşin ışınları altında parlayan Rome Sokağı evleri beyaz ışıkla boyanmış gibi duruyordu. Sağ tarafta, uzakta, ufka atılmış dalgalı ve saydam bir örtüyü andıran mavimtırak ve hafif bir pusun içinde Argenteuil yamaçları, Sannois tepeleri ve Orgemont değirmenleri seçilmekteydi.</p>

  <p class="normal">Duroy birkaç dakika boyunca uzaklardaki kırlara baktı ve kendi kendine mırıldandı: “Böyle bir gün oralarda çok güzel olurdu.” Sonra aklına çalışması, hem de hemen işe koyulması gerektiği geldi; ayrıca kapıcısının oğlunu, eline on metelik tutuşturup, hasta olduğunu bildirmek üzere büroya yollamalıydı.</p>

  <p class="normal">Masasının önüne oturdu, kalemini mürekkep hokkasına daldırdı, alnını avcuna dayayarak fikir bulmaya çalıştı. Boşunaydı. Aklına hiçbir şey gelmiyordu.</p>

  <p class="normal">Yine de cesaretini yitirmedi.</p>

  <p class="normal">“Adam sen de!” diye düşündü. “Alışmadım da ondan. Bütün meslekler gibi bu da öğrenilmesi gereken bir meslek. İlk seferlerde yardım almam gerek. Forestier’yi bulayım, makalemi on dakikada hale yola sokar.”</p>

  <p class="normal">Giyindi.</p>

  <p class="normal">Sokağa çıktığında, geç uyumuş olması gereken arkadaşının evine gitmek için saatin henüz çok erken olduğunu düşündü. Bunun üzerine caddenin ağaçları altında ağır ağır dolaştı.</p>

  <p class="normal">Saat henüz dokuz olmamıştı, sulamanın yarattığı nemlilikle iyice serinlemiş olan Monceau Parkı’na gitti.</p>

  <p class="normal">Bir banka oturarak düş kurmaya başladı. Çok şık genç bir erkek önünde ileri geri yürüyor, kuşkusuz bir kadını bekliyordu.</p>

  <p class="normal">Örtünmüş kadın hızlı adımlarla çıkageldi, kısa bir tokalaşmadan sonra kol kola girip uzaklaştılar.</p>

  <p class="normal">Duroy yüreğinde altüst edici bir aşk ihtiyacı duydu; seçkin, mis kokulu, narin bir sevgiliye ihtiyacı vardı. Ayağa kalktı ve Forestier’yi düşünerek tekrar yola koyuldu. Şanslı adamdı doğrusu!</p>

  <p class="normal">Forestier’nin kapısına vardığında arkadaşı dışarı çıkıyordu.</p>

  <p class="normal">“Sen ha! Bu saatte! Ne yapabilirim senin için?”</p>

  <p class="normal">Onunla böyle evden çıkmış giderken karşılaştığı için huzursuz olan Duroy’nın dili dolandı:</p>

  <p class="normal">“Şu var ki... şu var ki... makalemi yazamıyorum bir türlü, anlarsın, Mösyö Walter’in benden Cezayir üstüne istediği şu makale. Hiç yazı yazmadığım düşünülürse şaşırtıcı bir durum değil bu. Her konuda olduğu gibi bu konuda da insanın pratiği olması gerek. Çabuk alışacağıma eminim, ama işin başında nasıl yapacağımı bilmiyorum. Birçok fikrim var, hepsi kafamın içinde, yine de onları ifade edemiyorum.”</p>

  <p class="normal">Biraz tereddüt ederek durdu. Forestier hınzırca gülümsüyordu:</p>

  <p class="normal">“Bu durumu bilirim.”</p>

  <p class="normal">Duroy sözünü sürdürdü:</p>

  <p class="normal">“Evet, başlangıçta herkesin başına geliyor olmalı. İşte ben de... ben de senden yardım istemeye gelmiştim. On dakikada işi yoluna sokar, izlemem gereken yolu bana gösterirsin. Böylece bana tarz üzerine iyi bir ders vermiş olursun, sensiz bu işin içinden çıkamam.”</p>

  <p class="normal">Beriki hâlâ neşeli bir tavırla gülümsemekteydi. Eski arkadaşının kolunu tıpışladı ve “Git karımı bul, işini benim kadar iyi halledecektir. Onu bu konuda yetiştirdim. Bu sabah vaktim yok, yoksa seve seve yapardım.” dedi.</p>

  <p class="normal">Aniden gözü korkan Duroy tereddüt ediyor, cesaret gösteremiyordu:</p>

  <p class="normal">“Ama bu saatte karşısına çıkamam değil mi?”</p>

  <p class="normal">“Elbette ki çıkarsın. Yataktan kalktı. Çalışma odamda, notlarımı düzene koyarken bulacaksın.”</p>

  <p class="normal">Beriki yukarı çıkmayı istemiyordu.</p>

  <p class="normal">“Hayır... bu mümkün değil...”</p>

  <p class="normal">Forestier onu omuzlarından tutup topukları üzerinde döndürdü ve merdivene doğru itekledi:</p>

  <p class="normal">“Hadi ama koca budala, git diyorsam git. Geldiğini haber vermek ve durumu anlatmak için üç katı tekrar tırmanmaya mecbur etmezsin beni umarım.”</p>

  <p class="normal">Bunun üzerine Duroy kararını verdi:</p>

  <p class="normal">“Teşekkür ederim, gidiyorum. Beni zorladığını, onun yanına zorla yolladığını söyleyeceğim.”</p>

  <p class="normal">“Tamam. Seni yemez, sakin ol. Öğleden sonra saat üçü de sakın unutma.”</p>

  <p class="normal">“Yok, hiç kafana takma.”</p>

  <p class="normal">Forestier telaşlı tavrıyla çekip giderken Duroy, nasıl karşılanacağı konusunda kaygılı, basamakları ağır ağır tırmanmaya koyuldu, bir yandan da ne diyeceğini düşünüp duruyordu.</p>

  <p class="normal">Uşak gelip kapıyı açtı. Üzerinde mavi bir önlük, elinde bir süpürge vardı.</p>

  <p class="normal">“Beyefendi çıktı.” dedi soruyu beklemeden.</p>

  <p class="normal">Duroy ısrar etti:</p>

  <p class="normal">“Madam Forestier’ye beni kabul edip edemeyeceğini sorun, sokakta karşılaştığım kocasının gönderdiğini de söyleyin.”</p>

  <p class="normal">Beklemeye koyuldu. Adam geri dönerek sağdaki bir kapıyı açıp Duroy’yı buyur etti:</p>

  <p class="normal">“Hanımefendi beyefendiyi bekliyor.”</p>

  <p class="normal">Madam Forestier, duvarları siyah ahşap raflara düzgünce sıralanmış kitaplarla tamamen görünmez olmuş küçük bir odada, bir çalışma masasının başında oturmaktaydı. Kırmızı, sarı, yeşil, mor ve mavinin değişik tonlarındaki ciltler, kitapların bu yeknesak dizilişine renk ve canlılık katıyordu.</p>

  <p class="normal">Üzerinde dantellerle süslü beyaz bir sabahlık olan kadın, gülümseyerek arkasına döndü; elini uzattığında, geniş yeninden çıplak kolu göründü.</p>

  <p class="normal">“Bu kadar çabuk ha?” dedi; sonra sözünü sürdürdü: “Bu kesinlikle bir sitem değil, bir soru sadece.”</p>

  <p class="normal">Duroy’nın dili dolandı:</p>

  <p class="normal">“Ah hanımefendi, yukarı çıkmak istemiyordum; ama aşağıda karşılaştığım kocanız zorladı. Öyle utanıyorum ki, beni buraya getiren nedeni söylemeye cesaretim yok.”</p>

  <p class="normal">Madam Forestier oturması için bir yer gösterdi:</p>

  <p class="normal">“Oturup anlatın.”</p>

  <p class="normal">İki parmağının arasında çeviklikle çevirdiği kaz tüyü bir kalem vardı elinde; önünde yarıya kadar yazılı büyük bir sayfa duruyordu, belli ki genç adamın gelişiyle işi kesintiye uğramıştı.</p>

  <p class="normal">Bu çalışma masasının başında, kendi salonundaki kadar rahat, her zamanki işiyle meşgulmüşçesine, kendi ortamında gibi görünüyordu. Sabahlığından hafif bir parfüm kokusu yayılıyordu, yeni yaptığı sabah bakımının iç açıcı kokusuydu bu. Duroy, yumuşacık kumaşın tatlılıkla sarmaladığı genç ve duru, tombul ve sıcak bedeni kafasında canlandırmaya çalışıyor, gördüğünü sanıyordu.</p>

  <p class="normal">Duroy konuşmadığı için Madam Forestier konuşmayı sürdürdü:</p>

  <p class="normal">“Pekâlâ, anlatın bakalım, sorun nedir?”</p>

  <p class="normal">Duroy tereddüt ederek mırıldandı:</p>

  <p class="normal">“Şey... doğrusu... cesaret edemiyorum... Mösyö Walter’in benden istediği şu makaleyi kaleme almak için dün akşam çok geç saatte çalıştım... ve bu sabah... çok erken saatte... bir türlü işe yarar bir şey çıkaramadım ortaya... bütün denemelerimi yırttım... Bu işe alışık değilim, Forestier’den bana yardım etmesini istemeye gelmiştim... bir kereliğine...”</p>

  <p class="normal">Madam Forestier mutlu, keyifli ve gururu okşanmış bir halde, canı gönülden gülerek Duroy’nın sözünü kesti:</p>

  <p class="normal">“O da, gelip beni görmenizi söyledi öyle mi? Kibar bir davranış bu...”</p>

  <p class="normal">“Evet hanımefendi. Sorunumu kendisinden daha iyi halledeceğinizi söyledi... Ama ben cesaret edemiyor, istemiyordum. Anlıyor musunuz?</p>

  <p class="normal">Madam Forestier ayağa kalktı:</p>

  <p class="normal">“Böyle birlikte çalışmak çok hoş olacak. Düşünceniz beni memnun etti. Hadi benim yerime oturun, çünkü gazetede yazımı tanırlar. Şimdi sizin için bir makale kaleme alacağız, hem de başarılı bir makale.”</p>

  <p class="normal">Duroy oturarak eline bir kalem aldı, önüne bir kâğıt çekip bekledi.</p>

  <p class="normal">Ayakta durmayı sürdüren Madam Forestier, onun hazırlıklarını yapmasını seyrediyordu, sonra şöminenin üzerinden bir sigara alarak yaktı:</p>

  <p class="normal">“Sigara içmeden çalışamam.” dedi. “Görelim bakalım, ne anlatacaksınız?”</p>

  <p class="normal">Duroy şaşkınlıkla kafasını kaldırdı.</p>

  <p class="normal">“Ama bilmiyorum ki, size de bunun için geldim.”</p>

  <p class="normal">Madam Forestier devam etti:</p>

  <p class="normal">“Tamam, meselenizi halledeceğim. Yemeği göreyim ki sosunu hazırlayabileyim.”</p>

  <p class="normal">Duroy sıkıntılı duruyordu, nihayet tereddütle konuştu:</p>

  <p class="normal">“Yolculuğumu en başından anlatmak isterim...”</p>

  <p class="normal">Bunun üzerine Madam Forestier, büyük masanın diğer tarafına, erkeğin karşısına oturarak gözlerinin içine baktı:</p>

  <p class="normal">“Pekâlâ, sırf benim için hikâyenizi anlatın, anlarsınız ya, hiçbir şey atlamadan ve acele etmeden, ben de ele alınması gerekenleri seçeceğim.”</p>

  <p class="normal">Ama Duroy nereden başlayacağını bilmediğinden, kadın günah çıkaran bir papaz gibi onu sorgulamaya başladı; kesin sorular soruyor, Duroy’nın unuttuğu ayrıntıları, karşılaştığı insanları, şöyle bir gördüğü önemli kişileri hatırlamasını sağlıyordu.</p>

  <p class="normal">On beş dakika kadar onu böyle konuşmaya zorladıktan sonra, aniden sözünü kesti:</p>

  <p class="normal">“Şimdi başlıyoruz. Öncelikle, izlenimlerinizi bir arkadaşınıza aktardığınızı varsayıyoruz, becerebilirsek bu yöntem, bir dolu saçmalığı dile getirmenize, her türden eleştiriyi yapmanıza, doğal ve eğlenceli olmanıza fırsat sağlayacaktır. Başlayın:</p>

  <p class="normal">“Azizim Henry, Cezayir’in ne menem bir yer olduğunu öğrenmek istiyorsun, öğreneceksin. Ev niyetine oturduğum kurutulmuş çamurdan kulübede yapacak hiçbir işim olmadığından, günü gününe, saati saatine tuttuğum günlüğü sana yollayacağım. Zaman zaman acımasız bölümler olacaktır, ne yapalım, tanıdığın hanımlara göstermek zorunda değilsin...”</p>

  <p class="normal">Sönen sigarasını tekrar yakmak için sözüne ara verdi, kaz tüyü kalemin kâğıt üzerinde çıkardığı yaygaracı hafif gıcırtı da aynı anda durdu.</p>

  <p class="normal">“Devam ediyoruz.” dedi Madam Forestier.</p>

  <p class="normal">“Cezayir çöl, Sahra, Orta Afrika vs. denilen tanınmamış büyük ülkelerin sınırı üzerinde, büyük bir Fransız ülkesidir.</p>

  <p class="normal">Cezayir bu tuhaf kıtanın kapısı, beyaz ve güzelim kapısıdır.</p>

  <p class="normal">Ama öncelikle oraya gitmek gerek, hayat herkes için tozpembe değil. Bilirsin ben mükemmel bir binicilik öğretmeniyim, çünkü albayın atlarını eğitiyorum, ama insan hem iyi bir binici, hem de kötü bir denizci olabilir. Benim durumum da bu.</p>

  <p class="normal">Doktor İpeka diye çağırdığımız Binbaşı Simbretas’yı hatırlıyor musun? Yirmi dört saatlik revir hizmeti için kendimizi hazır hissedince viziteye çıkıyorduk.</p>

  <p class="normal">Kırmızı pantolonunun içindeki kalın bacaklarını ayırmış, elleri dizlerinde, kolları köprü vaziyetinde, dirseği havada, iskemlesinde oturmuş, beyaz bıyığını kemirerek pingpong topu gibi kocaman gözlerini devirip dururdu.</p>

  <p class="normal">Reçetesini hatırlıyor musun?</p>

  <p class="normal">‘Bu asker bir mide rahatsızlığından mustarip. Benim formülüme göre 3 numaralı kusturucuyu yutturup, on iki saat istirahat verin, iyileşecektir.’</p>

  <p class="normal">Bu kusturucu olağanüstüydü, olağanüstü ve karşı konulmaz. İnsan onu yutuyordu, çünkü öyle gerekiyordu. Üstelik Doktor İpeka’nın formülü uygulanınca, hak edilmiş on iki saatlik istirahatten yararlanılıyordu.</p>

  <p class="normal">İşte azizim, Afrika’ya ulaşmak için de Transatlantik Şirketi’nin formülüne göre, karşı konulmaz başka bir kusturucu türüne kırk saat boyunca katlanmak gerek.”</p>

  <p class="normal">Madam Forestier, bulduğu fikirden son derece memnun, ellerini ovuşturuyordu.</p>

  <p class="normal">Başka bir sigara yaktıktan sonra ayağa kalktı ve dolaşmaya koyuldu, bir yandan yazdırmayı sürdürüyor, bir yandan da sigarasını tütürüyordu, önce sıkılı dudaklarının arasındaki küçük yuvarlak boşluktan dümdüz çıkan duman, sonra genişliyor, havada yer yer gri çizgiler, bir tür saydam pus, örümcek ağına benzer bir buğu oluşturarak dağılıp yok oluyordu. Madam Forestier bazen, bu hafif ve daha inatçı kalıntıları eliyle dağıtıyor; bazen de işaretparmağının etkili bir hareketiyle onları ortadan bölerek, giderek görünmez olan dumanın iki parçasının yavaş yavaş dağılıp yok oluşunu büyük bir dikkatle izliyordu.</p>

  <p class="normal">Duroy ise başını kaldırmış, onun bütün davranışlarını, bütün tavırlarını, kafasını meşgul etmeyen bu anlaşılmaz oyunla meşgul olan bedenini ve yüzünün bütün hareketlerini takip ediyordu.</p>

  <p class="normal">Madam Forestier şimdi yolda geçen olayları hayal ediyor, kafasından uydurduğu yolculuk arkadaşlarını betimliyor ve kocasının yanına giden bir piyade yüzbaşısının karısıyla yaşanan bir aşk macerası kurguluyordu.</p>

  <p class="normal">Sonra oturarak, hiç bilmediği Cezayir topografyası konusunda Duroy’ya sorular sordu. On dakika içinde onun kadar bilgi sahibi olmuştu, okuru bilgilendirmek ve sonraki makalelerde ortaya çıkabilecek ciddi meseleleri anlamasına yardımcı olmak için kısa bir siyasi ve sömürgesel coğrafya bölümü oluşturdu.</p>

  <p class="normal">Ardından Oran eyaletinde bir geziyle devam etti, özellikle kadınların, Mağribi, Yahudi, İspanyol kadınların konu edildiği hayali bir geziydi bu.</p>

  <p class="normal">“İlgi çekecek olan yalnızca bu.” diyordu.</p>

  <p class="normal">Anlatısına, Saida’da, yüksek yaylaların eteğinde bir konaklama ve astsubay Georges Duroy ile Ayn el-Hacer’de hasır imalathanesinde çalışan bir işçi kız arasında geçen hoş bir gönül macerasıyla son verdi. Taşlık ve çıplak dağda, Arap çakalları, sırtlanları ve köpekleri çığlık atar, havlar, ulurken geceleri gerçekleşen buluşmaları anlatıyordu.</p>

  <p class="normal">Neşeli bir sesle tamamladı: “Devamı yarına!” Sonra tekrar yerinden kalkarak, “Aziz beyefendi, makale dediğiniz böyle yazılır. İmzalayın lütfen.” dedi.</p>

  <p class="normal">Duroy tereddüt ediyordu.</p>

  <p class="normal">“İmzalasanıza!”</p>

  <p class="normal">Bunun üzerine Duroy gülmeye başladı ve sayfanın altına, “Georges Duroy” yazdı.</p>

  <p class="normal">Madam Forestier sigarasını tüttürerek dolaşmayı sürdürüyordu; Duroy ise, teşekkür edecek tek bir söz bulamadan, doğmakta olan bu yakınlık karşısında şükranla ve kösnül bir mutlulukla sürekli kadına bakıyordu. Çevresini saran her şey, kitaplarla kaplı duvarlara kadar her şey kadının bir parçasıymış gibi geliyordu ona. Koltuklar, mobilyalar, tütün kokusunun sindiği hava, kadından gelen özel, hoş, tatlı, cazip bir şeye sahipti.</p>

  <p class="normal">Madam Forestier aniden sordu:</p>

  <p class="normal">“Arkadaşım Madam de Marelle hakkında ne düşünüyorsunuz?”</p>

  <p class="normal">Duroy şaşırdı:</p>

  <p class="normal">“Ben... onu... çok çekici buluyorum.”</p>

  <p class="normal">“Öyle, değil mi?”</p>

  <p class="normal">“Evet, kuşkusuz.”</p>

  <p class="normal">“Ama sizin kadar değil.” diye eklemek istiyordu, cesaret edemedi.</p>

  <p class="normal">Madam Forestier söze tekrar girdi:</p>

  <p class="normal">“Bir bilseniz ne kadar hoş, kendine has ve zekidir! Bohem biridir mesela, gerçek bir bohem. Kocası onu bu yüzden pek sevmiyor. Sadece kusurlarını görüp, üstün taraflarını takdir etmiyor.”</p>

  <p class="normal">Duroy Madam de Marelle’in evli olduğunu öğrenince çok şaşırdı. Oysa bu çok doğal bir durumdu.</p>

  <p class="normal">“Bakın hele... demek evli? Peki kocası ne iş yapıyor?” diye sordu.</p>

  <p class="normal">Madam Forestier, anlaşılmazlıklarla dolu tek bir hareketle hafifçe omuz silkip, kaşlarını kaldırdı.</p>

  <p class="normal">“Ha! Kuzey demiryolu hattında müfettiş. Ayın bir haftasını Paris’te geçiriyor. Karısı bu durumu, ‘mecburi hizmet’, ‘angarya haftası’ ya da ‘kutsal hafta’ diye adlandırıyor. Onu daha iyi tanıdığınız zaman, nasıl zeki ve kibar olduğunu göreceksiniz. Bugünlerde gidip bir görün.”</p>

  <p class="normal">Duroy artık çıkıp gitmeyi düşünmez olmuştu; hep orada kalacakmış, kendi evindeymiş gibi geliyordu ona.</p>

  <p class="normal">Ama kapı gürültüsüzce açıldı ve uzun boylu bir bey içeriye girdi, geldiği haber verilmemişti.</p>

  <p class="normal">Odada bir erkek görünce durdu. Madam Forestier bir an huzursuz göründü, sonra omuzlarından yüzüne kadar bir pembelik yayılmış olmasına rağmen doğal bir sesle şöyle dedi:</p>

  <p class="normal">“Girsenize dostum. Size Charles’ın iyi bir arkadaşını, müstakbel bir gazeteci olan Mösyö Georges Duroy’yı takdim edeyim.”</p>

  <p class="normal">Sonra farklı bir tınıyla devam etti:</p>

  <p class="normal">“En iyi ve en yakın dostumuz, Kont de Vaudrec.”</p>

  <p class="normal">İki erkek birbirlerinin gözlerinin içine bakarak selamlaştı ve Duroy hemen izin istedi.</p>

  <p class="normal">Ona engel olmadılar. Duroy birkaç teşekkür sözcüğü geveledi, genç kadının uzattığı eli sıktı, yüksek sosyeteden bir erkeğe has soğuk ve ciddi ifadesini bozmayan, yeni gelen adamın önünde bir kez daha eğildi ve bir budalalık yapmışçasına tamamen altüst olmuş bir halde odadan çıktı.</p>

  <p class="normal">Kendini tekrar sokakta bulduğunda, anlaşılmaz, tanımlanması güç bir keder hissine kapılmıştı, kendisini üzgün, keyifsiz hissetti. Bu ani melankoliye neden düştüğünü kendisine sorarak rasgele yürüyordu; sorusuna cevap bulamıyor, ama kırlaşmış saçları, çok zengin ve kendinden emin bir insanın sakin, küstah havasıyla Kont de Vaudrec’in şimdiden biraz yaşlanmış, ciddi yüzü durmadan aklına geliyordu.</p>

  <p class="normal">Gönlünün şimdiden alıştığı güzelim bir baş başa görüşmeyi yarıda kesen bu yabancının gelişi, işitilen bir söz, sezinlenen bir yoksunluk gibi ufacık şeylerin bile bazen uyandırmaya yettiği bir umutsuzluk, bir uzaklık duygusu salmıştı içine, bunun farkındaydı.</p>

  <p class="normal">Ona öyle geliyordu ki, nedenini kestiremese de bu adam kendisini orada görmekten memnun olmamıştı.</p>

  <p class="normal">Saat üçe kadar yapacak hiç işi yoktu ve daha öğlen olmamıştı. Cebinde altı buçuk frankı kalmıştı. Öğle yemeği için ucuz bir lokanta olan Duval’e gitti. Sonra bulvarda gezindi ve saat üç olduğunda La Vie Française’in merdivenlerini çıktı.</p>

  <p class="normal">Büroda getir götür işlerine bakan çocuklar kollarını kavuşturup bir sıranın üstünde oturmuş beklerken, öğretmen kürsüsüne benzer küçük bir masanın başında bir odacı gelen mektupları sınıflandırıyordu. Sahne ziyaretçileri etkilemek için mükemmeldi. Büyük bir gazetenin kabul odasında olması gerektiği gibi, herkes ciddi, albenili, ağırbaşlı ve fiyakalıydı.</p>

  <p class="normal">Duroy sordu:</p>

  <p class="normal">“Mösyö Walter’le görüşebilir miyim?”</p>

  <p class="normal">Odacı cevap verdi:</p>

  <p class="normal">“Müdür bey toplantıda. Beyefendi biraz oturup beklerler mi?”</p>

  <p class="normal">Şimdiden yükünü tutmuş bekleme salonunu işaret etti.</p>

  <p class="normal">İçerde ciddi, madalyalı, önemli adamların yanı sıra, boğazlarına kadar kapalı redingotlarının göğüs kısmında coğrafya haritalarındaki kıta ve denizlerin girinti ve çıkıntılarını hatırlatan lekelerin bulunduğu özensiz kılıklı adamlar da vardı. Bu insanların arasında üç kadın bulunmaktaydı. İçlerinden biri güzel, güler yüzlü, süslüydü ve hafifmeşrep bir havası vardı; yanında oturan içler acısı, kırışık yüzlü, süsünde ağırbaşlı olan kadın, genellikle eski aktrislerde görülen yıpranmış, yapmacık bir şeyler, çok sevilen ama acılaşmış bir koku gibi bir tür bozulmuş, sahte bir gençlik sergiliyordu.</p>

  <p class="normal">Yas kıyafeti içindeki üçüncü kadın, üzgün bir dul havalarında bir köşede duruyordu. Duroy onun sadaka istemek için geldiğini düşündü.</p>

  <p class="normal">Bu arada kimseyi içeri almıyorlardı, yirmi dakikadan fazla bir süre geçmişti.</p>

  <p class="normal">Duroy’nın aklına bir fikir geldi ve odacının yanına geri döndü:</p>

  <p class="normal">“Mösyö Walter bana saat üç için randevu vermişti.” dedi. “Yine de dostum Mösyö Forestier’nin burada olup olmadığına bir bakar mısınız?”</p>

  <p class="normal">Bunun üzerine onu uzun bir koridoradan geçirerek büyük bir salona soktular, orada dört bey geniş, yeşil bir masanın çevresinde bir şeyler yazıyordu.</p>

  <p class="normal">Şöminenin önünde ayakta duran Forestier, sigara tüttürerek bilboquet<sup class="calibre3"><a href="../Text/1_split_022.html#footnote-100-1" id="footnote-100-1-backlink">[1]</a></sup> oynuyordu. Bu oyunda çok ustaydı ve her seferinde sarı şimşirden koca bilyeyi tahtanın küçük ucuna denk getiriyordu. “Yirmi iki, yirmi üç, yirmi dört, yirmi beş...” diye sayıyordu.</p>

  <p class="normal">Duroy, “Yirmi altı.” dedi. Arkadaşı, kolunun düzenli hareketine son vermeksizin gözlerini kaldırdı.</p>

  <p class="normal">“Geldin ha! Dün arka arkaya elli yedi vuruş yaptım. Burada benden daha usta bir tek Saint-Potin var. Patronla görüştün mü? Şu ihtiyar Norbert’i bilboquet oynarken seyretmekten daha eğlenceli bir şey yok. Sanki topu yutacakmış gibi ağzını açıyor.”</p>

  <p class="normal">Redaktörlerden biri başını ona doğru çevirdi:</p>

  <p class="normal">“Baksana Forestier, satılık bir tane biliyorum, harika bir şey, tropikal ağaçtan. Söylenenlere bakılırsa bir zamanlar İspanya kraliçesine aitmiş. Altmış frank istiyorlar. Pahalı değil.”</p>

  <p class="normal">Forestier, “Nerede?” diye sordu. Otuz yedinci vuruşunu ıskalayınca bir dolabın kapağını açtı, Duroy dolabın içinde bir koleksiyona ait biblolar gibi sıralanmış ve numaralanmış, yirmi kadar çok güzel bilboquet gördü. Aleti her zamanki yerine koyan Forestier tekrar sordu:</p>

  <p class="normal">“Nerede bu değerli parça?”</p>

  <p class="normal">Gazeteci cevap verdi:</p>

  <p class="normal">“Vaudeville’de bir bilet satıcısında. İstersen yarın sana getiririm.”</p>

  <p class="normal">“Tamam, anlaştık. Eğer gerçekten güzelse satın alırım, kaç tane bilboquet olursa olsun yetmez insana.”</p>

  <p class="normal">Sonra Duroy’ya dönerek şöyle dedi:</p>

  <p class="normal">“Gel benimle, seni patronun yanına götüreyim, yoksa akşamın yedisine kadar burada ağaç olabilirsin.”</p>

  <p class="normal">Aynı insanların aynı düzende durduğu bekleme salonundan tekrar geçtiler. Forestier görünür görünmez, genç kadın ve yaşlı aktris çabucak yerlerinden kalkarak onun yanına geldiler.</p>

  <p class="normal">Forestier onları teker teker pencerenin önüne götürdü, alçak sesle konuşmaya özen göstermelerine rağmen Duroy, Forestier’nin onlara sen diye hitap ettiğini fark etti.</p>

  <p class="normal">Ardından iki kapitone kapıyı iterek müdürün yanına girdiler.</p>

  <p class="normal">Bir saattir devam eden toplantı, Duroy’nın bir önceki gün dikkatini çeken şapkalı beylerden birkaçıyla yapılan bir écarte<sup class="calibre3"><a href="../Text/1_split_023.html#footnote-100-2" id="footnote-100-2-backlink">[2]</a></sup> partisiydi.</p>

  <p class="normal">Mösyö Walter kartları tutuyor, yoğun bir dikkat ve kurnaz hareketlerle oynuyordu; rakibi ise, renkli kartları kullanırken, yerden çekerken, açarken usta oyunculara has bir el çabukluğu, beceriklilik ve zarafet sergiliyordu..Norbert de Varenne müdür koltuğunda oturmuş bir makale yazıyor, Jacques Rival ise bir divana boylu boyunca uzanmış, gözleri kapalı vaziyette puro tüttürüyordu.</p>

  <p class="normal">İçerisi havasızdı, deri mobilya, tütün ve matbaa kokusu duyuluyordu; tüm gazetecilerin aşina olduğu şu yazı işleri odalarının özel kokusu sinmişti ortalığa.</p>

  <p class="normal">Bakır kakmalı, siyah ahşap masanın üzerinde inanılmaz boyutlara ulaşan bir kâğıt yığını –mektuplar, kartlar, gazeteler, dergiler, makbuzlar, her türden basılı belge– vardı.</p>

  <p class="normal">Forestier, oyuncuların arkasında ayakta duran bahisçilerle tokalaştı ve tek kelime etmeden oyunu seyretti; sonra Walter Baba kazanır kazanmaz takdim faslına girişti:</p>

  <p class="normal">“İşte arkadaşım Duroy.”</p>

  <p class="normal">Müdür, gözlüğünün üstünden genç adamı inceleyerek şöyle sordu:</p>

  <p class="normal">“Makalemi getirdiniz mi? Morel müzakeresiyle aynı zamana denk düşeceği için bugün çok uygun olurdu.”</p>

  <p class="normal">Duroy, dörde katlanmış kâğıtları cebinden çıkardı:</p>

  <p class="normal">“İşte beyefendi.”</p>

  <p class="normal">Patron memnun göründü ve gülümsedi:</p>

  <p class="normal">“Çok iyi, çok iyi. Sözünüzün erisiniz. Bunu bir gözden geçirmem gerekir mi Forestier?”</p>

  <p class="normal">Forestier aceleyle cevap verdi:</p>

  <p class="normal">“Gerek yok Mösyö Walter. Mesleği öğretmek için yazıyı onunla birlikte yazdım. Gayet güzel oldu.”</p>

  <p class="normal">Uzun boylu, zayıf bir bey olan merkez soldan bir milletvekilinin dağıttığı kartları alan müdür kayıtsızlıkla ekledi: “Öyleyse çok iyi.”</p>

  <p class="normal">Forestier onun yeni partiye başlamasına izin vermedi; kulağına doğru eğilerek, “Biliyorsunuz, Marambot’nun yerine Duroy’yı işe alacağınıza dair bana söz vermiştiniz. Onu da aynı şartlarla mı başlatayım?” dedi.</p>

  <p class="normal">“Evet, elbette.”</p>

  <p class="normal">Mösyö Walter tekrar oyuna dönerken, gazeteci, arkadaşının koluna girerek çekip götürdü.</p>

  <p class="normal">Norbert de Varenne kafasını kaldırmamıştı, Duroy’yı görmemiş ya da tanımamış gibiydi. Jacques Rival ise tersine, sorun çıktığında güvenilebilecek iyi bir arkadaş gibi, hararetli bir biçimde, göstere göstere elini sıktı.</p>

  <p class="normal">Tekrar bekleme salonundan geçtiler, herkes kafasını kaldırdığında Forestier, sabırla bekleyen diğerleri tarafından duyulabilecek kadar yüksek bir sesle kadınların en gencine şöyle dedi: “Müdür birazdan sizi kabul edecek. Şu anda bütçe komisyonunun iki üyesiyle birlikte toplantıda.”</p>

  <p class="normal">Sonra son derece önemli bir yazıyı vakit geçirmeden kaleme alması gerekiyormuşçasına, telaşlı ve ciddi bir havada hızla salondan çıktı.</p>

  <p class="normal">Yazı işleri odasına geri döndüklerinde Forestier ilk iş olarak tekrar bilboquet’sini aldı ve oynamaya koyuldu, vuruşlarını saymak için cümlelerinin arasında kesintiler yaparak Duroy’ya şöyle dedi:</p>

  <p class="normal">“İşte. Her gün saat üçte buraya geleceksin; ister gün içinde, ister akşam, ister sabah yapılması gerekli işleri ve ziyaretleri sana bildireceğim. – Bir, – önce emniyet müdürlüğü baş daire şefinin seni kabul etmesi için bir mektup vereceğim sana, – iki, – şef seni memurlarından biriyle tanıştıracak. Önemli bütün haberler için onunla temasta olacaksın, – üç, – emniyet müdürlüğü faaliyetleri, resmi ve yarı resmi haberler için elbette. Tüm ayrıntılar konusunda Saint-Potin’e başvuracaksın, kendisi meseleden haberdar, – dört, – onunla birazdan ya da yarın görüşürsün. Özellikle alışman gereken şey, seni yollayacağım insanların ağzından laf almak, – beş, – ve kapılar kapalı da olsa her yere sızabilmek, – altı. – Bu iş için her ay sabit olarak iki yüz frank alacaksın, ayrıca kendi bulduğun ilginç haberler için satır başına iki metelik geçecek eline, – yedi, – aynı şekilde çeşitli konularda sana sipariş verilecek makalelerin her satırı için de yine iki metelik alacaksın, – sekiz.”</p>

  <p class="normal">Sonra bütün dikkatini oyununa verdi ve yavaş yavaş saymaya devam etti: Dokuz, on, on bir, on iki, on üç. On dördüncü vuruşu ıskalayınca küfretti:</p>

  <p class="normal">“Lanet olsun şu on üçe! Kahrolasıca hep şanssızlık getiriyor bana. Ölümüm de herhangi bir ayın on üçünde olacak belli ki.”</p>

  <p class="normal">İşini bitiren makale yazarlarından biri de dolaptan bir bilboquet aldı, otuz beş yaşında olmasına rağmen, çocuk görünüşlü ufak tefek bir adamdı bu; odaya başka birçok gazeteci daha girdi, onlar da teker teker gidip kendilerine ait oyuncakları aldı. Çok geçmeden yan yana altı kişi olmuşlardı, sırtlarını duvara vermiş, ahşabın türüne göre kırmızı, sarı ya da siyah topları benzer ve düzenli bir hareketle havaya savuruyorlardı. Bir mücadele başladığından, hâlâ çalışan iki makale yazarı yerlerinden kalkıp vuruşlara hakemlik yapmaya başladılar.</p>

  <p class="normal">Forestier on bir sayı öne geçti. Bunun üzerine, kaybeden çocuksu görünüşlü ufak tefek adam, getir götür işlerine bakan oğlanı çağırıp dokuz bira ısmarladı. İçkilerini beklerken oynamayı sürdürdüler.</p>

  <p class="normal">Duroy yeni meslektaşlarıyla bir bardak bira içti, sonra arkadaşına sordu:</p>

  <p class="normal">“Ne yapmam gerekiyor?” Beriki, “Bugünlük sana verecek bir iş yok. İstersen gidebilirsin” diye cevap verdi.</p>

  <p class="normal">“Peki ya... bizim... bizim şu makale... bu akşam baskıya girecek mi?”</p>

  <p class="normal">“Evet ama sen bunu dert etme, ben provalar üstünde çalışırım. Yarın için devamını hazırla ve bugünkü gibi saat üçte burada ol.”</p>

  <p class="normal">Adlarını bile bilmediği bütün adamların ellerini sıkan Duroy, yüreği sevinç dolu, içi ferahlamış olarak tekrar o şık merdivenlerden indi.</p>
</body>
</html>
