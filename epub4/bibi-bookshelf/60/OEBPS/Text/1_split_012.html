<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_11">I</h2>

  <p class="normal">Georges Duroy bütün eski alışkanlıklarına tekrar kavuşmuştu.</p>

  <p class="normal">Artık Constantinople Sokağı’ndaki küçük zemin katına yerleşmiş, yeni bir hayata hazırlanan bir adam gibi akıllı uslu yaşıyordu. Madam de Marelle ile olan ilişkisi bile, sanki ileride yaşanacaklar için alıştırma yapar gibi, evliliğe benzer bir biçim almıştı; birlikteliklerinin düzenli sükûneti karşısında sık sık hayrete düşen sevgilisi gülerek, “Kocamdan bile daha evcimensin, değişmen gerekmiyordu.” deyip duruyordu.</p>

  <p class="normal">Madam Forestier geri dönmemişti. Cannes’da oyalanıp duruyordu. Duroy ondan, ayrıldıkları anı ima eden tek bir kelimenin bile yer almadığı, sadece Nisan ortalarında döneceğini bildiren bir mektup aldı. Bekledi. Genç kadın tereddüt eder gibi görünürse onunla evlenmek için her türlü yola başvurmaya iyice kararlıydı artık. Sahip olduğu servete, kendisinde var olduğunu hissettiği baştan çıkarma gücüne, hiçbir kadının direnemediği bu tanımlanamaz güce güveniyordu.</p>

  <p class="normal">Aldığı kısa bir not belirleyici anın yaklaşmakta olduğunu gösterdi.</p>

  <p class="normal">“Paris’teyim. Beni görmeye gelin.</p>

  <p class="sagnormal">MADELEINE FORESTIER.”</p>

  <p class="normal">Hepsi bu kadardı. Duroy bu notu saat dokuz postasıyla almıştı. Aynı gün saat üçte genç kadının evine gitti. Madam Forestier yüzünde o güzel, sevecen gülümsemesiyle Duroy’yı karşılayıp ellerini genç adama uzattı; birkaç saniye boyunca bakıştılar.</p>

  <p class="normal">Derken genç kadın alçak sesle konuştu:</p>

  <p class="normal">“O korkunç şartlarda oraya gelmekle nasıl da yüce gönüllülük gösterdiniz.”</p>

  <p class="normal">“Ne isterseniz yapardım.” diye cevap verdi Duroy.</p>

  <p class="normal">Oturdular. Madam Forestier olup bitenleri öğrendi, Walterlerle, gazete çalışanları ve gazeteyle ilgili havadisleri aldı. Sık sık gazeteyi düşünüyordu.</p>

  <p class="normal">“Çok özlüyorum,” diyordu, “ama öyle böyle değil. Ruhen gazeteci olup çıkmıştım. Ne yaparsınız, seviyorum bu mesleği.”</p>

  <p class="normal">Sonra sustu. Duroy onun gülümsemesinde, ses tonunda, sözlerinde bir tür davet algılar, keşfeder gibi oldu; ama olayları aceleye getirmeyeceğine dair kendi kendisine söz verdiği için utana sıkıla şöyle demekle yetindi:</p>

  <p class="normal">“İyi ya... neden... neden tekrar mesleğe dönmeyesiniz... bu sefer... bu sefer de Duroy adıyla?”</p>

  <p class="normal">Genç kadın aniden ciddileşti ve elini onun koluna koyarak, “Henüz bundan bahsetmeyelim.” diye mırıldandı.</p>

  <p class="normal">Ama Duroy onun kabul ettiğini tahmin ederek, dizlerinin üzerine çöküp tutkuyla ellerini öpmeye başladı, bir yandan da kekeleyerek, “Teşekkür ederim, teşekkür ederim, sizi nasıl da seviyorum!” diyordu.</p>

  <p class="normal">Madam Forestier ayağa kalktı. Duroy da onunla birlikte doğrulunca genç kadının çok solgun olduğunu gördü. O zaman onun da kendisini, hatta belki de uzun zamandan beri beğendiğini anladı; karşılıklı yüz yüze dururken ona sarıldı, alnına sevecen ve ağırbaşlı bir öpücük kondurdu.</p>

  <p class="normal">Genç kadın kendini çekerek erkeğin göğsünden uzaklaştığında ciddi bir sesle şöyle dedi:</p>

  <p class="normal">“Dinleyin dostum, henüz hiçbir şeye karar vermiş değilim. Yine de cevabım evet olabilir. Ama ben izin verene kadar bunu bir sır olarak koruyacağınıza söz vermelisiniz.”</p>

  <p class="normal">Duroy yüreği sevinçle dolup taşarak söz verdi ve oradan ayrıldı.</p>

  <p class="normal">O andan itibaren Madam Forestier’ye yaptığı ziyaretlerde çok daha temkinli davrandı ve daha kesin bir onay talep etmedi; çünkü genç kadın gelecekten söz ederek, “daha ileride” lafını kullanarak, her ikisinin hayatlarının iç içe geçtiği tasarılar yaparak, söze dökülmüş bir kabulden daha güzel ve incelikli bir tarz sergiliyordu.</p>

  <p class="normal">Duroy çok sıkı çalışıyor, az harcıyor, evliliği sırasında meteliksiz kalmamak için biraz para biriktirmeye çalışıyordu; eskiden ne kadar müsrifse, şimdi de o kadar cimrileşmişti.</p>

  <p class="normal">Yaz, ardından da sonbahar geçti, hiç kimse bir şeyden şüphelenmiyordu, çünkü birbirlerini az görüyorlardı ve bu görüşmeleri büyük bir doğallık içinde gerçekleşiyordu.</p>

  <p class="normal">Bir akşam Madeleine gözlerinin içine bakarak genç adama şöyle dedi:</p>

  <p class="normal">“Tasarımızdan henüz Madam de Marelle’e söz etmediniz mi?”</p>

  <p class="normal">“Hayır dostum. Bunu sır olarak saklayacağıma dair size söz verdiğim için tek bir kişiye bile lafını etmedim.”</p>

  <p class="normal">“Peki öyleyse, artık ona söylemenin zamanı geldi. Ben Walterleri üstleniyorum. Bu hafta içinde yapılmalı, öyle değil mi?”</p>

  <p class="normal">Duroy kızarmıştı.</p>

  <p class="normal">“Evet, hemen yarın söylerim.”</p>

  <p class="normal">Madeleine sanki onun allak bullak oluşunu görmemek için gözlerini usulca başka tarafa çevirerek sözünü sürdürdü:</p>

  <p class="normal">“Eğer isterseniz, Mayıs başında evlenebiliriz. Zaman olarak çok uygun.”</p>

  <p class="normal">“Seve seve her şeye varım.”</p>

  <p class="normal">“10 Mayıs Cumartesi günü olsa çok sevinirim, çünkü benim doğum günüm.”</p>

  <p class="normal">“Tamam, 10 Mayıs olsun.”</p>

  <p class="normal">“Aileniz Rouen yakınında oturuyor değil mi? En azından bana öyle demiştiniz.”</p>

  <p class="normal">“Evet, Rouen yakınında, Canteleu’de.”</p>

  <p class="normal">“Ne yapıyorlar?”</p>

  <p class="normal">“Küçük... kısıtlı gelirleriyle geçinip gidiyorlar.”</p>

  <p class="normal">“Ah! Tanışmayı çok istiyorum.”</p>

  <p class="normal">Apışıp kalan Duroy tereddüt etti:</p>

  <p class="normal">“Ama... durum şu ki, onlar...”</p>

  <p class="normal">Sonra, gerçek anlamda güçlü bir erkek gibi kararını verdi:</p>

  <p class="normal">“Sevgili dostum, benim ailem beni okutmak için varını yoğunu ortaya koyan bir köylü ailesi, meyhanecilik yapıyorlar. Onlardan utanıyor değilim, ama... basitlikleri... köylülükleri belki sizi rahatsız eder.”</p>

  <p class="normal">Yüzü yumuşak bir iyilikle aydınlanan Madeleine keyifle gülümsüyordu.</p>

  <p class="normal">“Hayır. Ailenizi çok seveceğim. Gidip onları görelim. Bunu istiyorum. Bu konuyu sizinle daha sonra yine konuşacağım. Ben de fakir bir ailenin kızıyım... ama anne babamı kaybettim. Dünyada kimsem yok...” Duroy’ya elini uzatarak sözüne devam etti: “Sizden başka.”</p>

  <p class="normal">Duroy o güne kadar hiçbir kadınla birlikteyken olmadığı kadar duygulandığını, heyecanlandığını, içten fethedildiğini hissetti.</p>

  <p class="normal">“Bir şey düşündüm,” dedi Madeleine, “ama açıklaması epeyce zor.”</p>

  <p class="normal">“Nedir peki?” diye sordu Duroy.</p>

  <p class="normal">“Tamam o zaman azizim, şu var ki ben de bütün kadınlar gibiyim, benim de... zaaflarım, bazı basit yanlarım var, göz alıcı, ses getirici şeyleri seviyorum. Soylu bir adım olsaydı, çok mutlu olurdum. Bizim evliliğimiz vesilesiyle adınıza biraz olsun soyluluk katamaz mıydınız acaba?”</p>

  <p class="normal">Sanki Duroy’ya namussuzca bir öneride bulunmuş gibi bu sefer de Madeleine’in yüzü kızarmıştı.</p>

  <p class="normal">Duroy kısaca cevap verdi:</p>

  <p class="normal">“Bunu sık sık düşünmüşümdür, ama bana pek kolay görünmüyor.”</p>

  <p class="normal">“Neden ki?”</p>

  <p class="normal">Duroy gülmeye başladı:</p>

  <p class="normal">“Çünkü kendimi gülünç duruma düşürmekten korkuyorum.”</p>

  <p class="normal">Madeleine omuz silkti:</p>

  <p class="normal">“Hiç de değil, ne alakası var. Herkes bunu yapıyor, kimse de gülmüyor. Adınızı ikiye bölün: ‘Du Roy.’ Gayet uygun olur.”</p>

  <p class="normal">Duroy meseleyi iyi bilen biri gibi hemen cevap verdi:</p>

  <p class="normal">“Hayır, uygun olmaz. Fazla basit, fazla bilindik, fazla alışılmış bir işlem bu. Ben önce edebi bir takma ad olarak memleketimin adını almayı, sonra bu adı yavaş yavaş kendiminkine eklemeyi, hatta daha ileride de, sizin de önerdiğiniz gibi, adımı ikiye bölmeyi düşünmüştüm.”</p>

  <p class="normal">“Memleketiniz Canteleu’ydü değil mi?” diye sordu Madeleine.</p>

  <p class="normal">“Evet.”</p>

  <p class="normal">Madeleine tereddüt içindeydi:</p>

  <p class="normal">“Hayır. Kelimenin sonunu beğenmiyorum. Bu kelimeyi biraz değiştiremez miyiz bir bakalım... Canteleu?”</p>

  <p class="normal">Masadan bir kalem almış, bazı adlar karalayıp üzerinde düşünüyordu. Birdenbire haykırdı:</p>

  <p class="normal">“Tamam, tamam işte.”</p>

  <p class="normal">Madeleine’in uzattığı kâğıtta, “Madam Duroy de Cantel.” yazıyordu.</p>

  <p class="normal">Duroy birkaç saniye düşündü, sonra ciddiyetle fikrini açıkladı:</p>

  <p class="normal">“Evet, çok güzel.”</p>

  <p class="normal">Madeleine sevinç içindeydi, “Duroy de Cantel, Duroy de Cantel, Madam Duroy de Cantel. Harika, mükemmel!” diye tekrarlayıp duruyordu.</p>

  <p class="normal">İkna olmuş bir havayla ekledi:</p>

  <p class="normal">“Üstelik göreceksiniz, herkese kabul ettirmek nasıl da kolay olacak. Ama fırsatı değerlendirmek lazım, sonra çok geç olabilir. Yarından itibaren köşe yazılarınızı D. de Cantel olarak, magazin haberlerinizi ise sadece Duroy olarak imzalayın. Basında her gün rastlanan bir şey bu, bir takma ad kullandığınızı görmek kimseyi şaşırtmayacaktır. Evlendiğimizde konumunuzu göz önüne alarak, dostlarımıza miras hakkınızdan vazgeçtiğinizi söyleyip meseleyi biraz değiştiririz ya da hiçbir söylemeyiz. Babanızın adı ne?”</p>

  <p class="normal">“Aleksandre.”</p>

  <p class="normal">Madeleine hecelerin ses uyumuna kulak vererek arka arkaya iki üç kere, “Alexandre, Alexandre...” diye tekrarladı, sonra bembeyaz bir kâğıda şunları yazdı:</p>

  <p class="normal">“Mösyö ve Madam Aleksandre du Roy de Cantel, oğulları Mösyö Georges du Roy de Cantel ile Madam Madeleine Forestier’nin nikâh töreninde sizleri aralarında görmekten onur duyarlar.”</p>

  <p class="normal">Sonuçtan memnun olan Madeleine yazdığı metni biraz uzağında tutarak baktıktan sonra şöyle dedi:</p>

  <p class="normal">“Çok basit bir yöntemle insan her istediğini elde edebilir.”</p>

  <p class="normal">Bundan böyle du Roy, hatta du Roy de Cantel adını kullanmaya kesin kararlı olarak tekrar dışarı çıkan Duroy yeni bir önem kazandığı duygusuna kapıldı. Soylu bir erkek gibi daha kibirli, alnı daha dik, bıyığıyla daha bir böbürlenerek yürüyordu. Gelip geçenlere, “Benim adım du Roy de Cantel.” demek için neşeli bir istek duyuyordu.</p>

  <p class="normal">Ama eve henüz girmişti ki Madam de Marelle’i düşünerek endişeye kapıldı, ertesi gün bir buluşma talep eden bir not kaleme aldı.</p>

  <p class="normal">“Zor olacak.” diye düşünüyordu. “Korkunç bir öfke patlamasıyla karşılaşacağım.”</p>

  <p class="normal">Sonra, hayatın nahoş olaylarını kulak ardı etmesini sağlayan doğal aldırmazlığıyla kararını verdi ve bütçeyi dengelemek için getirilecek yeni vergiler üzerine ciddiyetten uzak bir yazı yazmaya koyuldu. Yazıda soyluluk takısı için yılda yüz frank ve barondan başlayıp prense kadar giden unvanlar için beş yüz ila bin frank arası bir tutar öngördü.</p>

  <p class="normal">İmzasını D. de Cantel olarak attı.</p>

  <p class="normal">Ertesi gün sevgilisinden bir telgraf aldı, saat birde geleceğini bildiriyordu.</p>

  <p class="normal">Duroy genç kadını beklerken biraz telaşlıydı, yine de olayları çabuklaştırmaya, her şeyi en başta söylemeye kararlıydı; ilk heyecan yatıştıktan sonra mantıklı bir biçimde ona neden sonsuza kadar bekâr kalamayacağını gerekçeleriyle açıklayacak, Madam de Marelle konumunu değiştirmek istemediğine göre kendisinin yasal eş olarak bir başkasını düşünmek zorunda kaldığını söyleyecekti.</p>

  <p class="normal">Buna rağmen heyecanlıydı. Zil sesini duyduğunda kalbi hızla çarpmaya başladı.</p>

  <p class="normal">Madam de Marelle onun kollarına atıldı. “Merhaba Güzel Dost.” dedi. Erkeğin soğukça sarıldığını fark ederek yüzüne bakıp sordu:</p>

  <p class="normal">“Neyin var?”</p>

  <p class="normal">“Otur.” dedi Duroy. “Ciddiyetle konuşmalıyız.”</p>

  <p class="normal">Madam de Marelle şapkasını çıkarmadan oturdu, sadece tülünü alnının üzerine kaldırıp bekledi.</p>

  <p class="normal">Duroy gözlerini yere indirmişti, söze nasıl gireceğini düşünüyordu. Ağır ağır konuşmaya başladı:</p>

  <p class="normal">“Sevgili dostum, görüyorsun ki itiraf edeceğim konu yüzünden fazlasıyla huzursuz, fazlasıyla üzgün ve sıkıntılıyım. Seni çok seviyorum, seni sahiden de tüm kalbimle seviyorum, bu yüzden sana acı çektirme korkusu şimdi vereceğim haberin kendisinden daha çok bunaltıyor beni.”</p>

  <p class="normal">Madam de Marelle’in beti benzi atmıştı, içinin ürperdiğini hissediyordu, dili dolanarak konuştu:</p>

  <p class="normal">“Ne var? Çabuk söyle!”</p>

  <p class="normal">Duroy, mutlu felaketleri bildirirken takınılan şu yapmacık kederle, üzgün ama kararlı bir sesle, “Mesele şu ki evleniyorum.” dedi.</p>

  <p class="normal">Madam de Marelle bayılmak üzere olan bir kadın gibi göğüs geçirdi, bağrının ta derinlerinden gelen bir iç çekişti bu, adeta nefes alamaz oldu, öylesine nefessiz kalmıştı ki konuşamıyordu.</p>

  <p class="normal">Onun hiçbir şey söylemediğini gören Duroy tekrar söze girdi:</p>

  <p class="normal">“Bu karara varmadan önce ne çok acı çektiğimi bilmiyorsun. Ama ne mevkim ne param var. Paris’te kaybolmuş, yapayalnız biriyim. Yanımda bana tavsiyelerde bulunacak, avuntu ve destek verecek biri olmalıydı. Aradığım, bir ortak, bir yandaştı ve buldum.”</p>

  <p class="normal">Duroy onun cevap vereceğini umarak, kendisini bir öfke nöbetine, şiddet gösterilerine, hakaretlere hazırlayarak sustu.</p>

  <p class="normal">Madam de Marelle dizginlemek istercesine bir elini kalbinin üzerine koymuştu, hâlâ göğsünün inip kalkmasına ve başının titremesine yol açan acı verici sarsıntılarla nefes almayı sürdürüyordu.</p>

  <p class="normal">Duroy genç kadının koltuğun kolunda duran elini tuttu, ama Madam de Marelle hızla elini çekti. Sersemlemiş gibi mırıldandı:</p>

  <p class="normal">“Ah!.. Tanrım...”</p>

  <p class="normal">Duroy kadına dokunmaya cesaret edemese de onun önünde diz çöktü, bu sessizlik bir öfke krizinden daha çok telaşlandırmıştı onu, dili dolaşarak konuştu:</p>

  <p class="normal">“Clo, Clo’cuğum, lütfen durumumu anla, kim olduğuma bir bak. Ah! seninle evlenseydim nasıl da mutlu olurdum! Ama sen evlisin. Ne yapabilirdim? Düşün, hadi ama, bir düşün! Toplumda bir yer edinmeliyim, bir aile hayatım olmadan bunu başaramam. Bir bilseydin!.. Kocanı öldürmek istediğim günler oldu...”</p>

  <p class="normal">Yumuşak, boğuk, ayartıcı, kulağa müzik gibi gelen bir sesle konuşuyordu. Sevgilisinin sabit gözlerinde iki damla yaşın irileştiğini, sonra da yanaklarına aktığını gördü, gözpınarlarında iki damla yaş daha oluşuyordu.</p>

  <p class="normal">Duroy, “Ne olur ağlama Clo, yalvarırım ağlama. Yüreğimi parçalıyorsun.” diye mırıldandı.</p>

  <p class="normal">Bunun üzerine Madam de Marelle vakur ve onurlu görünmek için büyük bir çaba harcadı, hıçkıra hıçkıra ağlamak üzere olan kadınlara has titrek bir sesle, “Kim bu kadın?” diye sordu.</p>

  <p class="normal">Duroy bir an için tereddüt etti, sonra söylemesi gerektiğini kavrayarak, “Madeleine Forestier.” dedi.</p>

  <p class="normal">Madam de Marelle tepeden tırnağa ürperdi, sonra susup kaldı, düşüncesine öyle odaklanmıştı ki erkeğin, ayaklarının dibinde olduğunu unutmuşa benziyordu.</p>

  <p class="normal">Gözlerinde durmadan iki saydam gözyaşı damlası oluşuyor, akıyor ve tekrar oluşuyordu.</p>

  <p class="normal">Madam de Marelle ayağa kalktı, Duroy onun kendisine tek kelime etmeden, sitemsiz, acımasızca çekip gideceğini düşündü: Ruhunun ta derinliklerinde incindi ve onuru kırıldı. Onu alıkoymak istedi, elbisesine yapışarak kumaşın üzerinden dolgun bacaklarına sıkı sıkı sarıldı, Madam de Marelle’in bacaklarının direnmek ister gibi kasıldığını hissetti.</p>

  <p class="normal">“Senden rica ediyorum, böyle çekip gitme.” diye yalvarıyordu.</p>

  <p class="normal">Bunun üzerine Madam de Marelle umutsuzluk okunan ıslak gözlerle onu baştan ayağa süzdü, bir kadın yüreğinin ıstırabını olduğu gibi açığa vuran son derece hoş, son derece kederli bir bakıştı bu, kesik kesik konuştu: “Söyleyecek... hiçbir şeyim yok... yapabileceğim... hiçbir şey yok... Sen... sen haklısın... kendin için gerekli olan seçimi... layıkıyla yapmışsın...”</p>

  <p class="normal">Geriye doğru hamle ederek Duroy’nın kollarından kurtuldu, kendisini daha fazla alıkoymasına fırsat vermeden çekip gitti.</p>

  <p class="normal">Tek başına kalan Duroy doğruldu, kafasına şiddetli bir darbe indirilmişçesine sersemlemişti; sonra kararlı bir biçimde mırıldandı: “Öyle ya da böyle. Konu kapandı... hem de olaysızca. Böylesi benim için daha iyi oldu.” Ağır bir yükten kurtulmuş olarak kendisini bir anda özgür, rahatlamış, yeni hayatına hazır hissetti; kadere meydan okurcasına, bir tür başarı ve güç sarhoşluğu içinde duvara yumruklar indirmeye başladı.</p>

  <p class="normal">Madam Forestier, “Madam de Marelle’e söylediniz mi?” diye sorduğunda, sükûnetle, “Elbette.” diye cevap verdi.</p>

  <p class="normal">Madam Forestier duru bakışlarıyla araştırırcasına onu inceliyordu.</p>

  <p class="normal">“Peki üzülmedi mi?”</p>

  <p class="normal">“Hayır, hem de hiç. Kararı çok yerinde buldu tersine.”</p>

  <p class="normal">Haber çok geçmeden herkes tarafından duyuldu. Kimileri şaşırdı, kimileri bunu zaten beklediğini söyledi, kimileri de buna hiç şaşırmadığını ima edercesine gülümsemekle yetindi.</p>

  <p class="normal">Artık köşe yazılarını D. de Cantel, magazin haberlerini Duroy ve zaman zaman yazmaya başladığı siyasi makalelerini du Roy diye imzalayan genç adam günün yarısını nişanlısının evinde geçiriyordu; nişanlısı ona kardeşçe bir yakınlık gösterse de bu yakınlığın içinde gizli ama gerçek bir sevgi, bir zaafmışçasına üstü örtülen bir tür bir arzu barınıyordu. Madeleine nikâhın sadece iki şahit huzurunda büyük bir gizlilik içinde yapılmasına ve aynı akşam da Rouen’e hareket etmelerine karar vermişti. Ertesi gün gidip gazetecinin anne ve babasını kucaklayacaklar, birkaç gün onların yanında kalacaklardı.</p>

  <p class="normal">Duroy onu bu tasarıdan caydırmaya çalışmış, ama başaramayınca sonunda razı olmuştu.</p>

  <p class="normal">10 Mayıs geldiğinde, kimseyi davet etmedikleri için dini töreni gereksiz gören yeni evliler belediye dairesinde kısa bir süre kaldıktan sonra bavullarını almak için eve döndüler, sonra Saint-Lazare Garı’ndan akşam saat altıdaki trene binerek Normandiya’ya doğru yola çıktılar.</p>

  <p class="normal">Vagonda baş başa kaldıkları ana kadar topu topu yirmi kelime bile konuşmamışlardı. Yola çıktıklarını hissedince birbirlerine baktılar, açığa çıkmasını istemedikleri belli bir huzursuzluğu gizlemek için gülmeye başladılar.</p>

  <p class="normal">Tren ağır ağır uzun Batignolles Garı’ndan geçiyordu, sonra surlardan Seine’e kadar uzanan sevimsiz ovayı kat etti.</p>

  <p class="normal">Duroy ve karısı zaman zaman gereksiz bir iki kelime ediyor, ardından da gözlerini tekrar vagonun kapısına çeviriyorlardı.</p>

  <p class="normal">Asnières Köprüsü’nü geçtiklerinde tekneler, balıkçılar ve kayıkçılarla dolu nehri görünce neşelendiler. Etkili Mayıs güneşi, durgun, akıntısız ve çırpıntısız görünen, sıcak hava ve batan günün aydınlığı altında donup kalmış duygusu veren nehre ve teknelere eğik ışınlarını gönderiyordu. Nehrin ortasında ufacık da olsa bir esinti yakalamak için büyük üçgen biçimindeki iki beyaz yelkenini açan bir tekne uçmaya hazır devasa bir kuşu andırıyordu.</p>

  <p class="normal">“Paris civarına bayılıyorum, hayatımda görüp göreceğim en güzel balık kızartmasını burada yedim.” diye mırıldandı Duroy.</p>

  <p class="normal">“Hele kayıklar! Güneş batarken suyun üzerinde süzülmek nasıl da hoş bir duygudur.” diye cevap verdi Madeleine.</p>

  <p class="normal">Sonra, geçmiş yaşamlarıyla ilgili birbirlerine açılmaya cesaret edemiyorlarmış gibi sustular, belki de şimdiden özlemlerinin şiirselliğinin tadını çıkararak sessizliklerini korudular.</p>

  <p class="normal">Karısının karşısında oturan Duroy onun elini tutup usulca öptü.</p>

  <p class="normal">“Geri döndüğümüzde,” dedi, “bazen Chatou’ya gidip yemek yeriz.”</p>

  <p class="normal">“Yapmamız gereken öyle çok şey olacak ki.” diye mırıldandı Madeleine. “Eğlenceyi mecburiyetlere feda etmek gerekecek.” der gibi bir tonda söylemişti.</p>

  <p class="normal">Duroy hâlâ onun elini tutuyor, nasıl bir geçişle işi okşamalara dökebileceğini düşünüyordu kaygıyla. Tecrübesiz bir genç kızın karşısında bile böyle huzursuz olmamıştı hiç, ama Madeleine’de hissettiği uyanık ve kurnaz zekâ, genç adamı kararsızlığa sürüklüyordu. Madeleine’e budala, fazla çekingen ya da fazla kaba, fazla ağır ya da fazla aceleci görünmekten korkuyordu.</p>

  <p class="normal">Hafif hafif baskı yaparak genç kadının elini sıkıyor, ama ondan bir karşılık alamıyordu.</p>

  <p class="normal">“Karım olmanız bana çok tuhaf geliyor.” dedi.</p>

  <p class="normal">“Madeleine şaşırmış göründü:</p>

  <p class="normal">“Neden ki?”</p>

  <p class="normal">“Bilmiyorum. Tuhaf geliyor işte. Sizi öpmek istiyorum, ama buna hakkım olması beni hayrete düşürüyor.”</p>

  <p class="normal">Madeleine yanağını usulca ona uzattı; Duroy, bir kız kardeşin yanağından öper gibi öptü onu.</p>

  <p class="normal">Sözüne kaldığı yerden devam etti:</p>

  <p class="normal">“Sizi ilk gördüğümde (Forestier’nin beni davet ettiği şu akşam yemeğini biliyorsunuz), şöyle düşündüm: ‘Vay canına, keşke böyle bir kadın bulabilseydim.’ Ve bu gerçekleşti. Şimdi ona sahibim.”</p>

  <p class="normal">Madeleine, “Çok naziksiniz.” diye mırıldandı. Zeki, gülümseyen gözlerle dosdoğru Duroy’ya bakıyordu.</p>

  <p class="normal">Duroy, “Fazla soğuk davranıyorum. Budalanın biriyim. Daha hızlı hareket etmeliyim.” diye düşünüyordu.</p>

  <p class="normal">“Forestier’yle nasıl tanışmıştınız?” diye sordu.</p>

  <p class="normal">Madeleine kışkırtıcı bir muziplikle cevap verdi:</p>

  <p class="normal">“Rouen’e ondan söz etmek için mi gidiyoruz?”</p>

  <p class="normal">Duroy kızardı: “Aptalın tekiyim. Bende büyük bir çekingenlik yaratıyorsunuz.”</p>

  <p class="normal">Madeleine neşelendi: “Ben ha! Mümkün değil. Niçin peki?”</p>

  <p class="normal">Duroy, onun yanına, iyice yakınına oturmuştu. Madeleine, “Aaa, bir geyik!” diye bağırdı.</p>

  <p class="normal">Tren Saint-Germain Ormanı’ndan geçiyordu; genç kadın, bir sıçrayışta ağaçlıklı yolu aşan ürkmüş bir karaca görmüştü.</p>

  <p class="normal">Madeleine açık kapıdan bakarken Duroy eğilmiş, onun ensesindeki saçlara âşıklara has, uzun bir öpücük kondurmuştu.</p>

  <p class="normal">Madeleine bir süre hareketsiz durdu, sonra başını kaldırarak, “Beni gıdıklıyorsunuz, buna bir son verin.” dedi.</p>

  <p class="normal">Ama Duroy, geri çekilmiyor, kıvırcık bıyığını beyaz tenin üzerinde gezdirerek, ısrarlı ve uzun okşayışını sürdürüyordu.</p>

  <p class="normal">Genç kadın silkindi:</p>

  <p class="normal">“Yeter ama.”</p>

  <p class="normal">Duroy, onun arkasına kaydırdığı sağ eliyle başını tutmuş, kendisine çeviriyordu. Sonra avının üzerine atılan bir atmaca gibi kadının dudaklarına saldırdı.</p>

  <p class="normal">Madeleine debeleniyor, onu itiyor, kurtulmaya çalışıyordu. Nihayet başardı ve aynı sözleri tekrarladı:</p>

  <p class="normal">“Yeter ama artık.”</p>

  <p class="normal">Duroy onu dinlemiyor, genç kadına sıkıca sarılarak, doymak bilmez ve titreyen dudaklarıyla onu öpüyor, vagondaki yastıkların üzerine devirmeye çalışıyordu.</p>

  <p class="normal">Madeleine büyük bir çabayla erkeğin elinden kurtuldu ve öfkeyle ayağa kalktı:</p>

  <p class="normal">“Hadi ama Georges, yeter artık. Çocuk değiliz, öyle değil mi, Rouen’e kadar bekleyebiliriz pekâlâ.”</p>

  <p class="normal">Duroy, kıpkırmızı olmuş ve bu mantıklı sözler karşısında buz kesmiş vaziyette oturmayı sürdürüyordu; sonra biraz da olsa soğukkanlılığına kavuştu.</p>

  <p class="normal">“Öyle olsun, bekleyeceğim,” dedi neşeyle, “Ama varana kadar iki laf bile edecek durumda değilim. Ve düşünün ki Poissy’den geçiyoruz.”</p>

  <p class="normal">“Ben konuşurum.” dedi Madeleine.</p>

  <p class="normal">Tekrar yavaşça erkeğin yanına oturdu.</p>

  <p class="normal">Döndüklerinde neler yapacakları konusunda kararlı bir biçimde konuştu. İlk kocasıyla oturduğu dairede yaşamalıydılar; Duroy ayrıca Forestier’nin La Vie Française’deki görevlerini ve maaşını devralıyordu.</p>

  <p class="normal">Zaten evliliklerinden önce Madeleine, bir işadamı kesinliğiyle, çifti ilgilendiren bütün mali ayrıntıları düzenlemişti.</p>

  <p class="normal">Evlenirken mülklerin ayrılığı usulüne göre sözleşme yapmışlar ve sözleşmede ölüm, boşanma, bir ya da birden fazla çocuğun doğumu gibi, olabilecek her türlü durum öngörülmüştü. Genç adam beyanına göre evlilik birliğine dört bin franklık katkıda bulunuyordu, ama bu tutarın bin beş yüzünü borç almıştı. Gerisi, evliliği düşünerek yıl içinde yaptığı birikimlerdi. Genç kadın ise, Forestier’den kendisine kalan kırk bin frankı ortaya koyduğunu beyan ediyordu.</p>

  <p class="normal">Konuyu tekrar Forestier’ye getirerek onu örnek gösterdi:</p>

  <p class="normal">“Çok tutumlu, çok düzenli ve çok çalışkan bir erkekti. Kısa zamanda servet yapması işten bile değildi.”</p>

  <p class="normal">Başka düşüncelere gömülmüş olan Duroy onu dinlemiyordu artık.</p>

  <p class="normal">Madeleine bazen susup kendisine sakladığı bir düşünceyi kafasında evirip çeviriyor, sonra tekrar konuşmaya başlıyordu:</p>

  <p class="normal">“Üç dört seneye kalmaz yılda otuz, kırk bin frank kazanır duruma gelirsiniz. Eğer yaşasaydı, Charles’ın eline geçecek olan da buydu.”</p>

  <p class="normal">Dersi fazla uzun bulmaya başlayan Georges, cevap verdi:</p>

  <p class="normal">“Rouen’e ondan söz etmek için gitmediğimizi sanıyordum.”</p>

  <p class="normal">Madeleine onun yanağını hafifçe tıpışladı:</p>

  <p class="normal">“Doğru, hata ettim.”</p>

  <p class="normal">Gülüyordu.</p>

  <p class="normal">Duroy uslu oğlan çocukları gibi, yapayca bir tavırla ellerini dizlerinin üstünde tutuyordu.</p>

  <p class="normal">“Böyle budala gibi görünüyorsunuz.” dedi Madeleine.</p>

  <p class="normal">“Benim rolüm bu, biraz önce bana hatırlattınız ya, bu rolden dışarıya çıkmayacağım artık.” diye cevap verdi Duroy</p>

  <p class="normal">“Niçin?”</p>

  <p class="normal">“Çünkü evin yönetimini ve hatta benim yönetimimi siz üstünüze alıyorsunuz. Dul bir hanım olarak sahiden de sizin işiniz bu!”</p>

  <p class="normal">Genç kadın şaşırdı:</p>

  <p class="normal">“Ne demek istiyorsunuz tam olarak?”</p>

  <p class="normal">“Cehaletimi gidermesi gereken bir deneyime ve beni bekârlık saflığından sıyırarak gözümü açması gereken bir evlilik geçmişine sahip olduğunuzu; demek istediğim bu işte, hadi bakalım!”</p>

  <p class="normal">“Bu fazla sert oldu.” diye bağırdı Madeleine.</p>

  <p class="normal">“Bu iş böyle.” diye cevap verdi Duroy. “Ben kadınları tanımıyorum –hadi bakalım– , ama siz erkekleri tanıyorsunuz çünkü dul bir kadınsınız –hadi bakalım–, bu akşam... beni eğitecek olan sizsiniz –hadi bakalım–, hatta isterseniz hemen de başlayabilirsiniz – hadi bakalım.”</p>

  <p class="normal">Çok keyiflenen Madeleine bağırdı:</p>

  <p class="normal">“Ah! tabii ya, eğer bu konuda bana güveniyorsanız!..”</p>

  <p class="normal">Duroy, sözlüde kem küm eden bir kolejli sesiyle konuştu:</p>

  <p class="normal">“Elbette –hadi bakalım–, güveniyorum. Hem de bana sağlam bir eğitim vereceğinize inanıyorum... yirmi derste... onu temel bilgiler için... okuma ve dilbilgisi... onu olgunlaşma ve güzel konuşma için... Ben hiçbir şey bilmiyorum – hadi bakalım.”</p>

  <p class="normal">Çok eğlenen Madeleine bağırdı:</p>

  <p class="normal">“Budalanın tekisin.”</p>

  <p class="normal">Duroy sözünü sürdürdü:</p>

  <p class="normal">“Mademki bana sen demeye başladın, ben de senin gibi yapacağım ve sana şöyle diyeceğim: Aşkım, sana gittikçe, her saniye daha fazla tapıyorum ve Rouen gözüme çok uzak görünüyor.”</p>

  <p class="normal">Şimdi aktör vurgulamalarıyla, hoş mecaz oyunlarıyla konuşuyordu, bu konuşma bohem bir yaşam süren edebiyat adamlarının tarzlarına, nüktelerine alışık olan genç kadını eğlendiriyordu.</p>

  <p class="normal">Erkeğe göz ucuyla bakıyor ve onu sahiden çok hoş buluyordu; bir meyveyi dalından koparıp yeme isteği ile o meyveyi vakti geldiğinde yemek için öğün saatini beklemeyi tavsiye eden mantık arasında bocalıyordu.</p>

  <p class="normal">Zihnine üşüşen düşünceler yüzünden biraz kızararak şöyle dedi:</p>

  <p class="normal">“Küçük öğrencim, büyük deneyimlerime güvenin. Vagondaki öpüşmeler hiçbir işe yaramaz. Mideye otururlar.”</p>

  <p class="normal">Sonra daha da kızararak mırıldandı:</p>

  <p class="normal">“Sermayeyi hemen tüketmemek gerek.”</p>

  <p class="normal">Bu güzel ağızdan çıkan imalarla heyecanlanan Duroy sırıtıyordu; sanki dua edermiş gibi dudaklarını kıpırdatarak haç çıkardı ve şöyle dedi:</p>

  <p class="normal">“Baştan çıkarmalara direnen ermiş Aziz Antonios’un kanatları altına girmiş bulunuyorum. Artık kaya gibiyim.”</p>

  <p class="normal">Gece, sağda uzayıp giden kırları bir tül gibi saydam bir gölgeyle sarmalayarak yavaşça çöküyordu. Tren Seine boyunca ilerliyordu; gençler, demiryolunun yanında cilalanmış geniş bir metal şerit gibi uzanan nehri, kızıl yansımaları, güneşin çekilerek kırmızı ve ateş renklerine boyadığı gökyüzünden akseden lekeleri seyretmeye koyuldular. Ölgün ışıklar giderek sönüyor, koyu bir renk alıyor, hüzünle kararıyordu. Kırlar o uğursuz ürperişle, her alacakaranlıkta yeryüzünde hissedilen o ölüm ürperişiyle karanlığa boğuluyordu.</p>

  <p class="normal">Açık kapıdan giren bu akşam hüznü, az önce onca neşeli olan karı kocanın ruhlarına nüfuz ediyor, onları sessizliğe sürüklüyordu.</p>

  <p class="normal">Bu günün, bu güzelim pırıl pırıl Mayıs gününün sönüp gidişini seyretmek için birbirlerine sokulmuşlardı.</p>

  <p class="normal">Mantes’ta, küçük yağ lambası yakılmıştı, lambanın sarı ve titrek ışığı vagon koltuklarının gri çuhası üzerine düşüyordu.</p>

  <p class="normal">Duroy karısının beline sarılarak onu vücuduna bastırdı. Biraz önceki şiddetli arzusu, yerini yavaş yavaş şefkate, uyuşuk bir şefkate, genç kadını bir çocuğu okşar gibi avutucu bir biçimde okşama isteğine bırakıyordu.</p>

  <p class="normal">Sesini iyice alçaltarak mırıldandı:</p>

  <p class="normal">“Seni çok seveceğim, küçük Made’ım.”</p>

  <p class="normal">Bu sesteki yumuşaklık genç kadını heyecanlandırdı, teninde kısa süreli bir ürpertinin dolaşmasına neden oldu, Duroy onun ılık göğsüne yanağını dayadığı için genç adama doğru eğilerek dudaklarını uzattı.</p>

  <p class="normal">Sessiz ve derin, çok uzun bir öpücük giderek bir coşkuya, ani ve çılgınca bir kucaklaşmaya, nefes nefese kısa bir mücadeleye, şiddetli ve acemice bir çiftleşmeye dönüştü. Ardından, tren düdüğü bir sonraki garı haber verene kadar, her ikisi de biraz hayal kırıklığına uğramış, yorgun ve hâlâ sevecen vaziyette, birbirlerinin kollarında kaldılar.</p>

  <p class="normal">Madeleine şakaklarındaki dağılmış saçları parmak uçlarıyla düzelterek, “Çok aptalca. Çocuğuz biz.” dedi.</p>

  <p class="normal">Ama Duroy, hummalı bir çabuklukla onun ellerinin birini bırakıp birini öpüyordu.</p>

  <p class="normal">“Sana tapıyorum küçük Made’ım.” diye cevap verdi.</p>

  <p class="normal">Rouen’e kadar, yanak yanağa, gözleri ara sıra geçip gittikleri evlerin ışıkları görülen karanlık kapı boşluğuna dikili, neredeyse hiç kıpırdamadan durdular; birbirlerine bu kadar yakın olmaktan memnun, giderek artan, daha özel ve daha sebest bir kucaklaşma beklentisi içinde düş kurup duruyorlardı.</p>

  <p class="normal">Pencereleri rıhtıma bakan bir otele gittiler, çok hafif bir akşam yemeği yedikten sonra yatağa girdiler. Ertesi gün saat sekiz olduğunda oda hizmetçisi onları uyandırdı.</p>

  <p class="normal">Gece masasının üzerine konulmuş birer fincan çayı içtikten sonra, Duroy karısına baktı, sonra bir hazine bulmuş mutlu bir adamın neşeli coşkusuyla, aniden genç kadını kollarına alıp, dili dolaşarak konuştu:</p>

  <p class="normal">“Küçük Made’ım, seni çok... çok... ama çok sevdiğimi hissediyorum.”</p>

  <p class="normal">Madeleine, yüzünde güvenli ve hoşnut gülümsemesiyle, onun öpücüklerine karşılık verirken bir yandan da mırıldandı:</p>

  <p class="normal">“Ben de öyle... belki de.”</p>

  <p class="normal">Ama Duroy, ailesine yapılacak olan ziyaretten ötürü kaygılanmaya devam ediyordu.</p>

  <p class="normal">Daha önce karısını sık sık uyarıp durmuştu; onu hazırlamış, nutuklar çekmişti. Tekrar etmenin yararlı olacağını düşündü.</p>

  <p class="normal">“Biliyorsun, köylü bunlar, taşralı insanlar, komedi oyuncusu değil.”</p>

  <p class="normal">Madeleine gülüyordu:</p>

  <p class="normal">“Evet, biliyorum, bunu bana yeterince söyledin. Hadi ama, kalk bakalım, benim de kalkmama izin ver.”</p>

  <p class="normal">Duroy yataktan fırladı ve ayakkabılarını giydi:</p>

  <p class="normal">“Evde çok rahatsız olacağız, hem de çok. Benim odamda bir ot şilte var sadece. Canteleu’de kimse somya diye bir şey bilmez.”</p>

  <p class="normal">Madeleine çok neşeli görünüyordu:</p>

  <p class="normal">“İyi ya. Yanımda... yanımda sen olduktan sonra... rahatsız uyumak çok keyifli olur... Horozların ötüşüyle uyanmak nasıl da güzel olacak.”</p>

  <p class="normal">Üzerine sabahlığını geçirmişti, beyaz pamuklu kumaştan bu geniş sabahlığı Duroy hemen tanıdı. Bu görüntü keyfini kaçırdı. Neden böyle hissediyordu? İyi biliyordu ki karısının en az on iki tane sabah giysisi vardı. Yine de eski giysi ve çamaşır takımlarını yok edip yenilerini alamaz mıydı? Duroy, onun ev giysisinin, geceliğinin, iç çamaşırının ötekiyle birlikteyken giydiklerinden farklı olmasını istiyordu. Yumuşak ve ılık kumaşın Forestier’yle ilişkisinden bir şeyler taşıdığı hissine kapılıyordu.</p>

  <p class="normal">Pencerenin yanına giderek bir sigara yaktı.</p>

  <p class="normal">Limanın, hafif direkli teknelerle dolu geniş nehrin, dönen makinelerin büyük bir gürültüyle rıhtıma boşalttığı yoğun buharın görüntüsü onu heyecanlandırdı, oysaki bu görüntüye uzun zamandır aşinaydı.</p>

  <p class="normal">“Vay canına, nasıl da güzel!” diye bağırdı.</p>

  <p class="normal">Madeleine koşup yanına geldi, iki elini kocasının bir omzuna koyarak, teslimiyetçi bir hareketle ona doğru eğildi ve mest olmuş, heyecanlı bir halde durdu.</p>

  <p class="normal">“Ah! ne hoş! ne kadar da hoş! Bunca gemi olabileceği hiç aklıma gelmezdi.” diye bağırdı.</p>

  <p class="normal">Bir saat sonra yola çıktılar, çünkü öğle yemeğini birkaç gün önceden haberli olan ihtiyarların evinde yiyeceklerdi. Bindikleri üstü açık ve paslı bir fayton sarsılan bir kazan gürültüsü çıkarıyordu. Oldukça çirkin bir bulvarı takip ettiler, sonra bir derenin aktığı kırlardan geçtiler, ardından da yamacı tırmanmaya başladılar.</p>

  <p class="normal">Yorgun düşen Madeleine, eski arabanın içinde onu çok hoş bir biçimde ısıtan güneşin içe işleyen okşayışıyla uyuyup kalmıştı; sanki uzanmış, ılık bir ışık ve kır havası banyosu yapıyordu.</p>

  <p class="normal">Kocası onu uyandırdı.</p>

  <p class="normal">“Bak.” dedi.</p>

  <p class="normal">Yokuşun bitimine az kala durmuşlardı, burası bütün yolcuların getirildiği, manzarasıyla meşhur bir yerdi.</p>

  <p class="normal">Duru nehrin büyük kıvrımlarla bir uçtan bir uca kat ettiği, uçsuz bucaksız, uzun ve geniş vadi ayaklarının altındaydı. Vadiden geldiği görülen, üzerinde birçok adanın bulunduğu nehir, Rouen’den geçmeden önce bir yay çiziyordu. Sonra sağ kıyıda, güneş vuran çatılarıyla, narin ve devasa mücevherler gibi işlenmiş hafif, sivri ya da bodur bir sürü çan kulesiyle, armalarla taçlanmış dörtgen ya da yuvarlak kuleleriyle, gözetleme kuleleriyle, kısmen sabah sisine gömülmüş şehir belirmekteydi; çirkin, tuhaf, kocaman ve belki de yeryüzündeki en yüksek tunç sivrilik olan şaşırtıcı katedral külahı, gotik bir kilise çatıları topluluğuna hâkimdi.</p>

  <p class="normal">Ama karşıda, nehrin öbür yanında, büyük Saint-Sever Mahallesi’nde, çatıları yuvarlak ve şişkin olan ince fabrika bacaları yükseliyordu.</p>

  <p class="normal">Kardeşleri çan kulelerinden daha kalabalık bu bacaların uzun tuğla sütunları uzaktaki kırlara kadar uzanıyor ve kömür karası soluklarını mavi gökyüzüne salıyorlardı.</p>

  <p class="normal">İçlerinde en uzun, Keops Piramidi kadar yüksek, insan elinden çıkma dorukların ikincisi olan, gururlu vaftiz anası katedral külahıyla neredeyse eşit yüksekliğe sahip La Foudre’un yangın pompası ise, komşusunun sivri kutsal anıt kalabalığının kraliçesi olması gibi, çalışan ve tüten fabrika topluluğunun kraliçesine benziyordu.</p>

  <p class="normal">İşçi kentinin arkasında, bir köknar ormanı uzanıyordu; iki mahalle arasından geçen Seine, yoluna devam ediyor, yukarda yer yer beyaz taştan kemiklerini sergileyen kıvrımlı ve ağaçlı bir sırt boyunca ilerliyor, tekrar uzun ve yuvarlak bir yay çizdikten sonra ufukta gözden kayboluyordu. Çatana büyüklüğünde ve kalın bir duman çıkaran buharlı teknelerin çektiği gemilerin nehir boyunca gidip geldiği görülüyordu. Suyun üzerine yayılmış adalar birbiri ardınca ya da aralarında geniş boşluklar bırakarak dizilmişlerdi, yeşil bir tespihin farklı büyüklükteki tanelerini andırıyorlardı.</p>

  <p class="normal">Faytonun sürücüsü manzara karşısında kendilerinden geçen yolcuların seyir süresinin dolmasını bekliyordu. Her türlü gezgin takımının bu manzarayı hayranlıkla seyretme süresini deneyimleriyle biliyordu.</p>

  <p class="normal">Tekrar yola koyulduklarında, Duroy birdenbire, birkaç yüz metre mesafeden kendilerine doğru gelen iki yaşlı insan gördü, “İşte onlar. Tanıdım.” diye bağırarak arabadan aşağı atladı.</p>

  <p class="normal">Sağa sola sallanarak ve bazen omuz omuza çarpışarak düzgün adım yürüyen biri erkek, diğeri kadın iki köylüydü bunlar. Erkek, kısa boylu, tıknaz, kırmızı yüzlü ve biraz göbekliydi, yaşına göre güçlü kuvvetli görünüyordu; uzun boylu, sıska ve kamburu çıkmış kadının ise hüzünlü bir hali vardı, kocası müşterilerle içip dalga geçerken, kendisi çocukluğundan beri çalışmış ve yüzü hiç gülmemiş tipik cefakâr köylü kadınıydı.</p>

  <p class="normal">Madeleine de arabadan inmiş, kendilerine doğru gelen bu zavallı iki insana bir yürek sıkışması, önceden hiç aklına gelmeyen bir hüzünle bakıyordu. Oğullarını, bu yakışıklı beyefendiyi tanıyamamışlar, açık renk elbiseli güzel kadının gelinleri olabileceğini asla tahmin edememişlerdi.</p>

  <p class="normal">Bekledikleri oğullarını karşılamak için konuşmadan hızlı hızlı yürüyor, peşlerinde bir araba olan bu şehirlilere bakmıyorlardı bile.</p>

  <p class="normal">Yanlarından geçip gitmek üzereydiler. Gülen Duroy bağırdı:</p>

  <p class="normal">“Merhaba Duroy Baba.”</p>

  <p class="normal">İhtiyarların ikisi birden zınk diye durdular, geçirdikleri şaşkınlığın ardından bu sürpriz karşısında sersemlediler. Kendisini ilk toplayan yaşlı kadın oldu, bir adım bile atmadan dili dolaşarak konuştu:</p>

  <p class="normal">“Oğul, sen misin?”</p>

  <p class="normal">Genç adam cevap verdi:</p>

  <p class="normal">“Tabii benim, Duroy Ana!” Kadına doğru ilerleyerek yanaklarına birer kocaman oğul öpücüğü kondurdu. Sonra, sığır tacirlerinin kasketine benzeyen, Rouen tarzı, siyah ipekten, fazlasıyla yüksek kasketini çıkarmış babasının yanaklarına kendi yanaklarını değdirdi.</p>

  <p class="normal">Georges, “İşte karım.” dedi. İki taşralı Madeleine’e baktılar. Tuhaf birine bakar gibi gözlerinde belli bir kaygı vardı, bu kaygıya babada tatminkâr bir tür beğeni, annede ise kıskanç bir düşmanlık duygusu karışmıştı.</p>

  <p class="normal">Yaradılıştan neşeli olan adam, elma şarabının verdiği keyifle cesaret bularak, gözünde bir hınzırlık ifadesiyle sordu:</p>

  <p class="normal">“Yine de onu öpebilirim değil mi?”</p>

  <p class="normal">Oğlu, “Elbette.” diye cevap verdi. Kendisini rahatsız hisseden Madeleine yanaklarını uzattı, köylü onu iki yanağından sesli sesli öptükten sonra, elinin tersiyle dudaklarını sildi.</p>

  <p class="normal">Yaşlı kadın da gelinini düşmanca bir sakınımla öptü. Hayır, hayallerindeki gelin bu değildi, bir elma gibi al al ve çok çocuklu bir kadın gibi yusyuvarlak, taze ve tombul birini görmeyi bekliyordu. Bu hanımın ise, farbalaları ve misk kokusuyla sürtüğe benzer bir havası vardı. Parfümlerin hepsi yaşlı kadın için miskti.</p>

  <p class="normal">Yeni evlilerin bavulunu taşıyan faytonun ardından yürümeye başladılar.</p>

  <p class="normal">İhtiyar adam oğlunun koluna girdi, onu geride alıkoyarak ilgiyle sordu:</p>

  <p class="normal">“İşler iyi gidiyor mu bakalım?”</p>

  <p class="normal">“Elbette, çok iyi gidiyor.”</p>

  <p class="normal">“Peki tamam, iyi ya! Söylesene, karının hali vakti yerinde mi?”</p>

  <p class="normal">“Kırk bin frankı var” diye cevap verdi Georges.</p>

  <p class="normal">Baba hafif bir hayranlık ıslığı koyverdi, miktar onu öylesine heyecanlandırmıştı ki, “Vay be!” diye mırıldanabildi sadece. Sonra ciddi bir inançla ekledi: “Doğrusu ya güzel kadın.” Çünkü onu zevkine uygun buluyordu. Geçmişte, bu işin erbabı olarak tanınmıştı.</p>

  <p class="normal">Madeleine ve anne, tek kelime konuşmadan yan yana yürüyorlardı. İki erkek onlara yetişti.</p>

  <p class="normal">Köye geliyorlardı, yolun kenarında küçük bir köydü bu, yolun her iki tarafında bulunan onar evden oluşmuştu, bazıları tuğladan, bazıları kilden, tepeleri kâh kireçle, kâh arduvazla örtülmüş kasaba evleri ve çiftlik barakalarıydı bunlar. Bir giriş ve çatı katından ibaret bir kulübe olan Duroy Baba’nın kahvesi “Güzel Manzara” köyün girişinde, solda yer alıyordu. Kapıya asılmış bir çam dalı, eski âdet uyarınca, susayan insanların içeriye girebileceğini gösteriyordu.</p>

  <p class="normal">Sofra, meyhanenin salonunda, birleştirilip iki örtüyle gizlenmiş iki masa üzerinde kurulmuştu. Servise yardımcı olmak için gelen bir komşu kadın, karşısında bu kadar güzel bir hanımefendiyi görünce büyük bir reveransla selam verdi, sonra Georges’u tanıyıp, “Aman Tanrım, bu sen misin ufaklık?” diye bağırdı.</p>

  <p class="normal">Georges neşeyle, “Evet ya benim Brulin Ana!” diye cevap verdi.</p>

  <p class="normal">Anne ve babasına nasıl sarıldıysa kadına da sarılıp öptü hemen.</p>

  <p class="normal">Sonra karısına döndü:</p>

  <p class="normal">“Gel odamıza gidelim,” dedi, “şapkanı çıkarırsın.”</p>

  <p class="normal">Onu, sağdaki kapıdan, yerleri karo döşeli, bembeyaz, soğuk bir odaya soktu; odanın duvarları kireçle badanalanmıştı, yatağın pamuklu kumaştan perdeleri vardı. Okunmuş bir su kabının üzerinde duran bir haç, mavi bir palmiyenin altındaki Paul ve Virginie ile sarı bir atın üzerindeki I. Napoléon’u gösteren renkli iki resim bu temiz ve kasvetli odanın yegâne süsleriydi.</p>

  <p class="normal">İkisi yalnız kalır kalmaz, Duroy Madeleine’e sarıldı:</p>

  <p class="normal">“Merhaba Made. İhtiyarları gördüğüm için mutluyum. Paris’teyken onları pek düşünmüyordum, yine de tekrar görüşünce sevindim.”</p>

  <p class="normal">Ama baba duvara yumruğuyla vurarak bağırıyordu:</p>

  <p class="normal">“Hadisenize, yemek hazır.”</p>

  <p class="normal">Sofraya oturmak zorunda kaldılar.</p>

  <p class="normal">Uzun süren bu köylü yemeğinde, sofraya art arda gelen yiyecekler birbirleriyle uyumsuzdu, koyun budunun ardından domuz sucuğu, domuz sucuğunun ardından omlet gelmişti. Elma şarabı ve birkaç bardak üzüm şarabıyla neşelenen Duroy Baba, seçme esprilerini sıralamaya başladı, söylediğine göre arkadaşlarının başından geçmiş olan bu açık saçık ve edepsiz hikâyeleri önemli davetler için saklıyordu. Bu hikâyelerin hepsini zaten bilen Georges yine de gülüyordu; doğduğu köyün havasıyla kendinden geçmiş, memleketine, çocukluğundan beri aşina olduğu yerlere duyduğu sevgi depreşmişti; kapıdaki bir bıçak çentiği, ayağı sakat bir iskemle, toprak kokuları, yakındaki ormandan gelen reçine ve ağaç kokusu, evin, derenin, gübrenin kokusu gibi önemsiz şeyler bile geçmişteki duygu ve anılarını tekrar yaşamasına yol açıyordu.</p>

  <p class="normal">Duroy Ana hiç konuşmuyor, hâlâ hüzünlü ve ciddi havasını koruyarak, içinde uyanan bir kinle, ağır işlerde çalışmaktan yıpranmış ellere ve bedene sahip yaşlı emekçilere, yaşlı köylülere has bir kinle gelinini göz ucuyla süzüyordu; miskinlik ve günah için yaratılmış bu lanetli, cehennemlik ve rezil şehirli kadın onda tiksinti uyandırıyordu. Durmadan yerinden kalkıp, yeni yemekler getiriyor, bardaklara sürahideki sarı ve ekşi içkiden ya da tıpaları gazlı limonata tıpası gibi patlayan şişelerdeki köpüklü ve tatlı elma şarabından koyuyordu.</p>

  <p class="normal">Madeleine ne yiyor, ne konuşuyordu; dudaklarında donup kalmış her zamanki gülümsemesiyle, ama bu kez tasalı ve tevekküllü bir gülümsemeyle öylece duruyordu. Hayal kırıklığı içinde ve üzgündü. Nedendi peki? Buraya gelmeyi istemişti. Köylülerin, yoksul köylülerin evine geleceğini hiç bilmiyordu. Genellikle hayal kurmayan biri olarak, nasıl insanlarla karşılaşacağını hayal etmişti peki?</p>

  <p class="normal">Bunu biliyor muydu? Kadınlar herhangi bir şeyi gerçeğinden daima farklı mı canlandırıyorlardı kafalarında? Bu ihtiyarları uzaktan daha mı şiirsel görmüştü? Hayır, ama daha edebi, daha soylu, daha sevgi dolu, daha gösterişli belki de. Oysa onların, roman kahramanları gibi seçkin olmasını hiç arzulamıyordu. Neden peki binlerce önemsiz, görünmez şey, açığa vurulmayan kabalıkları, hatta köylü tabiatları, sözleri, hareketleri ve neşeleri onda sarsıntı yaratıyordu?</p>

  <p class="normal">Asla kimseye sözünü etmediği, baştan çıkarılmış bir öğretmen olan kendi annesi aklına geliyordu, Saint-Denis’de büyümüş ve Madeleine on iki yaşındayken sefalet ve üzüntüden ölmüştü. Küçük kızı bir yabancı büyütmüştü. Babası olabilir miydi? Kimdi bu adam? Belli belirsiz şüpheleri olmasına rağmen Madeleine bunu tam olarak hiç bilemedi.</p>

  <p class="normal">Yemek bitmek bilmiyordu. Artık müşteriler giriyordu içeriye, Duroy Baba’nın elini sıkıyor, oğlunu görünce bağırıyorlardı; genç kadına yan yan bakıyor, hınzırca göz kırpıyorlardı, “Vay canına! Georges Duroy’nın karısı da pek hoşmuş” anlamına geliyordu bu.</p>

  <p class="normal">Daha az senli benli olanlar, tahta masaların başına geçip bağırıyorlardı: “Bir litrelik! – Bir bardak bira! – İki kadeh üzüm rakısı!” Ardından, siyah ve beyaz renkli küçük kemik dörtgenleri büyük bir gürültüyle masaya vurarak domino oynamaya koyuluyorlardı.</p>

  <p class="normal">Duroy Ana hâlâ durmadan gidip geliyor, içler acısı görüntüsüyle müşterilere hizmet ediyor, paraları alıyor, mavi önlüğünün ucuyla masaları siliyordu.</p>

  <p class="normal">Toprak pipoların ve ucuz puroların dumanı salonu dolduruyordu. Madeleine öksürmeye başladı ve “Çıkabilir miyiz? Artık dayanamıyorum.” dedi.</p>

  <p class="normal">Henüz yemek bitmemişti. Yaşlı Duroy’nın keyfi kaçtı. Bunun üzerine Madeleine ayağa kalktı ve kapının önünde, sokakta bir iskemleye oturarak, kayınpederiyle kocasının kahveleriyle içkilerini bitirmelerini bekledi.</p>

  <p class="normal">Çok geçmeden Duroy yanına geldi.</p>

  <p class="normal">“Seine’e kadar inmek ister misin?” diye sordu.</p>

  <p class="normal">Madeleine sevinçle kabul etti:</p>

  <p class="normal">“Ah, evet. Hadi gidelim.”</p>

  <p class="normal">Dağdan aşağıya indiler, Croisset’de bir tekne kiraladılar ve öğleden sonranın kalanını, bahar mevsiminin tatlı sıcağı altında ve nehrin hafif dalgalarıyla sallanarak, bir adanın kıyısında, söğüt ağaçlarının altında, uyuşukluk içinde geçirdiler.</p>

  <p class="normal">Hava kararınca tekrar yukarı çıktılar.</p>

  <p class="normal">Ölgün bir mum ışığı altında yenen akşam yemeği, Madeleine için öğle yemeğinden daha da sıkıcı geçti. Yarı sarhoş olan Duroy Baba hiç konuşmuyordu. Annenin yüzü ise hâlâ asıktı.</p>

  <p class="normal">Cılız ışık, aşırı iri burunlarla kafaların ve ölçüsüz hareketlerin gölgesini gri duvarlara yansıtmaktaydı. Biri biraz dönüp de yan tarafını sarı ve titrek aleve verdiğinde, devasa bir elin kaldırdığı bir çatal, tıpkı canavar ağzı gibi açılmış bir ağıza yönelen bir yaba gibi görünüyordu.</p>

  <p class="normal">Yemek biter bitmez Madeleine, eskimiş pipolar ve dökülmüş içkiler yüzünden kekremsi bir kokunun yer ettiği bu iç karartıcı salondan çıkardı kocasını.</p>

  <p class="normal">“Şimdiden sıkıldın mı yoksa?” dedi Duroy.</p>

  <p class="normal">Madeleine itiraz etmek istedi. Duroy onu durdurdu:</p>

  <p class="normal">“Hayır. Pekâlâ görüyorum. Eğer istersen yarın gideriz.”</p>

  <p class="normal">“Evet, isterim” diye mırıldandı Madeleine.</p>

  <p class="normal">Ağır ağır ilerliyorlardı. Okşayıcı ve derin karanlığı hafif gürültülerle, sürtünmelerle, soluklarla dolu hissi veren ılık bir geceydi. Zifiri karanlığın hâkim olduğu iki koru arasındaki bir yola girip, çok yüksek ağaçların altında yürümeye başladılar.</p>

  <p class="normal">“Neredeyiz?” diye sordu Madeleine.</p>

  <p class="normal">“Ormanda.” dedi Duroy.</p>

  <p class="normal">“Büyük mü?”</p>

  <p class="normal">“Çok büyük, Fransa’nın en büyük ormanlarından biri.”</p>

  <p class="normal">Bir toprak, ağaç ve yosun kokusu, tomurcukların özsuyundan ve ölü, çürümüş otlardan gelen o sık korulukların hoş ve kadim kokusu bu ağaçlıklı yolda uykuya dalmıştı sanki. Madeleine kafasını kaldırınca, ağaçların tepeleri arasından yıldızları görüyordu, en ufak bir esinti bile dalları kımıldatmadığı halde, genç kadın çevresinde, bu yaprak okyanusunun belli belirsiz titreştiğini hissetmekteydi.</p>

  <p class="normal">Ruhundan gelen tuhaf bir ürperti sardı tenini; belirsiz bir kaygıyla yüreği sıkıştı. Nedendi bu? Anlamıyordu. Ama yukarıda titreşen bu canlı kubbe altında, kendisini kaybolmuş, boğulmuş, tehlikelerle kuşatılmış, herkes tarafından terk edilmiş, yalnız, yeryüzünde yapayalnız hissediyordu.</p>

  <p class="normal">“Biraz korkuyorum. Dönsek iyi olur.” diye fısıldadı.</p>

  <p class="normal">“Peki, dönelim.”</p>

  <p class="normal">“Ve... yarın Paris’e gidiyoruz değil mi?”</p>

  <p class="normal">“Evet, yarın...”</p>

  <p class="normal">“Yarın sabah, senin için de uygunsa.”</p>

  <p class="normal">Geri döndüler. İhtiyarlar yatmıştı. Madeleine kötü bir gece geçirdi, köyün bütün sesleri onun için yeniydi, baykuşların her çığlığında, duvara bitişik bir kulübeye kapatılmış bir domuzun çıkardığı her homurtuda ve bir horozun gece yarısından itibaren her ötüşünde uyandı.</p>

  <p class="normal">Yataktan kalktı ve daha şafağın ilk ışıklarında gitmeye hazırdı.</p>

  <p class="normal">Georges anne ve babasına döneceğini bildirdiğinde, ihtiyarların ikisi de şaşırıp kaldı, sonra bu isteğin kimden geldiğini anladılar.</p>

  <p class="normal">Baba, “Yakında yine görür müyüm seni?” diye sordu sadece.</p>

  <p class="normal">“Elbette. Yaz aylarında.”</p>

  <p class="normal">“Peki, öyle olsun.”</p>

  <p class="normal">Yaşlı kadın homurdandı:</p>

  <p class="normal">“Dilerim yaptığından pişmanlık duymazsın.”</p>

  <p class="normal">Duroy ihtiyarların hoşnutsuzluklarını gidermek için onlara iki yüz frank bıraktı; bir çocuğun gidip çağırdığı fayton saat ona doğru gelince, yeni evliler yaşlı köylüleri kucaklayıp yola koyuldular.</p>

  <p class="normal">Yamaçtan inerlerken Duroy gülmeye başladı:</p>

  <p class="normal">“Gördün mü,” dedi, “sana söylemiştim. Seni anne ve babam, Madam ve Mösyö du Roy de Cantel’le tanıştırmamalıydım.”</p>

  <p class="normal">Madeleine de gülmeye başlayıp cevap verdi:</p>

  <p class="normal">“Onlarla tanıştığım için memnunum şimdi. Bu yiğit insanları çok sevmeye başladım. Paris’ten onlara küçük hediyeler göndereceğim.”</p>

  <p class="normal">Sonra mırıldandı:</p>

  <p class="normal">“Du Roy de Cantel... Göreceksin, kimse davetiyemizi alınca şaşırmayacak. Ailenin mülkünde bir hafta geçirdiğimizi söyleyeceğiz herkese.”</p>

  <p class="normal">Erkeğe yaklaşarak, bıyığının ucuna bir öpücük kondurdu: “Merhaba Géo.”</p>

  <p class="normal">Duroy bir eliyle onun beline sarılarak, “Merhaba Made.” diye cevap verdi.</p>

  <p class="normal">Uzakta, vadinin dibinde, sabah güneşinin altında gümüş bir şerit gibi uzanan nehir, gökyüzüne kömür dumanları püskürten fabrika bacaları ve eski şehrin üzerinde yükselen sivri çan kuleleri seçiliyordu.</p>
</body>
</html>
