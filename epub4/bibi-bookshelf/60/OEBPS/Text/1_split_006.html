<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_6">IV</h2>

  <p class="normal">Georges Duroy makalesini basılmış görmeyi öyle arzuluyordu ki gece iyi uyuyamadı. Gün ağarır ağarmaz yataktan kalktı, gazete dağıtıcıları koşturarak büfeler arasında mekik dokumaya başlamadan çok önce sokakları arşınlıyordu.</p>

  <p class="normal">La Vie Française’in kendi mahallesinden önce Saint-Lazare garına geleceğini bildiği için oraya gitti. Saat henüz çok erken olduğundan kaldırımda dolanmaya başladı.</p>

  <p class="normal">Satıcı kadının gelip, önü boydan boya cam olan dükkânını açtığını gördü, ardından kafasının üstünde katlanmış büyük bir kâğıt yığını taşıyan bir adamı fark etti. Hızla o yana doğru seğirtti: Gelenler Le Figaro, Gil-Blas, Le Gaulois, L’Événement ve iki üç başka sabah gazetesiydi, ama aralarında La Vie Française yoktu.</p>

  <p class="normal">İçini bir korku kapladı. “Ya Bir Askerin Afrika Anıları’nı bir sonraki güne ertelemişlerse veya yazı, olur ya, son anda Walter Baba’nın hoşuna gitmemişse?”</p>

  <p class="normal">Büfeye doğru tekrar inerken, gazeteyi sattıklarını gördü, getirildiğini fark etmemişti oysa. Adımlarını sıklaştırdı, tezgâha üç metelik attıktan sonra gazeteyi alıp açtı, ilk sayfadaki başlıklara göz gezdirdi. Hiçbir şey yoktu. Kalbi hızla çarpmaya başladı; gazetenin iç sayfalarını açtı, bir sütunun altında iri harflerle yazılmış “Georges Duroy” adını okuyunca büyük bir heyecana kapıldı. İşte olmuştu, ne büyük bir sevinçti bu!</p>

  <p class="normal">Gazete elinde, şapkası kolunun altında, düşünmeden yürümeye koyuldu; içinden, yoldan geçenleri durdurup, “Satın alın şunu, satın alın şunu, benim bir makalem var.” demek geliyordu. Akşamları caddelerde bazı adamların yaptığı gibi var gücüyle şöyle bağırabilmek isterdi: “La Vie Française’i okuyun, Georges Duroy’nın makalesini okuyun: Bir Askerin Afrika Anıları.” Birdenbire, makaleyi okuma isteği duydu, halka açık bir yerde, iyice göz önüne bir kafede okumak istiyordu. Şimdiden kalabalıklaşmış bir yer aramaya başladı. Uzun zaman yürümesi gerekti. Bir sürü müşterinin çoktan gelip oturduğu bir tür şarap evine girdi ve saati düşünmeksizin “Bir absent.” der gibi, “Bir rom.” dedi. Ardından, “Garson, bana La Vie Française’i getirin.” diye seslendi.</p>

  <p class="normal">Beyaz önlüklü bir adam koşturdu:</p>

  <p class="normal">“La Vie Française yok beyefendi, sadece Le Rappel, Le Siècle, La Lanterne ve Le Petit Parisien alıyoruz.”</p>

  <p class="normal">Duroy öfkeli ve gücenik bir sesle, “İşte şurada bir bayi var, gidip benim için alın öyleyse.” dedi. Garson koşup gazeteyi getirdi. Duroy makalesini okumaya koyuldu. Yanında oturanların dikkatini çekmek ve bu gazetede ne olduğunu merak etmelerini sağlamak için birkaç kez yüksek sesle, “Çok iyi, çok iyi!” dedi. Giderken de gazeteyi masanın üzerinde bıraktı. Bunu fark eden patron seslendi:</p>

  <p class="normal">“Beyefendi, beyefendi, gazetenizi unuttunuz!”</p>

  <p class="normal">Duroy cevap verdi:</p>

  <p class="normal">“Size bırakıyorum, ben okudum. Hem bugün, çok ilginç bir yazı var.”</p>

  <p class="normal">Yazının hangisi olduğunu belirtmedi ama giderken, yanında oturanlardan birinin, masada bıraktığı La Vie Française’i aldığını gördü.</p>

  <p class="normal">“Şimdi ne yapacağım?” diye düşündü. Ofisine gidip maaşını almaya ve istifasını vermeye karar verdi. Şefinin ve çalışma arkadaşlarının nasıl bozum olacaklarını düşündükçe zevkten titriyordu. Özellikle de şefin şaşırıp kalacağı düşüncesi ona büyük bir mutluluk veriyordu.</p>

  <p class="normal">Kasa ancak onda açıldığından, dokuz buçuktan önce işyerinde olmamak için yavaş yavaş yürüyordu.</p>

  <p class="normal">Ofisi karanlık, kocaman bir odaydı, kışın neredeyse gün boyu lamba yakmak gerekiyordu. Diğer ofislerin karşısında, dar bir avluya bakıyordu. İçeride sekiz memur, bir de paravanın ardına gizlenmiş, bir köşede oturan şef yardımcısı vardı.</p>

  <p class="normal">Duroy önce, sarı bir zarfa konup ödemelerden sorumlu memurun çekmecesine bırakılmış yüz on sekiz frank yirmi beş santimini almaya gitti, sonra zafer kazanmış biri edasıyla, onca gün geçirdiği geniş çalışma odasına girdi.</p>

  <p class="normal">İçeri girer girmez şef yardımcısı Mösyö Potel ona seslendi:</p>

  <p class="normal">“Ha, siz misiniz Mösyö Duroy? Şef sizi kaç kere aradı. Biliyorsunuz ki doktor raporu olmadan iki gün üst üste hasta olunmasını kabul etmez.”</p>

  <p class="normal">Ofisin ortasında ayakta duran Duroy, büyük bir etki uyandırmaya hazırlanarak yüksek sesle cevap verdi:</p>

  <p class="normal">“Belki de pek umursamıyorum, ne dersiniz!”</p>

  <p class="normal">Memurlar arasında bir hayret dalgası dolaştı, Mösyö Potel’in ürkmüş yüzü, arkasına tıkıldığı paravanın üzerinden göründü.</p>

  <p class="normal">Hava cereyanından etkilenme korkusuyla içeride siper alıyordu, çünkü romatizması vardı. Personelini denetlemek için paravanda iki delik açmıştı yalnızca.</p>

  <p class="normal">Uçan sineklerin vızıltısı duyuluyordu. Nihayet şef yardımcısı tereddüt içinde sordu:</p>

  <p class="normal">“Ne dediniz?”</p>

  <p class="normal">“Pek de umursamıyorum dedim. Bugün sadece istifamı vermek için geldim. Ayda beş yüz frank, artı satır başına ödeme karşılığında yazar olarak La Vie Française’e girdim. Hatta bu sabah işe başladım bile.”</p>

  <p class="normal">Kendi kendine, alacağı zevki uzatmaya karar vermiş olduğu halde, bir kalemde her şeyi ortaya dökme isteğine karşı koyamamıştı.</p>

  <p class="normal">Zaten yarattığı etki büyük olmuştu. Kimse kımıldamıyordu.</p>

  <p class="normal">Bunun üzerine Duroy açıklamada bulundu:</p>

  <p class="normal">“Mösyö Perthuis’ye haber verip, sizinle vedalaşmaya geleceğim.”</p>

  <p class="normal">Şefle görüşmek için odadan çıktı, onu gören şef haykırdı:</p>

  <p class="normal">“Ha, demek buradasınız! Bilirsiniz ki istemediğim bir şey varsa...”</p>

  <p class="normal">Memur onun sözünü kesti:</p>

  <p class="normal">“Böyle bağırmanıza gerek yok...”</p>

  <p class="normal">Horoz ibiği gibi kıpkırmızı, iriyarı bir adam olan Mösyö Perthuis’nin şaşkınlıktan soluğu tıkandı adeta.</p>

  <p class="normal">Duroy sözünü sürdürdü:</p>

  <p class="normal">“İşyerinizden gına geldi. Bugün gazeteciliğe başladım, orada bana güzel bir mevki verdiler. Sizi saygıyla selamlıyorum.”</p>

  <p class="normal">Ve çıkıp gitti. İntikamını almıştı.</p>

  <p class="normal">Eski iş arkadaşlarıyla tokalaştı, tehlikeyi göze almamak için onunla konuşmaya pek cesaret edemiyorlardı, çünkü kapı açık kaldığından şefle arasında geçen konuşmayı işitmişlerdi.</p>

  <p class="normal">Cebinde maaşıyla kendini tekrar sokakta buldu. Bildiği uygun fiyatlı iyi bir lokantada lezzetli bir öğle yemeği yedi. Tekrar satın aldığı La Vie Française’i yemek yediği masada bıraktıktan sonra birçok dükkâna girip ufak tefek öteberi aldı, tek derdi bu eşyaların evine teslim edilmesi ve Georges Duroy adını verebilmekti. Şunu eklemeyi de ihmal etmiyordu. “La Vie Française’in yazarıyım.”</p>

  <p class="normal">Ardından sokağı ve ev numarasını söylüyor, “Kapıcıya bırakırsınız.” demeye de özellikle dikkat ediyordu.</p>

  <p class="normal">Hâlâ zamanı olduğundan, gelip geçenlerin gözü önünde şipşak kartvizitler hazırlayan bir taşbaskı ustasının dükkânına girdi. Hemen kendisine yüz kadar kartvizit bastırdı, üzerlerinde adı ve yeni unvanı yazıyordu.</p>

  <p class="normal">Sonra gazeteye gitti.</p>

  <p class="normal">Forestier, tıpkı bir astını karşılar gibi, üstün konumunu vurgulayarak karşıladı onu:</p>

  <p class="normal">“Ha, geldin demek. Çok iyi. Sana vereceğim bir sürü iş var. On dakika bekle. Önce elimdeki işi bitireyim.”</p>

  <p class="normal">Başladığı bir mektubu yazmayı sürdürdü.</p>

  <p class="normal">Büyük masanın öteki ucunda çok solgun, şişko, son derece kilolu, bembeyaz dazlak kafası pırıl pırıl parlayan, kısa boylu bir adam, aşırı bir miyobun etkisiyle burnunu kâğıda gömmüş, bir şeyler yazıyordu.</p>

  <p class="normal">Forestier ona sordu:</p>

  <p class="normal">“Söylesene Saint-Potin, bizim adamlarla kaçta mülakat yapacaksın?”</p>

  <p class="normal">“Saat dörtte.”</p>

  <p class="normal">“Buradaki genç Duroy’yı da yanında götür, mesleğin püf noktalarını öğretirsin.”</p>

  <p class="normal">“Olur.”</p>

  <p class="normal">Ardından arkadaşına doğru dönen Forestier ekledi:</p>

  <p class="normal">“Cezayir üzerine makalenin devamını getirdin mi? Bu sabahki başlangıç çok sükse yaptı.”</p>

  <p class="normal">Apışıp kalan Duroy, kekelemeye başladı:</p>

  <p class="normal">“Hayır... öğleden sonra vaktim olur sanmıştım... başıma bir sürü iş çıktı... yapamadım...”</p>

  <p class="normal">Beriki hoşnutsuz bir havada omuzlarını kaldırdı:</p>

  <p class="normal">“Daha disiplinli olmazsan, geleceğini tehlikeye sokarsın. Walter Baba senin yazına güveniyordu. Gidip yazının yarın geleceğini söyleyeyim. Hiçbir şey yapmadan para alacağını sanıyorsan yanılıyorsun.”</p>

  <p class="normal">Bir anlık sessizliğin ardından ekledi:</p>

  <p class="normal">“Demir tavında dövülür, lanet olası.”</p>

  <p class="normal">Saint-Potin ayağa kalktı:</p>

  <p class="normal">“Ben hazırım.”</p>

  <p class="normal">Bunun üzerine Forestier, sandalyesinde kaykılarak, bilgi vermek üzere tumturaklı denebilecek bir poz aldı ve Duroy’a dönüp şöyle dedi:</p>

  <p class="normal">“Durum şu: Çinli General Li-Theng-Fao iki gündür Paris’te misafirimiz ve Continental’de kalıyor, Raca Taposahib Ramaderao Pali ise Bristol otelinde. Onlarla bir görüşme yapacaksınız.”</p>

  <p class="normal">Sonra Saint-Potin’e döndü:</p>

  <p class="normal">“Sana belirttiğim esas noktaları sakın unutma. Generale ve racaya İngiltere’nin Uzakdoğu’da çevirdiği dolaplar üzerine düşüncelerini, sömürgeleştirme ve hâkimiyet kurma sistemi konusundaki fikirlerini, Avrupa’nın, özellikle de Fransa’nın bu meseleye müdahil olmasına ilişkin umutlarını sor.”</p>

  <p class="normal">Sustu, ardından ortaya konuşarak şunları ekledi:</p>

  <p class="normal">“Okurlarımız için, şu sıralar kamuoyunu çok ilgilendiren bu meseleler üzerinde hem Çin’de hem Hindistan’da ne düşünüldüğünü öğrenmek kadar önemli bir şey olamaz.”</p>

  <p class="normal">Duroy için ekledi:</p>

  <p class="normal">“Saint-Potin’in nasıl davrandığını gözlemle, mükemmel bir muhabirdir, bir adamın beş dakikada iflahını kesmenin püf noktalarını öğrenmeye çalış.”</p>

  <p class="normal">Ardından, aralarındaki mesafeyi tam anlamıyla oturtma, eski arkadaşı ve yeni meslektaşına yerini bildirme niyetini gizlemeden, ciddiyetle tekrar yazmaya koyuldu.</p>

  <p class="normal">Kapıdan çıktıkları anda Saint-Potin gülmeye başlayarak Duroy’ya şöyle dedi:</p>

  <p class="normal">“Şişinip duruyor. Hem de bize yapıyor bunu. Sanki okurlarıymışız gibi davranıyor.” Sonra caddeye indiler, muhabir sordu:</p>

  <p class="normal">“Bir şey içer misiniz?”</p>

  <p class="normal">“Evet, memnuniyetle. Hava çok sıcak.”</p>

  <p class="normal">Bir kafeye girerek soğuk içecekler sipariş ettiler. Saint-Potin konuşmaya başladı. Herkesten ve gazeteden söz ediyor, bir dolu şaşırtıcı ayrıntı sıralıyordu.</p>

  <p class="normal">“Patron mu? Gerçek bir Yahudidir. Bilirsiniz, Yahudiler asla değişmez. Ne ırk ama!” Cimriliğin, İsrailoğullarına has şu cimriliğin özellikleri, on santimlik tasarruflar, mutfak alışverişlerinde yapılan pazarlıklar, talep edilen ve alınan yüz kızartıcı indirimler, tefecilik, faizle para verme usulleri konusunda şaşırtıcı şeyler anlattı.</p>

  <p class="normal">“Buna rağmen yine de hiçbir şeye inanmayan ve herkesi oyuna getiren iyi bir herif. Yarı resmi, Katolik, liberal, cumhuriyetçi, Orléans Hanedanı’ndan yana, kremalı pasta gazetesi, borsa işlemlerini ve her türden şirketini desteklemek için kuruldu yalnızca. Bu yüzden çok güçlü; on paralık sermayesi olmayan şirketler sayesinde milyonlar kazanıyor...”</p>

  <p class="normal">Duroy’ya “aziz dostum” diye hitap ederek anlatmayı sürdürüyordu.</p>

  <p class="normal">“Bu cimrinin Balzac’vari lafları var. Düşünün ki geçen gün şu antika Norbert ve Don Kişot Rival ile birlikte onun çalışma odasındayken, tüm Paris’in bildiği şu maroken çantası koltuğunun altında, yöneticimiz Montelin içeri girdi. Walter kafasını kaldırıp, ‘Yeni bir şey var mı?’ diye sordu.</p>

  <p class="normal">Montelin saflıkla cevap verdi: ‘Kâğıt tüccarına borcumuz olan on altı bin frankı ödedim.’</p>

  <p class="normal">Patron şaşkınlıkla yerinden sıçradı.</p>

  <p class="normal">‘Ne diyorsunuz?’</p>

  <p class="normal">‘Mösyö Privas’ya olan borcu ödedim diyorum.’</p>

  <p class="normal">‘Siz aklınızı mı kaçırdınız!’</p>

  <p class="normal">‘Neden?’</p>

  <p class="normal">‘Neden... neden... neden...’</p>

  <p class="normal">Gözlüğünü çıkarıp camlarını sildi. Muzip ya da buyurgan laflar edeceği her seferinde tombul yanaklarına yayılan şu tuhaf gülümseme belirdi suratında, alaycı ve güvenli bir sesle şöyle dedi: ‘Neden mi? Çünkü dört-beş bin franklık bir indirim elde edebilirdik de ondan.’</p>

  <p class="normal">Şaşıran Montelin tekrar söze girdi: ‘Ama müdür bey, bütün hesaplar düzgündü, ben kontrol etmiştim, siz de onaylamıştınız.’</p>

  <p class="normal">Tekrar ciddileşen patron şöyle dedi: ‘Herkes sizin kadar saf değil. Şunu bilin ki Mösyö Montelin, uzlaşmak için daima borçları biriktirmek gerekir.’”</p>

  <p class="normal">Saint-Potin işin erbabı biri gibi başını sallayarak ekledi:</p>

  <p class="normal">“Ne diyorsunuz? Balzac’vari değil mi bu laf?”</p>

  <p class="normal">Duroy, Balzac okumamıştı ama inanarak cevap verdi:</p>

  <p class="normal">“Vay canına, evet ya!”</p>

  <p class="normal">Ardından muhabir koca bir budala olan Madam Walter’den, dikiş tutturamamış bir moruk olan Rival’den, kişiliksiz Fervacques’tan söz etti, sıra nihayet Forestier’ye geldi:</p>

  <p class="normal">“Ona gelince, karısıyla evlendiği için şanslı, hepsi bu.”</p>

  <p class="normal">Duroy sordu:</p>

  <p class="normal">“Karısının durumu nedir tam olarak?”</p>

  <p class="normal">Saint-Potin ellerini ovuşturdu:</p>

  <p class="normal">“Anasının gözü, hinoğluhin bir kadın. Vaudrec, yani Kont de Vaudrec adlı yaşlı bir zevk düşkününün metresi, adam ona çeyiz düzüp evlendirdi...”</p>

  <p class="normal">Duroy aniden buz kestiğini hissetti, öfkeyle geriliyor, bu gevezeye küfredip tokatlamak istiyordu. Ama yalnızca sözünü kesip şöyle sordu:</p>

  <p class="normal">“Saint-Potin gerçek adınız mı?”</p>

  <p class="normal">Beriki saflıkla cevap verdi:</p>

  <p class="normal">“Hayır, adım Thomas. Saint-Potin adını gazetede taktılar.”</p>

  <p class="normal">İçeceklerin parasını ödeyen Duroy devam etti:</p>

  <p class="normal">“Sanırım geç oldu, ziyaret etmemiz gereken iki asil bey var.”</p>

  <p class="normal">Saint-Potin gülmeye başladı:</p>

  <p class="normal">“Henüz safsınız! Gidip de şu Çinliyle şu Hintliye İngiltere hakkında ne düşündüklerini soracağımı mı sanıyorsunuz yoksa? La Vie Française okurları için ne düşünmeleri gerektiğini ben onlardan iyi bilmiyorum da sanki. Bu Çinlilerin, Acemlerin, Hinduların, Şilililerin, Japonların ve diğerlerinin yüzlercesiyle mülakat yaptım. Bana göre hepsi aynı şeyi söylüyor. Yapmam gereken tek şey, son gelen kişi üzerine hazırladığım makaleyi alıp, kelimesi kelimesine kopya etmek. Değişen bir tek yüzleri, isimleri, unvanları, yaşları, kaldıkları süitler. Bu konularda hata yapmamak lazım, yoksa Le Figaro ve Le Gaulois beni tefe koyar. Ama Bristol ve Continental otellerinin kapıcıları beş dakika içinde bana bilgi verecek. Bir puro tüttürerek yayan gideceğiz oraya. Kısacası, gazeteden yüz metelik araba parası isteyeceğiz. İşte azizim, insan pratik oldu mu böyle davranır.”</p>

  <p class="normal">Duroy sordu:</p>

  <p class="normal">“Bu koşullarda muhabirlik yapmanın getirisi iyi olmalı?”</p>

  <p class="normal">Gazeteci esrarlı bir şekilde cevap verdi:</p>

  <p class="normal">“Evet, ama gizli reklamlar sayesinde hiçbir şeyin getirisi dedikodu sütunları kadar olamaz.”</p>

  <p class="normal">Masadan kalkmış, Madeleine’e doğru caddeyi takip ediyorlardı. Saint-Potin aniden arkadaşına şöyle dedi:</p>

  <p class="normal">“Eğer yapacak bir işiniz varsa, size ihtiyacım yok, bilesiniz.”</p>

  <p class="normal">Duroy onun elini sıkarak çekip gitti.</p>

  <p class="normal">Akşam yazması gereken makale aklına gelince huzursuz oluyordu, konu üzerinde düşünmeye başladı. Yürürken bir yandan zihninde fikirler, düşünceler, yargılar, anekdotlar biriktiriyordu, böylece Champs-Elysées Caddesi’nin sonuna kadar gitti, Paris bu sıcak günlerde boş olduğundan caddede dolaşan tek tük insan vardı.</p>

  <p class="normal">Etoile zafer takının yanındaki bir şarap evinde akşam yemeğini yedikten sonra, yavaş yavaş yürüyerek evine geldi, çalışmak için masasının başına oturdu.</p>

  <p class="normal">Ama büyük beyaz kâğıda baktığı anda kafasında toparladığı malzeme adına ne varsa hepsi uçup gitti, sanki beyni buharlaşmıştı. Anı parçalarını yakalamaya ve belirginleştirmeye çalışıyordu. Anılar, tekrar ele almaya çalıştıkça kendisinden uzaklaşıyor ya da karmakarışık bir biçimde zihnine hücum ediyordu; onları nasıl sunacağını, nasıl allayıp pullayacağını ve hangisinden başlayacağını bilmiyordu.</p>

  <p class="normal">Bir saatlik çabadan ve devamı gelmeyen yarım cümlelerle karaladığı beş sayfadan sonra kendi kendine şöyle dedi: “Henüz mesleğe yeterince alışmış değilim. Yeni bir ders daha almam lazım.” Aniden Madam Forestier’yle geçireceği bir başka sabah düşüncesi, bu samimi, içten, hoş ve uzun baş başa görüşme umudu arzuyla ürpermesine neden oldu. İşe koyulmaktan ve çabucak başarmaktan neredeyse korkarak, çabucak yattı.</p>

  <p class="normal">Bu ziyaretin keyfini ertelemek ve yavaş yavaş çıkarmak için ertesi gün biraz geç kalktı.</p>

  <p class="normal">Arkadaşının kapısını çaldığında saat onu geçiyordu.</p>

  <p class="normal">Hizmetçi, “Beyefendi şu anda çalışıyor.” dedi.</p>

  <p class="normal">Duroy, kocanın orada olabileceğini hiç düşünmemişti. Yine de, “Acil bir iş için geldiğimi söyleyin.” diye ısrar etti.</p>

  <p class="normal">Beş dakikalık bir beklemenin ardından, son derece güzel bir sabah geçirdiği çalışma odasına alındı.</p>

  <p class="normal">Kendisinin oturduğu yerde şimdi Forestier oturmuş, bir şeyler yazıyordu, üzerinde ropdöşambrı, ayaklarında terlikleri, kafasında küçük bir İngiliz takkesi vardı; karısı ise aynı beyaz sabahlığını giymiş, dirseklerini şömineye dayamış, ağzında bir sigarayla ona yazısını dikte ediyordu.</p>

  <p class="normal">Eşikte duran Duroy, fısıltı halinde konuştu:</p>

  <p class="normal">“Çok özür dilerim, rahatsız ediyor muyum?”</p>

  <p class="normal">Arkadaşı kafasını çevirerek öfkeli bir yüzle homurdandı:</p>

  <p class="normal">“Yine ne istiyorsun? Çabuk ol, telaşımız var.”</p>

  <p class="normal">Apışıp kalan beriki kekeliyordu:</p>

  <p class="normal">“Yok, önemli değil, özür dilerim.”</p>

  <p class="normal">Ama Forestier sinirliydi:</p>

  <p class="normal">“Hadi ama kahrolası! Zamanı boşa harcama; günaydın deme mutluluğu için kapıma dayanmadın değil mi!”</p>

  <p class="normal">Bunun üzerine iyice altüst olan Duroy kararını verdi:</p>

  <p class="normal">“Hayır... şu var ki yine makalemi yazmayı başaramadım... son seferinde bana karşı öyle... öyle nazik davrandın ki... davrandınız ki... ben de tekrar gelme cesareti buldum... umuyordum ki...”</p>

  <p class="normal">Forestier onun sözünü kesti:</p>

  <p class="normal">“Alay mı ediyorsun sen? İşini benim yapacağımı, senin de tek görevinin ay sonunda para almak olacağını mı düşünüyorsun? Hayır! İyi iş doğrusu!”</p>

  <p class="normal">Genç kadın tek kelime etmeden sigarasını tüttürmeyi sürdürüyordu, yüzünde alaycı düşüncesini gizleyen sevimli bir maskeyi andırır, anlaşılmaz bir gülümseme vardı sürekli.</p>

  <p class="normal">Kıpkırmızı kesilen Duroy, kekeleyip duruyordu: “Özür dilerim... Sanmıştım ki... düşünmüştüm ki...” Sonra aniden berrak bir sesle şöyle dedi:</p>

  <p class="normal">“Sizden bin kere özür dilerim hanımefendi, dün bana yazdırdığınız son derece güzel yazı için en derin şükranlarımı sunuyorum.”</p>

  <p class="normal">Sonra selam verdi; Charles’a, “Saat üçte gazetede olacağım.” diyerek çıktı.</p>

  <p class="normal">Hızlı hızlı evine döndü, bir yandan da homurdanıyordu. “Bu seferkini kendim, tek başıma yazacağım, görsünler bakalım...”</p>

  <p class="normal">Eve girer girmez, öfkenin tahrikiyle yazmaya koyuldu.</p>

  <p class="normal">Tefrika roman ayrıntılarını, şaşırtıcı olayları, tumturaklı tasvirleri bir araya getirerek, astsubaylara has kalıplaşmış cümlelerle, kolejli tarzı bir beceriksizlikle, Madam Forestier’nin başladığı macerayı devam ettirdi. Bir saat içinde bir çılgınlık karmaşasını andıran yazıyı bitirmişti, güvenle La Vie Française’e götürdü.</p>

  <p class="normal">İlk rastladığı Saint-Potin oldu, adam bir suç ortağı samimiyetiyle elini sıkarak sordu:</p>

  <p class="normal">“Çinli ve Hinduyla konuşmamı okudunuz mu? Bayağı eğlenceli değil mi? Bütün Paris’i eğlendirdi. Oysa adamların burunlarının ucunu bile görmedim.”</p>

  <p class="normal">Hiçbir şey okumamış olan Duroy hemen gazeteyi aldı, “Hindistan ve Çin” başlıklı uzun bir makaleye göz gezdirdi, muhabir de o sırada en ilginç bölümleri gösteriyor ve dikkatini çekiyordu.</p>

  <p class="normal">Forestier, nefes nefese, telaşlı ve şaşkın bir halde çıkageldi:</p>

  <p class="normal">“Ha, güzel, her ikinize de ihtiyacım var.”</p>

  <p class="normal">Akşama kadar toplamaları gereken bir dizi siyasi haber istedi.</p>

  <p class="normal">Duroy ona makalesini uzattı.</p>

  <p class="normal">“İşte Cezayir konusunun devamı.”</p>

  <p class="normal">“Çok iyi, ver, yazıyı patrona teslim edeceğim.”</p>

  <p class="normal">Hepsi bu kadardı.</p>

  <p class="normal">Saint-Potin yeni meslektaşını çekip götürdü, koridora çıktıklarında şöyle dedi:</p>

  <p class="normal">“Vezneye gittiniz mi?”</p>

  <p class="normal">“Hayır. Neden?”</p>

  <p class="normal">“Neden mi? Ödeme yapmaları için. Her zaman aylığını peşin almalı insan. Yarın neler olacağını bilemeyiz.”</p>

  <p class="normal">“Eh... bundan iyisi can sağlığı.”</p>

  <p class="normal">“Sizi veznedarla tanıştıracağım. Hiç zorluk çıkarmayacaktır. Burada ödemeler düzgün yapılır.”</p>

  <p class="normal">Duroy gidip iki yüz frankını ve buna ek olarak bir gün önceki makalesinin karşılığı olan yirmi sekiz frankı aldı; bu para demiryollarından aldığı maaşa eklenince, cebinde toplam üç yüz kırk frankı olmuştu.</p>

  <p class="normal">Bugüne kadar eline hiç böyle bir para geçmemişti, kendini sonsuza kadar zengin hissetti.</p>

  <p class="normal">Sonra Saint-Potin onu çene çalmak üzere dört beş rakip gazetenin bürosuna götürdü; toplamakla görevlendirildiği haberlerin diğerleri tarafından çoktan ele geçirildiğini umuyor, ustalıklı konuşması ve çenebazlığı sayesinde haberleri onlardan sızdıracağını düşünüyordu.</p>

  <p class="normal">Akşam olunca, yapacak hiç işi olmayan Duroy Folies-Bergère’e gitmeyi düşündü; cesaret göstererek, girişte kendini tanıttı:</p>

  <p class="normal">“Adım Georges Duroy, La Vie Française’de yazarım. Geçen gün Mösyö Forestier’yle gelmiştim, kendisi bana giriş izni alacağını söylemişti. Fırsatı oldu mu bilmiyorum.”</p>

  <p class="normal">Bir kayıt defterini incelediler. Adı yoktu. Yine de çok nazik bir adam olan görevli şöyle dedi:</p>

  <p class="normal">“Siz yine de girin beyefendi ve talebinizi müdür beye kendiniz iletin, kuşkusuz yerine getirecektir.”</p>

  <p class="normal">Duroy içeri girdi ve neredeyse aynı anda ilk akşam birlikte çıktığı Rachel’le karşılaştı.</p>

  <p class="normal">Kadın onun yanına geldi:</p>

  <p class="normal">“Merhaba canikom. İyi misin?”</p>

  <p class="normal">“Çok iyiyim, ya sen?”</p>

  <p class="normal">“Fena sayılmam. Geçen günden bu yana seni iki kere rüyamda gördüm, biliyor musun.”</p>

  <p class="normal">Gururu okşanan Duroy gülümsedi:</p>

  <p class="normal">“Aman, aman! Bu neye alamet?”</p>

  <p class="normal">“Hoşuma gittiğine alamet koca budala ve ne zaman istersen tekrar birlikte olabileceğimize.”</p>

  <p class="normal">“İstersen bugün olabilir.”</p>

  <p class="normal">“Evet, çok isterim.”</p>

  <p class="normal">“İyi de, bak şimdi...” Duroy, söyleyeceği şeyden biraz utanarak tereddüt ediyordu: “Cebimde tek metelik yok, kulüpten geliyorum, bütün param gitti.”</p>

  <p class="normal">Kadın, içgüdüsü ve erkeklerin üçkâğıtçılıklarıyla pazarlıklarına alışık olmanın getirdiği tecrübesiyle yalanın kokusunu almış, Duroy’nın gözlerinin ta içine bakıyordu.</p>

  <p class="normal">“Dalgacı seni! Bu tavrın hiç de kibar değil.”</p>

  <p class="normal">Duroy’nın yüzünde sıkıntılı bir gülümseme belirdi:</p>

  <p class="normal">“On frank kabul edersen, elimde kalan tüm para bu.”</p>

  <p class="normal">Kadın, bir hevesi kendine çok görmeyen kibar fahişenin çıkar gütmez tavrıyla mırıldandı:</p>

  <p class="normal">“Nasıl istersen sevgilim, tek istediğim sensin.”</p>

  <p class="normal">Baştan çıkmış bir ifadeyle gözlerini genç adamın bıyıklarına doğru kaldırdı ve koluna girerek tutkuyla ona yaslandı:</p>

  <p class="normal">“Önce gidip bir nar şurubu içelim. Sonra birlikte şöyle bir dolaşırız. Benim canım Opéra’ya gitmek istiyor, öylesine, seni göstermek için. Erkenden de eve döneriz, değil mi?”</p>

  <p class="normal">Duroy, kadının evinde geç bir saatte uyudu. Oradan çıktığında sabah olmuştu, hemen aklına bir La Vie Française almak geldi. Heyecanla gazeteyi açtı, makalesi yoktu; kaldırımda dikilirken, kaygılı bir biçimde gazete sütunlarını gözden geçiriyor, aradığını bulmayı umuyordu.</p>

  <p class="normal">Kalbinin üzerinde bir ağırlık baskı yapmaktaydı, çünkü bir aşk gecesi yorgunluğunun ardından, bitkinliğinin üzerine gelen bu aksilik bir felaket etkisi yaratmıştı.</p>

  <p class="normal">Evine çıktı ve giysileriyle yatağa uzanıp uyudu.</p>

  <p class="normal">Birkaç saat sonra yazı işlerine giderek, Mösyö Walter’in yanına çıktı:</p>

  <p class="normal">“Bu sabah Cezayir üzerine olan ikinci makalemi gazetede göremeyince çok şaşırdım beyefendi.”</p>

  <p class="normal">Müdür kafasını kaldırıp sert bir sesle şöyle dedi:</p>

  <p class="normal">“Makalenizi arkadaşınız Forestier’ye vererek okumasını rica ettim; yazıyı tatmin edici bulmadı, tekrar yazılması gerekecek.”</p>

  <p class="normal">Öfke içindeki Duroy, tek kelime söylemeden çıktı ve kaba bir tavırla arkadaşının odasına girdi:</p>

  <p class="normal">“Neden bu sabah makalemi yayımlatmadın?”</p>

  <p class="normal">Gazeteci, sırtını koltuğa yaslamış, ayakları masasının üzerinde, başlanmış bir makaleyi topuklarıyla lekeleyerek sigara içiyordu. Bir çukurun dibinden konuşuyormuş gibi gelen uzak ve sıkkın bir sesle, sakin sakin şöyle dedi:</p>

  <p class="normal">“Patron kötü buldu ve tekrar kaleme alman için geri vermemi söyledi. Al işte, şurda.”</p>

  <p class="normal">Bir kâğıt ağırlığı altında açık duran kâğıtları işaret ediyordu parmağıyla.</p>

  <p class="normal">Şaşırıp kalan Duroy söyleyecek bir şey bulamadı, yazısını cebine koyarken, Forestier sözünü sürdürdü:</p>

  <p class="normal">“Bugün önce emniyet müdürlüğüne gideceksin...”</p>

  <p class="normal">Bir dizi iş koşturmacası ve toplanacak haber konusunda gerekli açıklamaları yaptı. Duroy, aradığı iğneli sözü bir türlü bulamayarak odadan çıktı.</p>

  <p class="normal">Makalesini ertesi gün tekrar getirdi. Yazı kendisine tekrar iade edildi. Üçüncü kere yazdığı yazı da reddedilince çok hızlı gittiğini ve bu yolda ona bir tek Forestier’nin yardım edebileceğini anladı.</p>

  <p class="normal">Öyle gerektiği için esnek ve kurnaz davranmaya, daha iyisi eline geçene kadar muhabirlik mesleğini canla başla sürdürmeye karar vererek Bir Askerin Afrika Anıları’ndan bir daha söz etmedi.</p>

  <p class="normal">Tiyatro ve siyaset kulislerini, devlet adamlarının, milletvekillerinin koridor ve bekleme odalarını, önemli hükümet görevlilerini, uyuklayan mübaşirlerin asık suratlarını tanıdı.</p>

  <p class="normal">Bakanlar, kapıcılar, generaller, polis memurları, prensler, pezevenkler, kibar fahişeler, büyükelçiler, piskoposlar, muhabbet tellalları, geçmişi karanlık zenginler, sosyete mensupları, hırsızlar, arabacılar, kafe garsonları ve daha başka birçok insanla sürekli ilişki kurdu; içten bir yakınlık kurmadan her gün, her saat göre göre, mesleğini ilgilendiren konularda konuşa konuşa, itibar farkı gözetmeyerek, hepsini aynı ölçütle değerlendirek, aynı gözle yargılayarak, bu insanların çıkar güden ve ilgisiz arkadaşı haline geldi. Kendisini, üst üste bütün şaraplardan tadan ve çok geçmeden Château-Margaux’yu Argenteuil’den ayıramayacak hale gelen birine benzetiyordu.</p>

  <p class="normal">Kısa zamanda, topladığı haberlerden emin, kurnaz, eline çabuk, cin gibi, parlak bir muhabir haline geldi; Walter Baba’nın dediği gibi, gazete için yazarlıkta ustalaşmış gerçek bir değerdi artık.</p>

  <p class="normal">Yine de tüm geliri satır başına on santim ve sabit aylık olarak da iki yüz franktan ibaret olduğundan, bulvar hayatı, kafe ve lokantalar da pahalıya patladığından, elinde tek metelik kalmıyor, sefaletine üzülüyordu.</p>

  <p class="normal">Bazı meslektaşlarını cebi parayla dolu görerek, kavranması gereken bir hüner bu diye düşünüyor ve bu rahatlığı sağlamak için hangi gizli yöntemleri kullanabileceklerini aklı almıyordu. Kıskançlıkla, bilinmedik ve şüpheli yöntemlerden, sunulan hizmetlerden, kabul edilmiş ve rıza gösterilmiş bir kaçakçılıktan kuşkulanıyordu. Bu durumda, bu esrara nüfuz etmesi, gizli ortaklığa dahil olması, bu nimeti onsuz paylaşan arkadaşlarına kendisini benimsetmesi gerekiyordu.</p>

  <p class="normal">Akşamları geçip giden trenlere pencereden bakarken, kullanabileceği yöntemler üzerinde hayal kuruyordu.</p>
</body>
</html>
