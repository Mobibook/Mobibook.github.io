<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_17">VII</h2>

  <p class="normal">Fas ele geçirileli iki ay olmuştu. Tanca’nın sahibi Fransa, Akdeniz’den Trablus Naipliği’ne kadar tüm Afrika kıyısına hâkimdi ve topraklarına kattığı yeni ülkenin borcunu güvence altına almıştı.</p>

  <p class="normal">İki bakanın bu işten yirmi milyon civarında para kazandığı söyleniyor, neredeyse açık açık Laroche-Mathieu’nün adı anılıyordu.</p>

  <p class="normal">Walter’e gelince, bir taşla iki kuş vurduğunu Paris’te bilmeyen yoktu; hisse senetlerinden otuz-kırk milyon, bakır ve demir madenlerinden ise sekiz-on milyonu cebe indirmiş, hâkimiyetten önce yok pahasına aldığı uçsuz bucaksız arazileri Fransız işgalinin ertesinde sömürge işletmelerine geri satmıştı.</p>

  <p class="normal">Birkaç gün içinde dünyanın efendilerinden biri haline gelmiş; başları eğdiren, dilleri dolaştıran, insan yüreğinin derinliklerinde bayağılık, alçaklık ve kıskançlık namına ne varsa açığa çıkaran, kraldan daha kudretli, sınırsız güç sahibi şu para babalarından birine dönüşmüştü.</p>

  <p class="normal">Kaynağı belirsiz bir bankanın patronu, şaibeli bir gazetenin müdürü, gizli kapaklı dalaverelerinden şüphelenilen milletvekili, Yahudi Walter değildi artık. Zengin Musevi, Mösyö Walter’di.</p>

  <p class="normal">Böyle olduğunu göstermek istedi.</p>

  <p class="normal">Faubourg-Saint-Honoré caddesinde bulunan ve bahçesi Champs-Elysées’ye bakan en güzel konaklardan birinin sahibi Prens de Carlsbourg’un yaşadığı para sıkıntısını bildiği için, bu mülkü mobilyalarıyla birlikte, tek bir koltuğun bile yerini değiştirmeksizin yirmi dört saat içinde satın almayı önerdi. Üç milyon verecekti. Tutarın cazibesine kapılan prens kabul etti.</p>

  <p class="normal">Ertesi gün Walter yeni evine yerleşiyordu.</p>

  <p class="normal">Aklına bir başka fikir daha geldi, Paris’i ele geçirmek isteyen gerçek bir fatihe ait, Bonaparte’vari bir fikirdi bu.</p>

  <p class="normal">O sıralar tüm şehir sakinleri, eksper Jacques Lenoble’un galerisinde sergilenen ve dalgaların üzerinde yürüyen İsa’nın resmedildiği, Macar ressam Karl Marcowitch’e ait büyük bir tabloyu görmeye gidiyordu.</p>

  <p class="normal">Vecde gelen sanat eleştirmenleri, bu tablonun asrın en görkemli şaheseri olduğunu ilan ediyorlardı.</p>

  <p class="normal">Walter bu tabloyu beş yüz bin franka satın alarak evine götürdü, böylece merak uyandıran eserle halk arasındaki bağlantıyı şıp diye kesiverdi, Bütün Paris ondan söze diyor, kâh onu kıskanıyor, kâh ayıplıyor, kâh onaylıyordu.</p>

  <p class="normal">Derken, yabancı üstadın şahane eserini görmeleri için Paris kaymak tabakasının tüm tanınmış insanlarını bir akşam evine davet edeceğini gazeteler aracılığıyla duyurdu, böylece kimse onun bir sanat eserini alıkoyup insanları mahrum ettiğini söyleyemeyecekti.</p>

  <p class="normal">Kapısı açık olacaktı. İsteyen herkes gelecekti. Kapıda davetiyeyi göstermeleri yeterli olacaktı.</p>

  <p class="normal">Davetiye şu şekilde kaleme alınmıştı: “Mösyö ve Madam Walter, 30 Aralık akşamı, saat dokuzla on iki arası, Karl Marcowitch’in, elektrik ışığıyla aydınlatılan Dalgalar Üzerinde Yürüyen İsa adlı tablosunu görmek üzere evlerini şereflendirmenizi rica ederler.”</p>

  <p class="normal">Altta ise, küçücük harflerle, “Gece yarısından sonra dans edilecektir.” yazısı okunuyordu.</p>

  <p class="normal">Yani kalmak isteyenler kalacak ve Walterler bunların arasından ilerideki ahbaplarını seçecekti.</p>

  <p class="normal">Diğerleri kibarlara has, küstahça ya da duygusuz bir merakla tabloya, konağa ve sahiplerine bakacak, sonra da geldikleri gibi çekip gideceklerdi. Ama Walter Baba onların, kendisi gibi sonradan zengin olmuş Musevi kardeşlerinin evine gittikleri gibi kendi evine de daha sonra tekrar geleceklerini biliyordu.</p>

  <p class="normal">Öncelikle, gazetelerde adı geçen bütün ünlü müflislerin, kapısından içeri girmesi gerekiyordu; altı haftada elli milyon kazanmış bir adamın suratını görmek, dahası oraya gelenleri görmek ve saymak için gireceklerdi; ayrıca bir İsrailoğlu olarak, bir Hıristiyan tablosunu evinde hayranlıkla seyredebilmeleri amacıyla onları davet etme sağduyusu ve kurnazlığını gösterdiği için de gireceklerdi.</p>

  <p class="normal">Onlara, “Görüyor musunuz, Marcowitch’in Dalgalar Üzerinde Yürüyen İsa adlı dini şaheserine beş yüz bin frank ödedim. Ve bu şaheser daima bende, benim gözümün önünde, Yahudi Walter’in evinde duracak.” der gibiydi.</p>

  <p class="normal">Kibarlar dünyasında, düşesler ve Jokey Kulübü çevresinde, sonuç olarak hiçbir mecburiyet getirmeyen bu davet çok konuşuldu. Suluboya resimleri görmek için Mösyö Petit’ye gider gibi gideceklerdi oraya. Walterler bir şahesere sahipti; herkes onu hayranlıkla seyredebilsin diye bir akşam evlerinin kapısını açıyorlardı. Bundan iyisi can sağlığıydı.</p>

  <p class="normal">La Vie Française on beş gündür her sabah bu 30 Aralık akşamı üzerine haber yapıyor ve halkın ilgisini çekmeye çalışıyordu.</p>

  <p class="normal">Du Roy, patronun zaferi karşısında öfkeden kuduruyordu.</p>

  <p class="normal">Karısından kopardığı beş yüz bin frankla zengin olduğunu zannetmişti; oysa şimdi, çevresine yağdığı halde en ufak pay kapamadığı milyon yağmuru ile kendi değersiz servetini kıyasladığında kendisini fakir, müthiş fakir görüyordu.</p>

  <p class="normal">Kıskançlık dolu öfkesi her geçen gün artıyordu. Herkese, evlerine gitmediği Walterlere, Laroche tarafından aldatılan ve kendisine Fas hisselerinden satın almamasını söyleyen karısına, bilhassa da kendisini oyuna getirip kullanan, haftada iki kere sofrasında yemek yiyen bakana diş biliyordu; Georges onun sekreterliğini, casusluğunu, kâtipliğini yapıyor; adam kendisine bir şeyler yazdırırken, muradına ermiş bu soğuk nevaleyi boğazlamak için çılgınca bir arzuya kapılıyordu. Laroche bakan olarak mütevazı bir başarıya sahipti, bakanlığını elinde tutmak için altına boğulduğunu belli etmiyordu. Ama Du Roy, onun sonradan görme avukata has daha kibirli konuşmalarından, daha küstah davranışlarından, daha gözü pek iddialarından, kendisine olan tam güveninden bu paranın kokusunu alıyordu.</p>

  <p class="normal">Artık Laroche Du Royların evinde saltanat sürmekteydi, Kont de Vaudrec’in yerini ve günlerini almış, hizmetlilerle evin ikinci efendisi gibi konuşuyordu.</p>

  <p class="normal">Georges, ısırmak isteyip de cesaret edemeyen bir köpek gibi, sinirden titreyerek ona katlanıyordu. Ama Madeleine’e karşı genellikle sert ve kaba davranıyor, genç kadın ise omuz silkip onu beceriksiz bir çocuk yerine koyuyordu. Georges’un sürekli keyifsiz olması karşısında şaşırıyor ve şöyle deyip duruyordu:</p>

  <p class="normal">“Seni anlamıyorum. Sürekli şikâyet ediyorsun. Oysaki çok güzel bir konumdasın.”</p>

  <p class="normal">Genç adam arkasını dönüyor, hiç cevap vermiyordu.</p>

  <p class="normal">İlk olarak, patronun davetine gitmeyeceğini, artık o pis Yahudinin evine ayak basmak istemediğini söylemişti.</p>

  <p class="normal">İki aydır her gün Madam Walter ona mektup yazıyor, evlerine gelmesi için, istediği herhangi bir yerde buluşmak için yalvarıyor, onun adına kazandığı yetmiş bin frankı vermek istediğini söylüyordu.</p>

  <p class="normal">Georges cevap vermiyor, bu umutsuzluk dolu mektupları ateşe atıyordu. Ettikleri kârdan payını almaktan vazgeçtiği için değildi bu, kadını çılgına çevirmek, onu aşağılamak, ayaklar altına almak istiyordu. Kadın çok zengindi! Ona karşı gururlu görünmek istiyordu.</p>

  <p class="normal">Tablonun sergileneceği gün Madeleine, Walterlere gitmemekle büyük hata yaptığını söylediğinde:</p>

  <p class="normal">“Beni rahat bırak. Evimde kalacağım.” diye cevap verdi.</p>

  <p class="normal">Derken, akşam yemeğinden sonra birdenbire fikrini değiştirdi:</p>

  <p class="normal">“Bu angaryaya katlanmak daha iyi olacak yine de. Hemen hazırlan.”</p>

  <p class="normal">Madeleine bunu bekliyordu.</p>

  <p class="normal">“On beş dakikada hazır olurum.” dedi.</p>

  <p class="normal">Georges homur homur söylenerek giyindi, arabada bile öfke kusmaya devam etti.</p>

  <p class="normal">Carlsbourg Konağı’nın şeref avlusu, dört köşesinde mavimtırak dört küçük aya benzeyen, dört elektrikli lamba karpuzuyla aydınlatılmıştı. Yüksek sekinin basamakları göz alıcı bir halıyla kaplanmıştı, her basamakta heykel gibi kaskatı duran bir uşak vardı.</p>

  <p class="normal">“Al sana gösteriş budalalığı.” diye mırıldandı Du Roy.</p>

  <p class="normal">Burun kıvırıyor, kıskançlıktan yüreği sıkışıyordu.</p>

  <p class="normal">“Sussana, sen de herkes gibi davran.” dedi karısı.</p>

  <p class="normal">Kapıdan girip, dışarıda giydikleri ağır giysilerini yanlarına yanaşan üniformalı uşaklara teslim ettiler.</p>

  <p class="normal">Kocalarıyla gelen birçok kadın da kürklerini çıkarıyordu. İnsanların, “Müthiş güzel! Müthiş güzel!” diye mırıldandıkları duyuluyordu.</p>

  <p class="normal">Koskoca hol, Mars’la Venüs’ün macerasının konu edildiği duvar halılarıyla kaplanmıştı. Çok büyük bir merdiven sağa ve sola doğru iki kol halinde ayrılıyor, birinci katta tekrar birleşiyordu. Tırabzan bir dövme demir harikasıydı, solmuş yaldızları, kırmızı mermerden basamaklara belli belirsiz bir ışık düşürüyordu.</p>

  <p class="normal">Salonların girişinde, biri pembe, diğeriyse mavi dans giysileri giymiş iki küçük kız, hanımlara çiçek demeti sunuyordu. Bu herkesin çok hoşuna gitti.</p>

  <p class="normal">Salonlar şimdiden kalabalıktı.</p>

  <p class="normal">Kadınların çoğu, bütün özel sergilere nasıl gidiyorlarsa buraya da öyle geldiklerini göstermek için uzun tuvaletlerle gelmişti. Baloya kalmayı düşünenlerin kolları ve gerdanları açıktı.</p>

  <p class="normal">Çevresi arkadaşlarıyla sarılı olan Madam Walter ikinci salonda duruyor ve ziyaretçilerin selamlarına karşılık veriyordu.</p>

  <p class="normal">Birçoğu onu tanımıyor, ev sahipleriyle ilgilenmeden, bir müzeyi gezer gibi dolaşıyordu.</p>

  <p class="normal">Madam Walter Du Roy’yı görünce bembeyaz kesildi ve ona doğru gitmek için bir hamle yaptı. Sonra kıpırdamadan durarak genç adamı bekledi. Georges onu nezaketle selamladı, Madeleine ise kadını sevgi ve iltifatlara boğuyordu. Bunun üzerine Georges karısını patroniçenin yanında bıraktı; mutlaka söyleneceğini düşündüğü kötü niyetli sözlere kulak kabartmak için kalabalığın arasına daldı.</p>

  <p class="normal">Beş salon art arda sıralanmıştı, hepsi de değerli kumaşlar, İtalyan nakışları ya da farklı tarz ve renklerdeki Şark halılarıyla kaplanmıştı, duvarlarda eski ustaların resimleri vardı. İnsanlar özellikle XVI. Louis tarzı küçük bir odaya hayran hayran bakmak için duruyordu; bir tür süslenme odasıydı bu, duvarları soluk mavi zemin üzerine pembe çiçek demetlerinin serpiştirildiği bir ipek kumaşla kaplanmıştı. Yine aynı kumaşla kaplanmış yaldızlı ahşaptan alçak mobilyalar hayranlık uyandıran bir inceliğe sahipti.</p>

  <p class="normal">Georges ünlü insanları, Düşes de Terracine’i, Kont ve Kontes de Ravenel’i, General Prens d’Andremont’u, güzeller güzeli Markiz des Dunes’ü, sonra şu ilk temsillerde rastlanan tüm hanım ve beyleri görüyordu.</p>

  <p class="normal">Birisi onu kolundan tuttu, genç ve mutlu bir ses kulağına fısıldadı:</p>

  <p class="normal">“Nihayet gelebildiniz ha, sizi yaramaz Güzel Dost sizi! Neden artık yüzünüzü göremez olduk?”</p>

  <p class="normal">Kıvırcık sarı saçlarının bir bulut gibi çevrelediği yüzünde değerli mineleri andıran gözleriyle genç adama bakan Suzanne Walter’di bu.</p>

  <p class="normal">Georges onu gördüğüne sevindi ve kızın elini içtenlikle sıktı. Sonra özür diledi:</p>

  <p class="normal">“Gelemedim. İki aydır işim o kadar başımdan aşkındı ki kapı dışarı çıkamadım.”</p>

  <p class="normal">Suzanne ciddi bir tavırla konuşmasını sürdürdü:</p>

  <p class="normal">“Kötü, çok kötü, çok kötü. Bizi çok üzüyorsunuz, çünkü annemle ben sizi çok seviyoruz. Bana gelince, sizsiz yapamıyorum. Siz olmayınca can sıkıntısından patlıyorum. Gördüğünüz gibi bunu açık açık söylüyorum ki bir daha ortadan böyle kaybolmayın. Durun kolunuza gireyim, Dalgalar Üzerinde Yürüyen İsa’yı ben göstereceğim size, en dipte duruyor, limonluğun arkasında. Babam, insanlar bütün salonlardan geçmek zorunda kalsınlar diye oraya koydu. Hayret, babam bu konakla nasıl da şişiniyor.”</p>

  <p class="normal">Kalabalığın arasından ağır ağır ilerliyorlardı. Bu yakışıklı delikanlıyla bu hayranlık uyandıran taş bebeğe bakmak için başlar onlara doğru dönüyordu.</p>

  <p class="normal">Tanınmış bir ressam, “Bak hele! İşte güzel bir çift. Pek hoş görünüyorlar.” dedi.</p>

  <p class="normal">Georges şöyle düşünüyordu: “Gerçek anlamda güçlü olsaydım, bu kızla evlenirdim. Oysa bu mümkündü. Nasıl düşünemedim? Nasıl oldu da kendimi kaptırıp diğeriyle evlendim? Ne delilik! İnsan fazla aceleci davranıyor hep, yeterince düşünmüyor.”</p>

  <p class="normal">Kıskançlık, yakıcı bir kıskançlık, bütün sevinçlerini yok eden, varlığını çekilmez kılan bir hınç gibi, damla damla ruhuna akıyordu.</p>

  <p class="normal">Suzanne şöyle diyordu:</p>

  <p class="normal">“Sık sık gelin Güzel Dost, babam artık çok zengin olduğuna göre bir sürü çılgınlık yaparız. Deliler gibi eğleniriz.”</p>

  <p class="normal">Kafası hâlâ aynı düşünceyle meşgul olan Du Roy:</p>

  <p class="normal">“Artık siz evlenirsiniz. Servetini yitirmiş, yakışıklı bir prensi koca diye alırsınız, biz de hiç görüşemeyiz bir daha.” diye cevap verdi.</p>

  <p class="normal">Genç kız içtenlikle haykırdı:</p>

  <p class="normal">“Yo, henüz değil, hoşuma giden, çok hoşuma giden, her şeyiyle beğendiğim biri olsun istiyorum, İki kişiyi geçindirecek kadar zenginim.”</p>

  <p class="normal">Du Roy’nın yüzünde alaycı ve kibirli bir tebessüm vardı, genç kıza önlerinden geçen insanların adlarını söylemeye koyuldu; köhnemiş unvanlarını tıpkı onun gibi para babalarının kızlarına satmış çok soylu kimselerdi bunlar, şimdi karılarıyla birlikte ya da onlardan uzakta yaşıyorlardı, ama özgür, küstah, tanınmış ve saygındılar.</p>

  <p class="normal">“Sizin de oltaya gelmeniz altı ay bile sürmeyecektir bence. Madam markiz, madam düşes ya da madam prenses olacak ve bana çok tepeden bakacaksınız, han’fendi.”</p>

  <p class="normal">Genç kız sinirleniyor, yelpazesiyle onun koluna vuruyor, sadece yüreğinin sesini dinleyerek evleneceğine yeminler ediyordu.</p>

  <p class="normal">Du Roy alaycı alaycı sırıtıyordu:</p>

  <p class="normal">“Göreceğiz bakalım, çok zenginsiniz.”</p>

  <p class="normal">“Ama size de bir miras kaldı.” dedi Suzanne.</p>

  <p class="normal">Acıklı bir “Ha!” dedi Du Roy:</p>

  <p class="normal">“Ne demezsin! Taş çatlasa yılda yirmi bin franklık bir gelir. Bu zamanda pek bir şey sayılmaz.”</p>

  <p class="normal">“Ama karınıza da miras kaldı.”</p>

  <p class="normal">“Evet. İkimize bir milyon. Yılda kırk bin frank gelir getirir. Bununla kendimize ait bir araba sahibi bile olamayız.”</p>

  <p class="normal">Son salona geliyorlardı; limonluk önlerinde açılıyordu, gölgesinde nadir çiçek öbeklerinin bulunduğu, sıcak ülkelere ait koca ağaçlarla dolu geniş bir kış bahçesiydi bu. Işığın bir gümüş sağanağı gibi süzüldüğü koyu renkli yeşilliklerin altına girince, nemli toprağın tatlı serinliğini ve kokularla yüklü bir esintiyi soluyordu insan. Sağlıksız ve büyüleyici, yapay bir özellik taşıyan, gevşetici ve yumuşak, tuhaf ve hoş bir duyguydu bu. İki sık çalılık arasındaki yosunlardan hiç farkı olmayan halıların üzerinde yürüyorlardı. Du Roy birdenbire solunda, palmiyelerin oluşturduğu büyük bir kubbenin altında, insanın içinde yüzebileceği, beyaz mermerden geniş bir havuz gördü, havuzun kenarlarındaki Delft çinisinden dört büyük kuğunun aralık gagalarından su akıyordu.</p>

  <p class="normal">Havuzun dibi altın renginde incecik kumlarla kaplıydı, içinde koskocaman birkaç kırmızı balığın yüzdüğü görülüyordu; patlak gözlü, pulları mavi bir şeritle çevrelenmiş, tuhaf Çin yaratıklarıydı bunlar, bu altın zeminin üzerinde bu şekilde asılı halde dolanıp dururken oraların nakışlarını akla getiren mandarin balıkları türündendiler.</p>

  <p class="normal">Gazeteci yüreği çarparak durdu. İçinden şöyle diyordu:</p>

  <p class="normal">“İşte, işte şatafat dedikleri bu. Yaşanması gereken evler bunlar işte. Başkaları bu hayata ulaştı. Ben niye beceremeyeyim?” Çareler düşünüyor, aklına hemen bir şey gelmeyince de güçsüzlüğüne sinirleniyordu.</p>

  <p class="normal">Ona eşlik eden genç kız konuşmuyordu, biraz dalgındı. Du Roy ona göz ucuyla baktı ve bir kez daha, “Oysa bu etten ve kemikten kuklayla evlenmem yetecekti.” diye düşündü.</p>

  <p class="normal">Ama Suzanne bir anda dalgınlığından sıyrılmış gibiydi:</p>

  <p class="normal">“Dikkat!” dedi.</p>

  <p class="normal">Yollarını tıkayan bir grup insanın arasından Georges’u iterek onun aniden sağa dönmesini sağladı.</p>

  <p class="normal">İncecik parmaklı eller gibi açılmış, titreyen yapraklarını havaya uzatan tuhaf bir bitki kümesinin ortasında, denizin üstünde kıpırtısızca dikilen bir adam görünmekteydi.</p>

  <p class="normal">Yarattığı etki şaşkınlıktı. Kenarları hareketli yeşilliklerin içinde gizlenmiş olan tablo, düşşel ve çarpıcı bir ufukta açılmış kara bir deliğe benziyordu.</p>

  <p class="normal">Anlamak için iyice bakmak gerekiyordu. Çerçeve kayığı ortadan kesiyor, bir fenerin eğik ışınları kayıkta bulunan havarileri az buçuk aydınlatıyordu, borda kaplamasının üzerinde oturan bir havari ise bütün ışığı, onlara doğru gelen İsa’nın üzerine yansıtıyordu.</p>

  <p class="normal">İsa, kutsal ayağın altında uysallaşıp yatıştığı, düzleştiği, okşayıcı bir hal aldığı görülen dalganın üzerinde yürüyordu. Tanrı-İnsan’ın etrafındaki her şey karanlığa gömülmüştü. Sadece gökyüzünde yıldızlar parlıyordu.</p>

  <p class="normal">Tanrı’yı gösteren havarinin elindeki fenerin ölgün ışığında, havarilerin yüzleri şaşkınlıktan kasılmış gibi görünüyordu.</p>

  <p class="normal">Bir ustaya ait umulmadık ve güçlü bir eserdi sahiden de, düşünceyi altüst eden ve düşlerinizi yıllarca canlı tutabilecek şu eserlerden biri.</p>

  <p class="normal">Tabloya bakan insanlar önce suskun kalıyor, ardından dalgın dalgın çekip gidiyor, resmin değerinden ancak daha sonra söz ediyorlardı.</p>

  <p class="normal">Eseri bir süre hayranlıkla seyreden Du Roy şöyle dedi:</p>

  <p class="normal">“İnsanın kendisini bu biblolarla ödüllendirmesi güzel şey doğrusu.”</p>

  <p class="normal">Ama tabloyu görmek için onu itip kaktıklarından oradan ayrıldı, hâlâ kolunda olan Suzanne’ın küçük elini sıkıca gövdesine bastırıyordu.</p>

  <p class="normal">“Bir kadeh şampanya içmek ister misiniz?” diye sordu genç kız. “Hadi büfeye gidelim. Babamı da orada buluruz.”</p>

  <p class="normal">Uğultulu kalabalığın, halk şenliklerine has kibar bir kalabalığın giderek arttığı bütün salonlardan tekrar ağır ağır geçtiler.</p>

  <p class="normal">Birdenbire Georges birisinin, “İşte Laroche ve Madam Du Roy!” dediğini duyar gibi oldu. Bu sözler, rüzgârın taşıdığı uzak gürültüler gibi çarptı kulağına. Nereden geliyordu bu ses?</p>

  <p class="normal">Dört bir yana bakındı, gerçekten de bakanın kolunda geçen karısını gördü. Gülümseyerek, samimi bir biçimde, çok alçak sesle konuşuyorlardı, göz gözeydiler.</p>

  <p class="normal">Etraftakilerin onlara bakarken fısıldaştığı hissine kapıldı, bu iki insanın üzerine atılmak ve sille tokat yere sermek için ani ve aptalca bir arzu duydu.</p>

  <p class="normal">Madeleine onu gülünç duruma düşürüyordu. Du Roy Forestier’yi düşündü. Belki de kendisi için, “Şu Du Roy boynuzlusu!” diyorlardı. Kimdi Madeleine? Oldukça becerikli, ama fazla imkânı olmayan bir sonradan görmeydi aslında. İnsanlar Du Roy’nın evine, ondan çekindikleri, onu güçlü hissettikleri için geliyordu, ama gazetecilerin yaptığı bu önemsiz evlilikten fütursuzca konuşuyor olmalıydılar. Evine sürekli kuşkuyla bakılmasına yol açan, şerefini durmadan iki paralık eden, davranışları entrikacılığını açığa vuran bu kadınla asla bir geleceği yoktu. Madeleine ayağında bir pranga olacaktı bundan böyle. Ah, keşke tahmin edebilse, keşke bilebilseydi! O zaman biraz daha büyük ve daha sağlam düşünürdü! Küçük Suzanne’ın üzerine oynamış olsaydı nasıl da kazançlı çıkacaktı! Nasıl bu kadar kör olup bunu görememişti?</p>

  <p class="normal">Duvarları eski goblen halılarla kaplı, mermer sütunlu, çok büyük bir oda olan yemek salonuna geliyorlardı.</p>

  <p class="normal">Walter köşe yazarını görünce elini sıkmak için hamle etti. Mutluluktan uçuyordu:</p>

  <p class="normal">“Her şeyi gördünüz mü? Söylesene Suzanne, her şeyi gösterdin mi? Ne kalabalık değil mi Güzel Dost? Prens de Guer-che’i gördünüz mü? Biraz önce gelip bir kadeh punch içti.”</p>

  <p class="normal">Ardından Senatör Rissolin’e doğru atıldı, adam bir panayır dükkânı gibi allanıp pullanmış ve sersemlemiş karısını ardı sıra sürüklüyordu.</p>

  <p class="normal">Kafası biraz dazlak, sarı saçlı, ince uzun bir delikanlı, her yerde ayırt edilebilecek kibar bir tavırla Suzanne’ı selamladı. Georges onun adının Marki de Cazolles olduğunu duydu ve birdenbire adamı kıskandı. Suzanne onu ne zamandan beridir tanıyordu acaba? Servet sahibi olduğundan beri mutlaka. Bu delikanlının genç kızın taliplerinden biri olduğunu tahmin ediyordu Georges.</p>

  <p class="normal">Birisi koluna girdi. Norbert de Varenne’di bu. Yaşlı şair, yağlı saçları, yıpranmış giysisiyle, aldırışsız ve bıkkın bir tavır içinde ortalıkta geziniyordu.</p>

  <p class="normal">“İşte eğlenmek dedikleri bu.” dedi. “Birazdan dans edecekler, sonra da gidip yatacaklar; küçük kızlar memnun olacak. Şampanya alın, mükemmel.”</p>

  <p class="normal">Bir kadeh doldurttu, bir içki de kendisine alan Du Roy’ya kadeh kaldırdı:</p>

  <p class="normal">“Milyon zihniyetine karşı içiyorum.”</p>

  <p class="normal">Derken yumuşak bir sesle ekledi:</p>

  <p class="normal">“Başkalarının milyonları olması beni rahatsız ettiğinden ya da onlara kızdığımdan değil. Ama ilkesel olarak itirazım var.”</p>

  <p class="normal">Georges artık onu dinlemiyordu. Marki de Cazolles’la birlikte ortadan kaybolmuş olan Suzanne’ı arıyordu, aniden Norbert de Varennes’in yanından ayrılıp genç kızın peşine düştü.</p>

  <p class="normal">İçki almak isteyen kalabalık bir grup onu durdurdu. Tam kalabalıktan sıyrılmıştı ki karı koca Marellelerle burun buruna geldi.</p>

  <p class="normal">Karısını sürekli görüyordu; ama kocayla uzun süredir karşılaşmamıştı, adam onun iki elini birden tuttu:</p>

  <p class="normal">“Azizim, Clotilde aracılığıyla verdiğiniz tavsiye için ne kadar teşekkür etsem azdır. Fas hisseleri sayesinde yaklaşık yüz bin frank kazandım. Bunu size borçluyum. Çok değerli bir dostsunuz.”</p>

  <p class="normal">Erkekler, bu zarif ve güzel esmere bakmak için başlarını çeviriyordu. Du Roy cevap verdi:</p>

  <p class="normal">“Bu hizmetim karşılığında azizim, karınızı alıyorum, daha doğrusu ona kolumu uzatıyorum. Evli çiftleri ayırmak gerekir daima.”</p>

  <p class="normal">Madam de Marelle itaat etti:</p>

  <p class="normal">“Doğru. Eğer sizi kaybedecek olursam, bir saat sonra burada buluşuruz.”</p>

  <p class="normal">“Elbette.”</p>

  <p class="normal">İki genç insan, peşlerinde kocayla, kalabalığa daldı.</p>

  <p class="normal">“Şu Walterler ne talihli insanlar.” diyordu Clotilde. “Yine de bunun için insanın iş konusunda kafasının çalışması lazım.”</p>

  <p class="normal">“Pöh! Güçlü adamlar her zaman başarır, ama öyle, ama böyle.” diye cevap verdi Georges.</p>

  <p class="normal">Clothilde tekrar söze girdi:</p>

  <p class="normal">“İşte size, her biri yirmi-otuz milyonun sahibi olacak iki kız. Suzanne’ın güzelliği de cabası tabii.”</p>

  <p class="normal">Du Roy hiçbir şey söylemedi. Başka bir ağızdan çıkan kendi düşüncesi onu sinirlendirmişti.</p>

  <p class="normal">Clothilde dalgalar üzerinde yürüyen İsa’yı görmemişti henüz. Genç adam onu götürmeyi önerdi. İnsanlar hakkında ileri geri konuşarak, yabancı yüzlerle dalga geçerek eğleniyorlardı. Saint-Potin yanlarından geçti, giysisinin devrik yakasında taşıdığı çok sayıda madalya onları çok güldürdü. Arkadan gelen eski bir büyükelçi daha süssüz bir yaka iğnesi takmıştı.</p>

  <p class="normal">“Ne anlamsız bir topluluk bu.” dedi Du Roy.</p>

  <p class="normal">Elini sıkan Boisrenard da düello günü aldığı yeşil ve sarı kurdeleyi ceketinin yakasına iliştirmişti.</p>

  <p class="normal">Takıp takıştırmış iriyarı Kontes de Percemur, XVI. Louis tarzı süslenme odasında bir dükle sohbet ediyordu.</p>

  <p class="normal">“Baş başa, âşıkane bir görüşme.” diye mırıldandı Georges.</p>

  <p class="normal">Ama limonluktan geçerken, Laroche-Mathieu’nün yanında oturan karısını yeniden gördü, ikisi de bir bitki öbeğinin gerisinde neredeyse görünmez durumdaydı. Adeta şöyle der gibiydiler:</p>

  <p class="normal">“Birbirimize burada, herkesin önünde randevu verdik. Çünkü insanların düşüncesi umurumuzda değil.”</p>

  <p class="normal">Madam de Marelle, Karl Marcowitch’in İsa’sının olağanüstü olduğunu kabul etti ve geri döndüler. Kocayı kaybetmişlerdi.</p>

  <p class="normal">“Peki ya Laurine, bana hâlâ kızgın mı?” diye sordu Du Roy.</p>

  <p class="normal">“Evet, hâlâ öyle. Seni görmek istemediği gibi, senden söz edildiğinde de çekip gidiyor.”</p>

  <p class="normal">Genç adam cevap vermedi. Bu küçük kızın duyduğu kızgınlık ona üzüntü veriyor, ağır geliyordu.</p>

  <p class="normal">Bir kapının dibinde onlarla karşılaşan Suzanne haykırdı:</p>

  <p class="normal">“Ha, demek buradasınız! Pekâlâ Güzel Dost, yalnız kalacaksınız. Odamı göstermek için Güzel Clotilde’i sizden çalacağım.”</p>

  <p class="normal">Kalabalıkta kendilerine nasıl yol açacaklarını bilen iki kadın, yılan gibi kıvrıla kıvrıla, insanların arasından süzülerek hızlı adımlarla uzaklaştılar.</p>

  <p class="normal">Neredeyse tam o sırada biri, “Georges!” diye fısıldadı. Madam Walter’di bu. Sesini iyice alçaltarak devam etti: “Ah, müthiş acımasızsınız! Bana boş yere acı çektiriyorsunuz. Sizinle bir iki kelime konuşabileyim diye yanınızdaki hanımı uzaklaştırması için Suzette’e görev verdim. Bakın, bu akşam... sizinle konuşmam lazım... yoksa... yoksa... ne yapacağımı bilmiyorsunuz. Limonluğa gidin. Orada, sol tarafta bir kapı göreceksiniz, o kapıdan bahçeye çıkın. Karşınıza çıkan iki yanı ağaçlı yolu takip edin. Yolun en sonunda bir çardak göreceksiniz. Beni orada bekleyin, on dakika içinde gelirim. Eğer hayır derseniz, hemen burada bir rezalet çıkaracağıma yemin edebilirim.”</p>

  <p class="normal">Du Roy kibirli bir tavırla cevap verdi:</p>

  <p class="normal">“Öyle olsun. On dakika içinde söylediğiniz yerde olacağım.”</p>

  <p class="normal">Ayrıldılar. Ama Jacques Rival Du Roy’nın geç kalmasına sebep olacaktı neredeyse. Genç adamın koluna girmiş, heyecanlı heyecanlı bir sürü şey anlatıyordu. Kuşkusuz büfe tarafından geliyordu. Nihayet Du Roy onu, iki kapı arasında bulduğu Mösyö de Marelle’in ellerine teslim ederek sıvıştı. Karısı ve Laroche tarafından görülmemeye de dikkat etmesi gerekiyordu. Bunu becerdi, çünkü çok meşgul görünüyorlardı; kendisini bahçede buldu.</p>

  <p class="normal">Soğuk hava, üzerinde bir buz banyosu etkisi yaptı. “Lanet olsun, nezle olacağım.” diye düşündü ve mendilini kravat gibi boynuna sardı. Ardından, ağır adımlarla iki yanı ağaçlı yolu takip etti, salonların şıkır şıkır aydınlatan ışığından uzaklaştığı için etrafı iyi göremiyordu.</p>

  <p class="normal">Sağında ve solunda, incecik dalları titreyen, yapraksız çalılıkları seçiyordu. Konağın pencerelerinden gelen kurşuni ölgün ışıklar dalların arasından sızıyordu. Yolun ortasında, tam karşısında beyaz bir şey gördü; Madam Walter, kolları ve gerdanı açıkta, titrek bir sesle kekeledi:</p>

  <p class="normal">“Ah, geldin demek? Beni öldürmek mi istiyorsun sen?”</p>

  <p class="normal">Du Roy sakin sakin cevap verdi:</p>

  <p class="normal">“Rica ederim işi dram haline getirme olmaz mı, yoksa hemen çekip giderim.”</p>

  <p class="normal">Madam Walter onu boynundan tutmuş, dudakları genç adamın dudaklarına çok yakın, şöyle diyordu:</p>

  <p class="normal">“Ama ben sana ne yaptım? Bana karşı tam bir alçak gibi davranıyorsun! Ne yaptım ben sana?”</p>

  <p class="normal">Du Roy onu itmeye çabalıyordu:</p>

  <p class="normal">“Seninle son görüşmemizde bütün düğmelerime saç tellerini dolamışsın, az kalsın karımla ayrılmamıza yol açıyordu bu.”</p>

  <p class="normal">Madam Walter şaşkın şaşkın durdu, sonra başıyla “hayır” işareti yaptı:</p>

  <p class="normal">“Karının umurunda bile olmaz. Sevgililerinden biri olay çıkarmış olmalı.”</p>

  <p class="normal">“Benim sevgilim yok.”</p>

  <p class="normal">“Hiç konuşma! Niçin artık beni görmeye bile gelmiyorsun? Haftada bir akşam olsun benimle yemek yemeyi niçin reddediyorsun? Çektiğim acı dayanılmaz; seni öyle seviyorum ki seninle ilgili olmayan hiçbir şeyi düşünemiyor, neye baksam seni görüyor, ettiğim her kelimede ağzımdan senin adın çıkacak diye korkuyorum! Sen bunu anlayamazsın! Sanki bir hayvanın pençesine düşmüş, bir çuvala tıkılmış gibiyim, bilmiyorum. Seni hiç aklımdan çıkaramadığım için boğazım sıkışıyor, bağrımda, göğsümün altında bir şeyler yırtılıyor, bacaklarım öyle bir kesiliyor ki yürüyecek gücüm kalmıyor. Ve bütün gün bir iskemlenin üzerinde seni düşünerek, bön bön öylece oturuyorum.”</p>

  <p class="normal">Du Roy hayretle ona bakıyordu. Tanıdığı delişmen, koca kız çocuğu değildi bu; her şeyi yapabilecek, umutsuz, çılgına dönmüş bir kadındı.</p>

  <p class="normal">Kafasında belli belirsiz bir tasarı oluşmaya başladı.</p>

  <p class="normal">“Canım, aşk sonsuz değildir.” diye cevap verdi. “Birlikte olunur, sonra da ayrılınır. Ama tıpkı bizim aramızda olduğu gibi sürerse, korkunç bir ayak bağı haline gelir. Artık istemiyorum. İşte sana gerçek. Yine de, makul olabilir, beni bir dost gibi görüp öylece evine kabul edebilirsen ben de eskisi gibi gelirim. Bunu becerebileceğine inanıyor musun?”</p>

  <p class="normal">Madam Walter çıplak kollarını Georges’un siyah giysisinin üzerine koydu ve “Seni görebilmek uğruna her şeyi becerebilirim.” diye mırıldandı.</p>

  <p class="normal">“Öyleyse anlaştık,” dedi Du Roy, “artık dostuz, daha fazlası değil.”</p>

  <p class="normal">“Anlaştık.” diye kekeledi Madam Walter. Sonra dudaklarını genç adama uzattı:</p>

  <p class="normal">“Bir öpücük... son bir tane.”</p>

  <p class="normal">Du Roy tatlılıkla reddetti.</p>

  <p class="normal">“Olmaz. Anlaşmamıza uymamız lazım.”</p>

  <p class="normal">Kadın yüzünü çevirerek, gözlerinden akan iki damla yaşı sildi, sonra bluzunun içinden, pembe ipek bir kurdeleyle bağlanmış bir tomar kâğıt çıkararak Du Roy’ya uzattı:</p>

  <p class="normal">“Al. Fas işinden elde ettiğimiz kârdan sana düşen pay. Bunu senin için kazandığıma öyle memnundum ki. Hadi, al şunu...”</p>

  <p class="normal">Du Roy reddetmek istedi:</p>

  <p class="normal">“Hayır, bu parayı almayacağım.”</p>

  <p class="normal">Bunun üzerine Madam Walter çileden çıktı.</p>

  <p class="normal">“Sakın bana bunu da yapayım deme şimdi. Bu para senin, sadece senin. Almayacak olursan, bir lağım çukuruna atarım, olur biter. Bana bunu yapmayacaksın değil mi Georges?”</p>

  <p class="normal">Genç adam ufak tomarı alıp cebine soktu.</p>

  <p class="normal">“Geri dönmeliyiz,” dedi, “yoksa ciğerlerini üşüteceksin.”</p>

  <p class="normal">“İyi ya işte!” diye mırıldandı Madam Walter. “Keşke ölebilseydim.”</p>

  <p class="normal">Du Roy’nın elini tutup; tutku, öfke, umutsuzluk karışımı bir duyguyla öptü ve konağa doğru kaçarcasına gitti.</p>

  <p class="normal">Du Roy, düşünerek, ağır ağır geri döndü. Sonra, başını mağrur bir edayla kaldırıp dudaklarında bir tebessümle limonluğa girdi.</p>

  <p class="normal">Karısıyla Laroche orada değillerdi. Kalabalık azalıyordu. Baloya kalmayacakları belli olmuştu. Kız kardeşinin koluna girmiş Suzanne’ı gördü Du Roy. İki kız onun yanına gelip, ilk kadrili Kont de Latour-Yvelin ile birlikte yapıp yapamayacaklarını sordular.</p>

  <p class="normal">Genç adam şaşırdı.</p>

  <p class="normal">“O da kim?”</p>

  <p class="normal">Suzanne hınzırca cevap verdi:</p>

  <p class="normal">“Kız kardeşimin yeni bir arkadaşı.”</p>

  <p class="normal">Rose kızarıp mırıldandı:</p>

  <p class="normal">“Çok kötüsün Suzette, o beyefendi senin ne kadar arkadaşınsa benim de o kadar arkadaşım.”</p>

  <p class="normal">Diğeri gülümsüyordu:</p>

  <p class="normal">“Anlıyorum.”</p>

  <p class="normal">Bozulan Rose, onlara arkasını dönüp gitti.</p>

  <p class="normal">Du Roy, yanında kalan genç kızın dirseğinden içtenlikle tutarak yumuşacık bir sesle şöyle dedi:</p>

  <p class="normal">“Dinleyin sevgili yavrum, benim dostunuz olduğuma inanıyor musunuz?”</p>

  <p class="normal">“Elbette Güzel Dost.”</p>

  <p class="normal">“Bana güveniyor musunuz?”</p>

  <p class="normal">“Sonuna kadar.”</p>

  <p class="normal">“Biraz önce size söylediklerimi hatırlıyor musunuz?”</p>

  <p class="normal">“Ne hakkında?”</p>

  <p class="normal">“Evliliğiniz hakkında, daha doğrusu evleneceğiniz erkek hakkında.”</p>

  <p class="normal">“Evet.”</p>

  <p class="normal">“İyi öyleyse, bana bir konuda söz verir misiniz?”</p>

  <p class="normal">“Evet, ama hangi konuda?”</p>

  <p class="normal">“Sizinle kim evlenmek isterse, önce bana danışacak ve benim fikrimi almadan kimseyi kabul etmeyeceksiniz.”</p>

  <p class="normal">“Tamam, söz veriyorum.”</p>

  <p class="normal">“Ve bu ikimizin arasında bir sır. Ne babanıza ne de annenize tek kelime edeceksiniz bu konuda.”</p>

  <p class="normal">“Tek kelime bile etmeyeceğim.”</p>

  <p class="normal">“Söz mü?”</p>

  <p class="normal">“Söz.”</p>

  <p class="normal">Rival geliyordu, telaşlı bir hali vardı:</p>

  <p class="normal">“Küçükhanım, babanız balo için sizi çağırıyor.”</p>

  <p class="normal">“Hadi gidelim Güzel Dost.” dedi Suzanne.</p>

  <p class="normal">Ama Du Roy hemen gitmeyi kafasına koyduğu için reddetti, yalnız kalıp düşünmek istiyordu. Aklını kurcalayan bir sürü yeni şey vardı, karısını aramaya başladı. Bir süre sonra, tanımadığı iki beyle büfede kakao içerken gördü. Madeleine kocasını onlara takdim etti, ama adamların isimlerini Du Roy’ya söylemedi.</p>

  <p class="normal">Bir iki dakika sonra, “Gidelim mi?” diye sordu Du Roy.</p>

  <p class="normal">“Ne zaman istersen.”</p>

  <p class="normal">Georges’un koluna girdi ve giderek tenhalaşan salonlardan tekrar geçtiler.</p>

  <p class="normal">“Patroniçe nerede?” diye sordu Madeleine. “Ona hoşça kalın demek istiyorum.”</p>

  <p class="normal">“Gerek yok. Baloya kalmamız için ısrar edecektir, ama benim canıma tak etti.”</p>

  <p class="normal">“Doğru, haklısın.”</p>

  <p class="normal">Bütün yol boyunca hiç konuşmadılar. Ama odalarına girer girmez, Madeleine tülünü bile çıkarmadan, gülümseyerek şöyle dedi:</p>

  <p class="normal">“Haberin yok, sana bir sürprizim var.”</p>

  <p class="normal">Georges keyifsizce homurdandı:</p>

  <p class="normal">“Neymiş peki?”</p>

  <p class="normal">“Tahmin et.”</p>

  <p class="normal">“Hiç uğraşamayacağım.”</p>

  <p class="normal">“Peki o zaman, yarın değil öbür gün Ocak’ın biri.”</p>

  <p class="normal">“Evet.”</p>

  <p class="normal">“Yılbaşı hediyeleri verilecek.”</p>

  <p class="normal">“Evet.”</p>

  <p class="normal">“İşte seninki, biraz önce Laroche verdi bana.”</p>

  <p class="normal">Genç adama, mücevher kutusuna benzeyen, küçük, siyah bir kutu uzattı.</p>

  <p class="normal">Georges umursamazlıkla kutuyu açtı ve Légion d’honneur nişanını gördü.</p>

  <p class="normal">Rengi soldu, sonra gülümsedi:</p>

  <p class="normal">“On milyon vermesini tercih ederdim. Bu ona pek tuzluya patlamamıştır.”</p>

  <p class="normal">Madeleine genç adamın sevinçten havalara uçacağını ummuştu, bu soğukluk karşısında sinirlendi.</p>

  <p class="normal">“Sahiden de inanılmazsın. Artık hiçbir şeyden memnun olmuyorsun.”</p>

  <p class="normal">Georges sakin sakin cevap verdi:</p>

  <p class="normal">“Bu adam borcunu ödüyor sadece. Üstelik bana daha çok borcu var.”</p>

  <p class="normal">Kocasının ses tonu karşısında şaşıran Madeleine:</p>

  <p class="normal">“Yine de senin yaşın için güzel bir şey bu.” dedi.</p>

  <p class="normal">“Her şey göreceli,” diye karşılık verdi Georges, “bugün çok daha fazlasına sahip olabilirdim.”</p>

  <p class="normal">Kutuyu almıştı, açık durumda şöminenin üstüne koydu, içinde duran parlak yıldızı bir süre seyretti. Ardından kutuyu kapattı ve omuz silkerek yatağa girdi.</p>

  <p class="normal">Sahiden de 1 Ocak tarihli resmi gazetede, politika yazarı Mösyö Prosper-Georges Du Roy’nın, üstün hizmetlerinden ötürü Légion d’honneur’ün şövalye nişanıyla taltif edildiği yazıyordu.</p>

  <p class="normal">Soyadı iki kelime halinde yazılmıştı; bu durum Georges’u, madalyanın kendisinden daha fazla memnun etti.</p>

  <p class="normal">Herkesin öğrendiği bu haberi resmi gazetede okuduktan bir saat sonra, genç adam patroniçeden bir not aldı; kadın, bu nişanı kutlamak için o akşam karısıyla birlikte yemeğe gelmesini rica ediyordu. Georges bir iki dakika tereddüt etti, sonra başka anlamlara da çekilebilecek kelimelerle kaleme alınmış bu notu ateşe atarak Madeleine’e şöyle dedi:</p>

  <p class="normal">“Bu akşam Walterlerde yemek yiyeceğiz.”</p>

  <p class="normal">Genç kadın şaşırdı.</p>

  <p class="normal">“Sahi mi! Ben de bir daha oraya ayak basmak istemediğini sanıyordum.”</p>

  <p class="normal">“Fikir değiştirdim.” diye mırıldandı Georges sadece.</p>

  <p class="normal">Walterlere gittiklerinde, patroniçe, samimi davetleri için kullandığı XVI. Louis tarzı küçük süslenme odasında yalnızdı. Siyahlar giyinmiş, saçlarını pudralamıştı, çok güzel görünüyordu. Uzaktan yaşlı, yakından ise genç bir kadın havası vardı; doğru dürüst bakıldığında bunun gözler için hoş bir tuzak olduğu anlaşılıyordu.</p>

  <p class="normal">“Yasta mısınız?” diye sordu Madeleine.</p>

  <p class="normal">Madam Walter kederli kederli cevap verdi:</p>

  <p class="normal">“Hem evet, hem hayır. Yakınlarımdan kimseyi kaybetmedim. Ama insanın kendi ömrünün yasını tuttuğu yaşa geldim. Bugün bu yas döneminin açılışını yapıyorum. Bundan böyle de yüreğimde taşıyacağım.”</p>

  <p class="normal">“Bu çözüm işe yarayacak mı acaba?” diye düşündü Du Roy.</p>

  <p class="normal">Yemek biraz tatsız geçti. Bir tek Suzanne konuşup duruyordu. Rose kaygılı görünüyordu. Herkes gazeteciyi bol bol tebrik etti.</p>

  <p class="normal">Akşam yemeğinden sonra sohbet ede ede salonlardan ve limonluktan geçtiler. Du Roy patroniçeyle birlikte geriden yürüdüğü sırada, kadın onu kolundan tuttu.</p>

  <p class="normal">“Dinleyin...” dedi alçak sesle. “Artık sizi sıkacak hiçbir şey söylemeyeceğim, hem de hiç... Ama beni görmeye gelin Georges. Görüyorsunuz ki size sen diye hitap etmiyorum. Siz olmadan yaşamam imkânsız, mümkün değil. Hayal edemeyeceğiniz bir işkence bu. Gece gündüz sizi gözümde, yüreğimde, etimde hissediyor, muhafaza ediyorum. Sanki içten içe kemiren bir zehir içirmişsiniz bana. Yapamıyorum. Hayır. Beceremiyorum. Sizin için sadece yaşlı bir kadın olmayı istiyorum. Size bunu göstermek amacıyla saçlarımı beyaza boyadım; ama buraya gelin, bir dost olarak arada sırada gelin.”</p>

  <p class="normal">Genç adamın elini tutmuş sıkıyor, tırnaklarını etine geçiriyordu.</p>

  <p class="normal">Du Roy sükûnetle cevap verdi:</p>

  <p class="normal">“Tamam. Bundan tekrar söz etmek gereksiz. Görüyorsunuz ki mektubunuzu alır almaz hemen geldim bugün.”</p>

  <p class="normal">İki kızı ve Madeleine’le önden yürüyen Walter, Dalgalar Üzerinde Yürüyen İsa’nın yanında Du Roy’yı bekledi.</p>

  <p class="normal">“Düşünsenize,” dedi gülerek, “dün karımı, tıpkı bir kilisedeki gibi bu tablonun önünde diz çökmüş vaziyette buldum. İbadet ediyordu. Bu beni güldürdü.”</p>

  <p class="normal">Madam Walter, gizli bir coşkunun titreştiği kararlı bir sesle karşılık verdi:</p>

  <p class="normal">“Benim ruhumu bu İsa kurtaracak. Ona her bakışımda bana cesaret ve güç veriyor.”</p>

  <p class="normal">Denizin üzerinde dikilen Tanrı’nın karşısında durarak mırıldandı:</p>

  <p class="normal">“Ne kadar da yakışıklı! Şu adamlar nasıl da ondan korkuyor ve onu seviyorlar. Yüzüne, gözlerine bakın, aynı zamanda hem sade hem de doğaüstü.”</p>

  <p class="normal">Suzanne haykırdı:</p>

  <p class="normal">“Ama size benziyor Güzel Dost. Size benzediğine kalıbımı basarım. Eğer favorileriniz olsaydı, ya da onunkiler tıraş edilseydi ikiniz tıpatıp aynı olurdunuz. Ah! bu çok ilginç!”</p>

  <p class="normal">Genç adamın tablonun yanında ayakta durmasını istedi; gerçekten de herkes, iki çehrenin birbirine benzediğini kabul etti.</p>

  <p class="normal">Hepsi hayretler içinde kaldı. Walter durumu çok tuhaf buldu, Madeleine hafifçe gülerek, İsa’nın daha erkeksi bir havası olduğunu söyledi.</p>

  <p class="normal">Madam Walter kıpırtısızca duruyor, İsa’nın yüzünün yanı başındaki sevgilisinin yüzünü sabit bakışlarla seyrediyordu; tıpkı beyaz saçları gibi yüzü de bembeyaz kesilmişti.</p>
</body>
</html>
