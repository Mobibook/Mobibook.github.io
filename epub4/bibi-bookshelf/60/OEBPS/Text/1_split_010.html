<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_10">VIII</h2>

  <p class="normal">Düello Duroy’yı La Vie Française’in baş köşe yazarları arasına dahil etmişti, ama fikir bulmakta müthiş güçlük çektiği için ahlakın çöküşü, kişiliğin zayıflaması, vatanseverliğin azalması ve anemik Fransız şerefi (“anemi” kelimesini bulduğu için gurur duyuyordu) gibi konular üzerinde tumturaklı sözler etme ustalığı geliştirdi.</p>

  <p class="normal">Madam de Marelle Paris zihniyeti denilen şu alaycı, şüpheci ve saf yaklaşımıyla iğneleyici sözler kullanarak onun tumturaklı yazılarıyla dalga geçtiğinde, Duroy gülümseyip şöyle cevap veriyordu: “Adam sende! İlerisi için bana iyi bir ün sağlıyor.”</p>

  <p class="normal">Artık Constantinople Sokağı’nda oturuyordu, oraya bavulunu, saç fırçasını, tıraş makinesini ve sabununu götürmüştü, taşınma bundan ibaretti. Haftada iki üç kere o kalkmadan genç kadın geliyor, hemencecik soyunuyor ve dışarının soğuğu yüzünden tir tir titreyerek yatağa giriyordu.</p>

  <p class="normal">Buna karşılık Duroy her perşembe karıkocanın evinde akşam yemeği yiyor, çiftçilik konularını açarak kocaya yaranmaya çalışıyordu; o da toprakla ilgili işleri sevdiğinden bazen kendilerini sohbete öyle bir kaptırıyorlardı ki divanın üstünde uyuklayan kadınlarını tümden unutuyorlardı.</p>

  <p class="normal">Laurine de bazen babasının, bazen Güzel Dost’un dizlerinde uyuyakalıyordu.</p>

  <p class="normal">Gazeteci evden ayrıldığında Madam de Marelle, en önemsiz konularda bile sergilediği bilgiç tavrıyla şöyle demeyi ihmal etmiyordu: “Bu oğlan gerçekten de çok hoş biri. Çok gelişkin bir zekâsı var.”</p>

  <p class="normal">Şubat ayının sonuna geliniyordu. Sabahları sokakta çiçek satan kadınların çekerek sürüklediği arabaların yanından geçerken menekşe kokuları duyulur olmuştu.</p>

  <p class="normal">Duroy gamsız, tasasız yaşıyordu.</p>

  <p class="normal">Fakat bir gece eve döndüğünde kapısının altından atılmış bir mektup buldu. Pula baktı ve “Cannes” yazısını gördü. Mektubu açıp okudu:</p>

  <p class="normal">Cannes, Villa Jolie</p>

  <p class="normal">“Sevgili beyefendi, dostum, her konuda size güvenebileceğimi söylemiştiniz, öyle değil mi? Tamam işte, sizden çok zor bir hizmet istemek zorundayım; o da, ölmek üzere olan Charles’ın son anlarında beni yalnız bırakmamanız, bana yardımcı olmanız. Belki de bu haftayı çıkaramayacak, yine de hâlâ yataktan çıkıyor, ama doktor beni uyardı.</p>

  <p class="normal">Gece gündüz bu can çekişmeyi görmeye ne gücüm ne de cesaretim kaldı. Yaklaşmakta olan son anları düşünüyorum dehşetle. Böyle bir şeyi bir tek sizden isteyebilirim, çünkü kocamın bir ailesi yok. Siz onun arkadaşıydınız, size gazetenin kapsını açtı. Gelin yalvarırım. Yardım isteyecek kimsem yok.</p>

  <p class="normal">Beni sadık arkadaşınız bilin.</p>

  <p class="sagnormal">MADELEINE FORESTIER.”</p>

  <p class="normal">Esinti gibi tuhaf bir duygu doldu Duroy’nın yüreğine, sanki önünde özgürce hareket edebileceği engin bir alan açılmıştı, “Elbette gideceğim. Zavallı Charles! Her şey biz insanlar için ne de olsa!” diye mırıldandı.</p>

  <p class="normal">Genç kadının mektubunu gösterince patron söylenerek izin verdi. “Ama çabuk dönün, bize lazımsınız.” deyip duruyordu.</p>

  <p class="normal">Georges Duroy, Marelle çiftini bir telgrafla haberdar ettikten sonra, ertesi gün yedi ekspresiyle Cannes’a hareket etti.</p>

  <p class="normal">Bir sonraki gün, akşamüstü dört civarında oradaydı.</p>

  <p class="normal">Bir komisyoncu onu, Cannet’den Juan körfezine kadar uzanan ve beyaz evlerin bulunduğu ormanın içinde, bayıra inşa edilmiş Villa Jolie’ye götürdü.</p>

  <p class="normal">Küçük, alçak, İtalyan tarzındaki ev ağaçlar arasında zikzaklar çizerek yükselen, her dönemeçte harika manzaralar sunan yolun kenarındaydı.</p>

  <p class="normal">Hizmetçi kapıyı açıp bağırdı:</p>

  <p class="normal">“Ah beyefendi, hanımefendi sizi büyük bir sabırsızlıkla bekliyor.”</p>

  <p class="normal">Duroy sordu:</p>

  <p class="normal">“Efendiniz ne durumda?”</p>

  <p class="normal">“Ah, iyi değil beyefendi. Fazla zamanı kalmadı.”</p>

  <p class="normal">Genç adamın girdiği salonun duvarları mavi desenli pembe Hint kumaşıyla kaplıydı. Geniş ve yüksek pencere şehre ve denize bakıyordu.</p>

  <p class="normal">Duroy mırıldandı: “Vay canına, bir kır evi için fazla şık burası. Bunca parayı nereden buluyorlar?”</p>

  <p class="normal">Bir elbise hışırtısıyla arkasına döndü.</p>

  <p class="normal">Madam Forestier ona iki elini birden uzatmıştı: “Ne kadar naziksiniz, gelmekle nasıl da nezaket gösterdiniz!” Ansızın Duroy’ya sarıldı. Sonra bakıştılar.</p>

  <p class="normal">Madam Forestier biraz solmuş, zayıflamıştı, ama hâlâ taptazeydi, zarif tavrıyla daha da güzelleşmişti belki. Fısıltıyla konuştu:</p>

  <p class="normal">“Korkunç durumda biliyor musunuz, kurtulamayacağını biliyor ve bana kan kusturuyor. Geldiğinizi söyledim. Peki ama bavulunuz nerede?”</p>

  <p class="normal">Duroy cevap verdi:</p>

  <p class="normal">“Tren istasyonunda bıraktım, yakınınızdaki hangi oteli tavsiye edeceğinizi bilmiyordum çünkü.”</p>

  <p class="normal">Madam Forestier bir an tereddüt ettikten sonra cevap verdi:</p>

  <p class="normal">“Buraya geleceksiniz, villaya. Odanız hazır zaten. Her an ölebilir, eğer gece ölecek olursa tek başıma kalmam böylece. Birini yollayıp bavulunuzu aldıracağım.”</p>

  <p class="normal">Duroy boyun eğdi:</p>

  <p class="normal">“Nasıl isterseniz.”</p>

  <p class="normal">“Şimdi yukarı çıkalım.” dedi Madam Forestier.</p>

  <p class="normal">Duroy genç kadının peşi sıra yürüdü. Madam Forestier birinci kattaki bir kapıyı açtı ve Duroy pencerenin yanında bir koltuğa oturup ve battaniyelere sarınmış, kendisine bakan bir canlı cenaze gördü, batan güneşin kızıllığında rengi iyice solmuştu. Duroy onu zar zor tanıdı, daha doğrusu bu kişinin kendi dostu olduğunu tahmin etti.</p>

  <p class="normal">Oda ateşli hastalık, kaynatılmış bitki, eter, katran kokuyordu, yani bir veremlinin nefes alıp verdiği evlerdeki o iğrenç ve ağır koku hâkimdi ortalığa.</p>

  <p class="normal">Forestier zahmetli ve ağır bir hareketle elini kaldırdı.</p>

  <p class="normal">“Geldin ha,” dedi, “ölümümü görmeye geldin. Teşekkür ederim.”</p>

  <p class="normal">Duroy gülmeye çalıştı: “Ölümünü görmek! Pek eğlenceli bir gösteri olmazdı, üstelik Cannes’ı görmek için böyle bir zamanı seçmezdim kesinlikle. Sana merhaba demek ve biraz dinlenmek için geldim.”</p>

  <p class="normal">Beriki, “Otur.” diye mırıldandı ve umutsuz düşüncelere gömülmüş gibi kafasını eğdi.</p>

  <p class="normal">Hızlı ve kesik kesik nefes alıyor, bazen diğerlerine ne kadar hasta olduğunu hatırlatmak istercesine bir inilti koyuveriyordu.</p>

  <p class="normal">Hiç konuşmadığını görünce karısı gelip pencereye yaslandı ve bir baş işaretiyle ufku göstererek şöyle dedi. “Bakın şuraya! Güzel değil mi?”</p>

  <p class="normal">Karşılarında, villalarla dolu yamaç, yarım daire biçimindeki kıyı boyunca yayılan şehre kadar iniyordu; kıyının sağ taraftaki başlangıç noktası mendireğe yakındı, eski bir gözetleme kulesinin bulunduğu eski yerleşim merkezi mendireğe yukardan bakıyordu, kıyının sol taraftaki bitim noktasında ise Lérins Adaları’nın karşısındaki Croisette Burnu yer alıyordu. Bu adalar masmavi suyun içinde iki yeşil leke gibi duruyordu. Yukardan bakıldığında o derece düz görünüyorlardı ki yüzen iki devasa yaprak gibiydiler.</p>

  <p class="normal">İyice uzakta, mendireğin ve gözetleme kulesinin tepesinde mavimtırak, uzun bir dağ sırası körfezin diğer tarafındaki ufku örtüyor, parlak bir gökyüzü üzerinde kâh yuvarlak kâh eğri kâh sivri doruklarla garip ve hoş bir hat oluşturarak, eteği denize gömülmüş piramit şeklinde koca bir tepeyle son buluyordu.</p>

  <p class="normal">Madam Forestier tepeyi işaret etti: “Estérel.”</p>

  <p class="normal">Koyu renkli dorukların ardındaki boşluk kıpkırmızıydı, bu altın sarısı ve kan kırmızı karışımına insanın uzun süre bakması mümkün değildi.</p>

  <p class="normal">Duroy elinde olmadan bu günbatımının görkemini kabul ediyordu.</p>

  <p class="normal">Hayranlığını ifade etmek için yeterince renkli başka bir kelime bulamayarak mırıldandı:</p>

  <p class="normal">“Ah evet, müthiş güzel.”</p>

  <p class="normal">Forestier başını karısına doğru kaldırdı:</p>

  <p class="normal">“Biraz hava almak istiyorum.”</p>

  <p class="normal">Madam Forestier cevap verdi:</p>

  <p class="normal">“Dikkat et, geç oldu, güneş batıyor, yine soğuk alacaksın ve biliyorsun ki senin durumunda bu hiç de istenen bir şey değil.”</p>

  <p class="normal">Forestier yumruk atmak ister gibi sağ eliyle sinirli ve güçsüz bir hareket yaptı, öfkeyle yüzünü buruşturarak –incecik dudaklarını, zayıf yanaklarını ve fırlak kemiklerini açığa çıkaran, ölüme yaklaşmış insanlara has bir yüz buruşturması– mırıldandı:</p>

  <p class="normal">“Sana boğuluyorum dedim. Ha bir gün önce ölmüşüm, ha bir gün sonra, senin neyine, nasıl olsa hapı yutmuşum...”</p>

  <p class="normal">Madam Forestier pencereyi ardına kadar açtı.</p>

  <p class="normal">İçeri giren esinti bir okşayış gibi üçünde de ani bir şaşkınlık yarattı. Yumuşak, ılık, huzur veren bir meltemdi bu; yamaçta biten baş döndürücü çiçeklerin ve çalılıkların kokularıyla dolu bir bahar meltemiydi. Güçlü bir reçine kokusu ve okaliptüslerin yakıcı tadını alıyorlardı.</p>

  <p class="normal">Forestier bu esintiyi kısa ve hummalı bir nefesle içine çekiyordu. Tırnaklarını geçirircesine koltuğun kollarına yapışarak, alçak, ıslık gibi, öfkeli bir sesle şöyle dedi:</p>

  <p class="normal">“Pencereyi kapa. Bana kötü geliyor. Bir mahzende gebermeyi tercih ederim.”</p>

  <p class="normal">Karısı yavaşça pencereyi kapadı, sonra alnını cama yapıştırarak uzaklara baktı.</p>

  <p class="normal">Huzursuz olan Duroy hastayla konuşmak, onu yatıştırmak istiyordu.</p>

  <p class="normal">Ama onun yüreğine su serpecek uygun bir şey gelmiyordu aklına.</p>

  <p class="normal">Lafları ağzında gevelemeye başladı:</p>

  <p class="normal">“Peki buraya geldiğinden beri durum daha iyiye gitmedi mi?”</p>

  <p class="normal">Beriki bıkkın bir sabırsızlıkla omuz silkti: “Kendi gözlerinle görüyorsun işte.” Ve tekrar başını eğdi.</p>

  <p class="normal">Duroy devam etti:</p>

  <p class="normal">“Vay canına, Paris’e kıyasla burada hava o kadar güzel ki. Orada hâlâ kışın ortasındayız. Kar yağıyor, dolu yağıyor, yağmur yağıyor, üstelik öğleden sonra saat üçten itibaren hava öyle kararıyor ki lamba yakmak zorunda kalıyoruz.”</p>

  <p class="normal">Forestier sordu:</p>

  <p class="normal">“Gazetede yeni bir şey yok mu?”</p>

  <p class="normal">“Hiçbir yenilik yok. Senin yerini doldurmak için Voltaire mezunu küçük Lacrin alındı, ama acemi biri. Senin geri dönmenin zamanıdır.”</p>

  <p class="normal">Hasta lafları ağzında geveleyerek mırıldandı:</p>

  <p class="normal">“Benim mi? Ben artık toprağın iki metre altında yazacağım.”</p>

  <p class="normal">Saplantılı düşünce bir zil sesi gibi her an geri dönüyor, her düşüncede, her cümlede yeniden ortaya çıkıyordu.</p>

  <p class="normal">Uzun bir sessizlik oldu, acılı ve derin bir sessizlik. Batmakta olan güneş yavaşça yakıcılığını yitiriyordu; dağlar, gittikçe kararan kırmızı gökyüzünde siyah bir renk alıyordu. Renkli bir alacakaranlık, sönmek üzere olan ateşin ölgün pırıltılarını koruyan bir gece başlangıcı odaya doluyor, mobilyaları, duvarları, duvar kaplamalarını, her köşe bucağı siyah ve kırmızının tonlarına boyuyordu sanki. Ufkun yansıdığı şömine camı bir kan tabakasına benziyordu.</p>

  <p class="normal">Madam Forestier hâlâ ayakta, sırtı odaya dönük, yüzü cama yapışmış vaziyette hiç kımıldamadan duruyordu.</p>

  <p class="normal">Forestier insanın yüreğini paralayan, kesik kesik, boğuluyormuş gibi bir sesle konuşmaya başladı:</p>

  <p class="normal">“Güneşin batışını daha kaç kere göreceğim acaba?.. Sekiz... on... on beş ya da yirmi... belki de otuz kere, daha fazla değil... Sizin zamanınız var... benim içinse her şey bitti... Ve benden sonra, ben buradaymışım gibi... devam edip gidecek hayat...”</p>

  <p class="normal">Birkaç dakika sessiz kaldı, sonra sözünü sürdürdü:</p>

  <p class="normal">“Gördüğüm her şey, onları birkaç gün sonra artık göremeyeceğimi hatırlatıyor bana... Korkunç bir şey bu... bir daha hiçbir şey göremeyeceğim... var olan hiçbir şeyi... kullandığımız en küçük eşyaları... bardakları... tabakları... içinde keyifle dinlendiğimiz yatakları... arabaları. Akşamları arabayla gezmek ne de hoştur... Nasıl da severdim bütün bunları.”</p>

  <p class="normal">Koltuğun kollarında piyano çalarmış gibi her iki elinin parmaklarını hafif ve sinirli bir hareketle oynatıyordu. Suskunluklarının her biri sözlerinden daha dayanılmazdı, korkunç düşüncelere gömüldüğü duygusunu veriyorlardı.</p>

  <p class="normal">Duroy birdenbire, birkaç hafta önce Norbert de Varenne’in kendisine söylediklerini hatırladı: “Ben artık ölümü öyle yakından görüyorum ki, sık sık kollarımı uzatıp onu geri püskürtmek istiyorum... Onu her yerde görür oldum. Yollarda ezilip kalmış hayvancıklar, düşen yapraklar, bir dostun sakalında fark ettiğim beyaz kıl bağrımı delip, ‘İşte o!’ diye avaz avaz haykırıyor.”</p>

  <p class="normal">O gün anlamamıştı, şimdi Forestier’ye bakarken anlıyordu. Bilinmedik, korkunç bir duyguyla yüreği daralıyor, sanki iğrenç ölümü elini uzatsa tutacakmış gibi yanı başında, bu adamın zorlukla nefes aldığı bu koltukta hissediyordu. Kalkmak, çekip gitmek, kurtulmak, hemen Paris’e dönmek istiyordu. Ah, bilseydi gelmezdi.</p>

  <p class="normal">Artık gece, can çekişen bu adamın üzerine çullanmış vakitsiz bir ölüm gibi odayı kaplamıştı. Hâlâ görünen tek şey, daha aydınlık olan çerçevesi içinde genç kadının hareketsiz karaltısının belirdiği pencereydi.</p>

  <p class="normal">Forestier sinirli sinirli sordu:</p>

  <p class="normal">“Bugün kimse lamba getirmeyecek mi? Demek hastaya iyi bakmak böyle oluyor.”</p>

  <p class="normal">Cama yansıyan vücut gölgesi ortadan kayboldu, yankı yapan evin içinde bir elektrik zilinin sesi duyuldu.</p>

  <p class="normal">Çok geçmeden bir uşak içeri girerek şöminenin üstüne bir lamba koydu. Madam Forestier kocasına şöyle dedi:</p>

  <p class="normal">“Yatmak mı istersin, yoksa yemeğe inecek misin?”</p>

  <p class="normal">Forestier mırıldandı:</p>

  <p class="normal">“İneceğim.”</p>

  <p class="normal">Yemeği beklerken üçü de bir saate yakın kıpırtısızca durdular; bu sessizliği uzun süre sürdürmekte, ölümün kol gezdiği bu odanın suskun havasını öylece dondurmakta sanki bilinmez bir tehlike görüyorlarmışçasına arada sırada gereksiz, sıradan bir iki laf ediyorlardı.</p>

  <p class="normal">Nihayet yemeğin hazır olduğu bildirildi. Yemek Duroy’ya çok uzun, sonu gelmez gibi göründü. Konuşmuyor, sessizce yemeklerini yiyip parmaklarıyla ekmeği ufalıyorlardı. Uşak servis yapıyor, yürüyor, ayak sesleri işitilmeksizin gidip geliyordu, çünkü topuk sesleri Charles’ı rahatsız ettiğinden adam terlik giymişti. Duvarların sükûnetini sadece ahşap bir duvar saatinin mekanik ve düzenli tik takları bozuyordu.</p>

  <p class="normal">Yemek biter bitmez yorgunluğunu bahane eden Duroy odasına çekildi ve dirseklerini pencereye dayayarak, villaların beyaz duvarlarına koca bir lamba karpuzu gibi soğuk ışığını düşüren, denizin üzerinde hareketli ve yumuşak bir ışık tabakası oluşturan dolunaya bakmaya koyuldu. Bir an önce dönmek için bir gerekçe arıyor, bir telgraf aldığı ya da Mösyö Walter’in kendisini çağırdığı gibi bahaneler ileri sürebileceği senaryolar kurguluyordu kafasında.</p>

  <p class="normal">Ama ertesi gün uyandığında kaçma kararını uygulamak gözüne daha zor göründü. Madam Forestier onun kurnazlıklarını yutmayacak ve Duroy da ödlekliği yüzünden fedakârlığının sağlayacağı yarardan olacaktı. Kendi kendine şöyle dedi: “Aman! Can sıkıcı bir durum; eh ne yapalım, hayatta tatsız durumlar da vardır, hem sonra uzun sürmez belki de.”</p>

  <p class="normal">Gökyüzü masmaviydi, yüreğinizi sevinçle dolduran güneye has bir mavilikti bu; Duroy, Forestier’yi görmek için henüz erken olduğunu düşünerek deniz kenarına indi.</p>

  <p class="normal">Kahvaltı için döndüğünde uşak ona şöyle dedi:</p>

  <p class="normal">“Beyefendi sizi iki üç kere sordu. İsterseniz yanına çıkabilirsiniz.”</p>

  <p class="normal">Duroy yukarı çıktı. Forestier bir koltukta uyukluyor gibiydi. Karısı kanepeye uzanmış kitap okuyordu.</p>

  <p class="normal">Hasta kafasını kaldırdı. Duroy sordu:</p>

  <p class="normal">“Nasılsın bakalım? Bu sabah dinç görünüyorsun.”</p>

  <p class="normal">Beriki mırıldandı:</p>

  <p class="normal">“Evet, daha iyiyim, gücümü topladım biraz. Hemen Madeleine’le kahvaltını yap, çünkü arabayla şöyle bir dolaşacağız.”</p>

  <p class="normal">Genç kadın Duroy’yla yalnız kalır kalmaz şöyle dedi:</p>

  <p class="normal">“Bak işte! Bugün kefeni yırtmış olduğunu sanıyor. Sabahtan beri planlar yapıyor. Birazdan Juan körfezine gidip Paris’teki dairemiz için çini eşyalar alacağız. Mutlaka çıkmak istiyor, ama bir aksilik olur diye çok korkuyorum. Yoldaki sarsıntılarına dayanamaz.”</p>

  <p class="normal">Kupa arabası gelince Forestier uşağının yardımıyla ağır ağır merdivenden indi. Ama arabayı görür görmez üstünü açmalarını istedi.</p>

  <p class="normal">Karısı itiraz ediyordu:</p>

  <p class="normal">“Üşütürsün. Çılgınlık bu.”</p>

  <p class="normal">Forestier ayak diredi:</p>

  <p class="normal">“Hayır, çok daha iyiyim. Bunu hissediyorum.”</p>

  <p class="normal">Önce, hep iki bahçenin arasından geçen ve Cannes’ı bir İngiliz parkına benzeten gölgelik yolları takip ettiler, sonra deniz boyunca uzanan Antibes yoluna çıktılar.</p>

  <p class="normal">Forestier yöre üzerine açıklamalarda bulunuyordu. Önce Kont de Paris’nin villasını göstermişti. Sonra başka villalar saydı. Neşeliydi, ölüme mahkûm birinin zoraki, yapay, takatsiz neşesiydi bu. Kolunu uzatmaya dermanı olmadığından parmağını kaldırıyordu.</p>

  <p class="normal">“Bak, işte! Saint-Marguerite Adası ve Bazaine’in kaçtığı şato. Bu olayla ilgili bize bir sürü palavra sıktılar.”</p>

  <p class="normal">Sonra aklına askerlik hatıraları geldi; bazı olayları hatırlamalarına yol açan birkaç subayın adını saydı. Ama birdenbire yol kıvrılınca, gerideki beyaz köyüyle alabildiğine Juan Körfezi ve öbür uçta Antibes Burnu gözlerinin önüne serildi.</p>

  <p class="normal">Aniden çocuksu bir neşeye kapılan Forestier mırıldandı:</p>

  <p class="normal">“Ah! filo, deniz filosunu göreceksin!”</p>

  <p class="normal">Gerçekten de geniş körfezin ortasında, dal budak salmış kayalıklara benzeyen yarım düzine kadar büyük gemi görünüyordu. Bu gemiler ura benzeyen çıkıntıları, kuleleri, denizin dibine kök salmak ister gibi suya dalan mahmuzlarıyla tuhaf görünüşlü, biçimsiz ve dev gibiydiler.</p>

  <p class="normal">O kadar ağır ve denizin dibine bağlı görünüyorlardı ki, hareket edip yer değiştirebileceklerini düşünemiyordu insan. Yuvarlak, yüksek, rasathane biçimindeki yüzer bir batarya, kör kayaların üzerine inşa edilen deniz fenerlerine benziyordu.</p>

  <p class="normal">Büyük bir üç direkli gemi, beyaz ve insanı keyiflendiren yelkenlerinin hepsini açmış, açık denize ulaşmak için diğer gemilerin yanından geçiyordu. Savaş ejderleriyle, suyun üzerine çöreklenmiş o zırhlı, iğrenç ejderlerle kıyaslandığında zarif ve güzeldi.</p>

  <p class="normal">Forestier askeri gemilerin adlarını hatırlamak için zihnini zorluyordu. “Le Colbert, Le Suffren, L’Amiral-Duperré, Le Redoutable, La Dévastastion,” diye sayıyor, sonra, “yok, yanıldım, La Dévastation şuradaki.” diyerek tekrar saymaya başlıyordu.</p>

  <p class="normal">Büyük köşk benzeri bir binanın önüne geldiler, üzerinde, “Juan Körfezi Sanat Çinileri” yazıyordu, araba bir çimenliğin etrafından dolaşarak kapının önünde durdu.</p>

  <p class="normal">Forestier, kitaplığına koymak için iki vazo satın almak istiyordu. Arabadan inemediğinden, modelleri birbiri ardınca yanına getiriyorlardı. Seçmek için uzun bir zaman harcadı, karısına ve Duroy’ya danışıp duruyordu:</p>

  <p class="normal">“Biliyorsun, çalışma odamın dibindeki kitaplık için bu. Koltuğumda otururken bu mobilya hep gözümün önünde oluyor. Eski bir biçim, bir Grek biçimi olsun istiyorum.”</p>

  <p class="normal">Örnekleri inceliyor, yenilerini getirtiyor, sonra yine en baştakilere geri dönüyordu. Nihayet kararını verdi; parayı ödedikten sonra, hemen yollamalarını istedi.</p>

  <p class="normal">“Birkaç gün içinde Paris’e dönüyorum.” diyordu.</p>

  <p class="normal">Dönüş yolunda körfez boyunca ilerlerken, küçük bir vadinin kıvrımında soğuk bir rüzgâra yakalandılar, hasta öksürmeye başladı.</p>

  <p class="normal">İlkönce durum pek ciddi değildi, küçük bir kriz halindeydi; ama giderek ciddileşti, kesintisiz bir öksürük nöbetine, ardından da bir tür hıçkırığa, bir hırıltıya dönüştü.</p>

  <p class="normal">Forestier’nin soluğu tıkanıyordu, her nefes almak istediğinde göğsünün derinliklerinden gelen öksürükle boğazı yırtılıyordu. Hiçbir şey onu sakinleştiremiyor, yatıştıramıyordu. Forestier’yi arabadan odasına taşımaları gerekti; onu bacaklarından tutan Duroy, ciğerlerinin her kasılmasında ayaklarının sarsıldığını hissediyordu.</p>

  <p class="normal">Yatağın sıcaklığı hiçbir işe yaramadı, kriz gece yarısına kadar devam etti; sonunda uyuşturucular sayesinde öksürüğün ölümcül spazmları yatıştı. Hasta sabaha kadar gözleri açık olarak yatağında oturdu.</p>

  <p class="normal">İlk kez konuştuğunda berberin gelmesini istedi, çünkü her sabah tıraş olmaya önem veriyordu. Günlük bakım işlemi için yatağından kalktı, ama hemen tekrar yatırmaları gerekti; öyle kesik kesik, öyle zorlu ve acılı nefes alıyordu ki dehşete kapılan Madam Forestier, yeni yatmış Duroy’yı uyandırarak doktoru çağırmasını rica etti.</p>

  <p class="normal">Duroy’nın çabucak alıp getirdiği Doktor Gavaut bir şurup yazarak bazı tavsiyelerde bulundu; ama gazeteci gerçek düşüncesini öğrenmek için doktoru geçirirken:</p>

  <p class="normal">“Can çekişiyor.” dedi doktor. “Yarın sabaha çıkmaz. Zavallı genç kadını haberdar edin ve bir rahip çağırın. Benim elimden bir şey gelmez artık. Yine de her zaman emrinizdeyim.”</p>

  <p class="normal">Duroy Madam Forestier’yi çağırttı:</p>

  <p class="normal">“Ölmek üzere. Doktor bir rahip çağırılmasını tavsiye ediyor. Ne yapmak istersiniz?”</p>

  <p class="normal">Madam Forestier uzun süre tereddütte kaldı, sonra her şeyi hesap ederek ağır ağır konuştu:</p>

  <p class="normal">“Evet, birçok bakımdan... böylesi daha iyi... Onu hazırlayacak, rahibin onu görmek istediğini söyleyeceğim... Ya da buna benzer şeyler işte, bilmiyorum. Bana bir rahip bulur ve onu itinayla seçerseniz büyük iyilik etmiş olursunuz. Fazla iş çıkarmayacak biri olmasına dikkat edin. Günah çıkarmayla yetinsin ve bizi başka bir şeyle uğraştırmasın .”</p>

  <p class="normal">Genç adam duruma razı olan kibar ve yaşlı bir din adamıyla birlikte geri geldi. Rahip ölüm döşeğindeki adamın odasına girince, Madam Forestier dışarı çıktı ve yan odada Duroy’yla birlikte oturdu.</p>

  <p class="normal">“Bu onu allak bullak etti.” dedi. “Rahipten söz ettiğim zaman suratı korkunç bir ifadeye büründü, sanki... sanki hissetmişti... içine doğmuştu... anlarsınız... Nihayet her şeyin bittiğini ve saatlerinin sayılı olduğunu anladı...”</p>

  <p class="normal">Madam Forestier’nin yüzü bembeyazdı. Sözünü sürdürdü:</p>

  <p class="normal">“Suratının ifadesi asla aklımdan çıkmayacak. Kuşkusuz o anda ölümü gördü. Onu gördü...”</p>

  <p class="normal">Kulakları iyi duymadığı için biraz yüksek sesle konuşan rahibin söylediklerini işitiyorlardı:</p>

  <p class="normal">“Hayır, yok canım, durumunuz o kadar da kötü değil. Hastasınız, ama tehlikeli bir durum yok. Kanıtı da şu ki ben buraya bir dost, bir komşu olarak geldim.”</p>

  <p class="normal">Forestier’nin verdiği cevabı duyamadılar. Yaşlı adam tekrar söze girdi:</p>

  <p class="normal">“Hayır, size dua okuyacak falan değilim. Daha iyi olduğunuzda konuşuruz bunu. Ama yine de ziyaretimi fırsat bilip günah çıkarırsanız daha ne isterim. Ben bir rahibim, müminlerime yol göstermek için bütün fırsatları değerlendiririm.”</p>

  <p class="normal">Uzun bir sessizlik oldu. Forestier kesik kesik ve tınısız sesiyle konuşuyor olmalıydı.</p>

  <p class="normal">Sonra birdenbire rahip, kilisede ayin yöneten bir papazın tonlamasıyla, farklı bir sesle konuştu:</p>

  <p class="normal">“Tanrının merhameti sonsuzdur, Confiteor’u okuyun evladım. – Belki de unutmuşsunuzdur, size yardım edeceğim. – Benimle birlikte tekrar edin: Confiteor Deo omnipotenti... Beatae mariae semper virgini...”</p>

  <p class="normal">Zaman zaman sözlerine ara veriyor, ölüm döşeğindeki adamın kendisine yetişmesine fırsat tanıyordu. Sonra şöyle dedi:</p>

  <p class="normal">“Şimdi günah çıkarın...”</p>

  <p class="normal">Tuhaf bir huzursuzluğa kapılmış olan genç kadın ve Duroy kaygılı bir bekleyişin sıkıntısı içinde kıpırdamadan duruyorlardı.</p>

  <p class="normal">Hasta bir şeyler mırıldanmıştı. Rahip tekrarladı:</p>

  <p class="normal">“Utanılacak ilişkileriniz oldu demek... Ne türden evladım?”</p>

  <p class="normal">Genç kadın ayağa kalkarak şöyle dedi:</p>

  <p class="normal">“Biraz bahçeye inelim. Sırlarını dinlememeliyiz.”</p>

  <p class="normal">Kapının önünde, çiçeklenmiş bir gül ağacının altında bulunan, temiz havaya güçlü ve baygın kokular yayan bir karanfil tarhının arkasındaki bir sıraya oturdular.</p>

  <p class="normal">Birkaç dakikalık bir suskunluktan sonra Duroy sordu:</p>

  <p class="normal">“Paris’e dönüşünüz uzun zaman alır mı?”</p>

  <p class="normal">Madam Forestier cevap verdi:</p>

  <p class="normal">“Yo, hayır. Her şey bittiğinde geri döneceğim.”</p>

  <p class="normal">“On gün sonra falan mı?”</p>

  <p class="normal">“Evet, en fazla o kadar sürer.”</p>

  <p class="normal">Duroy tekrar konuya girdi:</p>

  <p class="normal">“Demek hiç yakını yok ha?”</p>

  <p class="normal">“Evet öyle, sadece kuzenleri var. Babası ve annesi o çok gençken ölmüşler.”</p>

  <p class="normal">İkisi de karanfillerden hayatını devşiren bir kelebeğe bakıyorlardı, bir çiçekten diğerine giderken hızla çırpttığı kanatları çiçeğin üzerine konduğunda ağır ağır hareket etmeye başlıyordu. Uzun süre sessiz kaldılar.</p>

  <p class="normal">Uşak gelip “sayın rahibin işinin bittiğini” haber verdi. Birlikte yukarı çıktılar.</p>

  <p class="normal">Forestier bir gün öncesine göre daha da zayıflamış görünüyordu.</p>

  <p class="normal">Rahip elini tutmaktaydı.</p>

  <p class="normal">“Hoşça kal evladım, yarın sabah tekrar geleceğim” diyerek evden ayrıldı.</p>

  <p class="normal">O çıkar çıkmaz, zorlukla nefes alan ölüm döşeğindeki adam ellerini karısına doğru kaldırmaya çalışarak kesik kesik konuştu:</p>

  <p class="normal">“Kurtar beni... kurtar beni... sevgilim... ölmek istemiyorum... ölmek istemiyorum... Ah! kurtarın beni... Ne yapılması gerektiğini söyleyin, gidip doktoru çağırın... Neyi isterse alacağım... İstemiyorum... İstemiyorum...”</p>

  <p class="normal">Ağlıyordu. Gözlerinden boşalan iri damlalar çökmüş yanaklarına akıyor, etsiz dudakları kederli küçük çocuklarınki gibi aşağıya sarkıyordu.</p>

  <p class="normal">Tekrar yatağa düşen elleri çarşaftan bir şey almak istercesine ağır ve düzenli bir hareketle ha bire oynuyordu.</p>

  <p class="normal">Karısı da ağlamaya başladı, konuşurken onun da dili dolanıyordu:</p>

  <p class="normal">“Yo hayır, önemli bir şey değil bu. Bir kriz sadece, yarın daha iyi olacaksın, Dünkü gezinti seni yordu.”</p>

  <p class="normal">Forestier uzun süre koşmuş bir köpekten daha hızlı nefes alıp veriyordu, nefesi o kadar sıktı ki bir türlü sayılamıyor, son derece zayıf olduğu için de zar zor duyuluyordu.</p>

  <p class="normal">Durmadan tekrarlamaktaydı:</p>

  <p class="normal">“Ölmek istemiyorum!.. Ah Tanrım... Tanrım... Tanrım... ne olacağım? Bir daha hiçbir şeyi göremeyeceğim... hiçbir şeyi... asla... Ah Tanrım!”</p>

  <p class="normal">Gözünü karşıya dikmiş, başkaları için görünmez olan iğrenç bir şeye bakıyordu, sabit bakışları yaşadığı dehşeti yansıtıyordu. Elleri korkunç ve yorucu hareketini sürdürmekteydi.</p>

  <p class="normal">Vücudunu bir baştan bir başa kat eden ani bir ürpertiyle sarsıldı ve zor anlaşılır bir mırıltıyla konuştu:</p>

  <p class="normal">“Mezarlık... ben... Tanrım...”</p>

  <p class="normal">Bir daha da konuşmadı. Ürküntü içinde ve zorlukla nefes alarak kıpırdamadan duruyordu.</p>

  <p class="normal">Zaman akıp geçiyordu; yakınlardaki bir manastırın saati öğleyi vurdu. Duroy bir şeyler yemek için odadan çıktı. Bir saat sonra geri döndü. Madam Forestier hiçbir şey yemek istemedi. Hasta hiç kıpırdamamıştı. Cılız parmakları çarşafı yüzüne çekmek ister gibi hâlâ hareket halindeydi.</p>

  <p class="normal">Genç kadın yatağın ayakucunda bir koltukta oturuyordu. Duroy onun yanındaki bir başka koltuğa oturdu ve sessizlik içinde beklediler.</p>

  <p class="normal">Doktorun yolladığı bir hemşire de oradaydı, pencerenin yanında uyukluyordu.</p>

  <p class="normal">Duroy da dalıp gitmek üzereydi ki bir şeyler olduğu hissine kapıldı. Gözlerini tam zamanında açarak Forestier’nin gözlerinin sönen iki ışık gibi kapandığını gördü. Ölüm döşeğindeki adamın gırtlağı hafif bir hıçkırıkla sarsıldı ve ağzının kenarlarında beliren kan sızarak gömleğine aktı. Ellerinin korkunç gezintisi son buldu. Artık nefes almıyordu.</p>

  <p class="normal">Karısı durumu anladı, bir çığlık atarak dizlerinin üzerine çöktü ve yüzünü çarşaflara gömüp hıçkırarak ağlamaya başladı. Şaşkına dönen ve ürken Georges insiyaki olarak haç işareti yaptı. Uyanan hemşire yatağa yaklaştı: “İşte bitti.” dedi. Tekrar soğukkanlılığına kavuşan Duroy bir oh çekerek, “Sandığım kadar uzun sürmedi.” diye mırıldandı.</p>

  <p class="normal">İlk şaşkınlık atlatıldıktan sonra, dökülen ilk gözyaşlarının ardından bir ölü için gerekli her türlü özen gösterildi, bütün formaliteler yerine getirildi. Duroy gecenin bir vaktine kadar koşturup durdu.</p>

  <p class="normal">Döndüğünde çok acıkmıştı. Madam Forestier pek az yedi, sonra ölünün başını beklemek için cenaze odasına geçtiler.</p>

  <p class="normal">Gece masasının üzerinde iki mum yanıyordu, mumların yanında az miktarda suyun içine daldırılmış bir mimoza dalının bulunduğu bir tabak vardı, gerekli şimşir dalı bulunamadığı için mimoza tercih edilmişti.</p>

  <p class="normal">Genç adam ve genç kadın artık hayatta olmayan erkeğin yanında yapayalnızdılar. Dalgın dalgın ölüye bakarak hiç konuşmadan duruyorlardı.</p>

  <p class="normal">Ama cesedin yanındayken gölgelerden huzursuzlanan Georges inatla ölü adamı seyrediyordu. Titrek ışığın daha da çökmüş gösterdiği bu kupkuru surat karşısında adeta kendinden geçmiş, büyülenmişti, gözlerini ölüden alamıyordu. Daha dün kendisiyle konuşan dostu Charles Forestier’ydi bu! Bir varlığın ebediyen nihayet buluşunda tuhaf ve korkunç bir yan vardı! Ah! Ölüm korkusu zihninde yer eden Norbert de Varennes’in sözlerini hatırlıyordu şimdi. – “Bir varlık asla geri dönmüyor.” Gözleri, burnu, ağzı, beyni ve içindeki düşüncesiyle neredeyse birbirinin aynısı milyonlarca, milyarlarca insan dünyaya gelecek, ama şu yatakta yatan insan bir daha asla var olmayacaktı.</p>

  <p class="normal">Birkaç yıl boyunca herkes gibi yaşamış, yemiş, gülmüş, sevmiş, umut etmişti. Ve onun için her şey bitmişti, sonsuza kadar bitmişti. Bir yaşam! Hepi topu birkaç gündü ve sonrası hiçlik! İnsan doğuyor, büyüyor, mutlu oluyor, bekliyor ve ölüyordu. Elveda erkek ya da kadın, bir daha asla yeryüzüne gelmeyeceksin! Oysa her insan sonsuzluğa duyduğu hummalı ve gerçekleştirilemez arzuyu içinde barındırıyordu, her insan evrende başlı başına bir tür evrendi ve yine her insan yeni tohumların gübresinde çok geçmeden tamamen yok olup gidiyordu. Bitkiler, hayvanlar, insanlar, yıldızlar, dünyalar her şey can buluyor, sonra dönüşmek üzere ölüyordu. Böcek, insan ya da gezegen olsun hiçbir varlık asla geri dönmüyordu!</p>

  <p class="normal">Duroy’nın ruhu belirsiz, büyük, ezici bir dehşetin ağırlığı altındaydı; son derece geçici ve son derece sefil bütün hayatları bir kalemde yok eden o sınırsız ve kaçınılmaz hiçliğin yarattığı dehşet duygusuydu bu. Onun tehdidi altında Duroy şimdiden boyun eğiyordu. Birkaç saat yaşayan sinekleri, birkaç gün yaşayan hayvanları, birkaç yıl yaşayan insanları, birkaç yüzyıl yaşayan dünyaları düşünüyordu. Öyleyse aralarında ne fark vardı? Fazladan birkaç şafak daha, hepsi bu.</p>

  <p class="normal">Cesede bakmamak için gözlerini başka tarafa çevirdi.</p>

  <p class="normal">Başı öne eğik olan Madam Forestier de acılı düşüncelere gömülmüş gibiydi. Kederli yüzüne dökülen sarı saçları öyle hoştu ki genç adamın yüreğinden bir umut dokunuşu gibi tatlı bir duygu geçti. Önünde onca yıl varken karamsarlığa kapılmanın anlamı var mıydı?</p>

  <p class="normal">Genç kadını hayranlıkla seyretmeye koyuldu. Madam Forestier düşüncelere dalıp gitmişti, erkeğin farkında bile değildi. Duroy kendi kendine şöyle diyordu: “Oysa hayattaki tek şey işte bu: aşk! Sevdiğin kadını kollarında tutmak! İnsan mutluluğunun sınırı burada.”</p>

  <p class="normal">Şu ölen adam bu zeki ve güzeller güzeli hayat arkadaşına rastlamış olduğu için nasıl da şanslıydı. Nasıl tanışmışlardı? Kadın bu alelade ve fakir delikanlıyla evlenmeye nasıl razı olmuştu? Sonunda onu önemli biri haline getirmeyi nasıl başarmıştı?</p>

  <p class="normal">Bunun üzerine, hayatlarda gizli kalan bütün sırları düşündü. Söylentilere göre genç kadının çeyizini yapan ve onu evlendiren Kont de Vaudrec hakkında fısıldananları hatırladı.</p>

  <p class="normal">Şimdi ne yapacaktı genç kadın? Kiminle evlenecekti? Madam de Marelle’in düşündüğü gibi bir mebusla mı, yoksa geleceği olan açıkgöz biriyle, daha üstün bir Forestier’yle mi? Tasarıları, planları, kafasında belirlediği düşünceleri var mıydı? Bunu bilmeyi nasıl da isterdi! Ama onun ne yapacağına dair bu kaygının sebebi neydi? Bu soruyu kendine sorduğunda kaygısının, insanın kendinden bile sakladığı ve ancak kendi iç dünyasını deşerek keşfedebileceği bir art düşünceden kaynaklandığını fark etti.</p>

  <p class="normal">Evet, kadını fethedecek kişi neden kendisi olmasındı? Onunla olursa nasıl da güçlü ve korkulacak biri olurdu! Nasıl da hızla en tepelere yükselebilirdi, buna hiç şüphe yoktu!</p>

  <p class="normal">Neden başaramasındı ki? Genç kadının kendisinden hoşlandığını, kendisi için sempatiden daha fazlasını beslediğini hissediyordu, benzer iki mizaç arasında doğan ve karşılıklı bir çekime olduğu kadar, dile getirilmeyen bir işbirliğine de dayanan bir tür sevgiydi kadının hissettiği.</p>

  <p class="normal">Madam Forestier onu zeki, kararlı, sebatkâr biri olarak tanıyordu; ona güvenebilirdi.</p>

  <p class="normal">Bu kadar kaygı verici koşullar altında yanına gelmesini istememiş miydi? Neden onu çağırmıştı? Duroy bunda bir tür seçim, bir tür itiraf, bir tür tayin görmemeli miydi? Tam da dul kalacağı zamanda aklına o gelmişse, yeni hayat arkadaşı, müttefiki olacak kişiyi düşündüğü anlamına gelemez miydi bu?</p>

  <p class="normal">Duroy öğrenmek, ona sorular sormak, niyetini anlamak için sabırsız bir arzuya kapıldı. Genç kadınla bu evde baş başa kalamayacağından bir sonraki gün gitmek zorundaydı. Dolayısıyla elini çabuk tutması, Paris’e dönmeden önce ustalık ve incelikle tasarılarını öğrenmesi, caymasına, belki de bir başkasının talebine boyun eğmesine fırsat vermemesi ve geriye dönüşü olmayacak biçimde bu meseleyi bağlaması gerekiyordu.</p>

  <p class="normal">Odada derin bir sessizlik vardı; şöminenin üzerindeki duvar saatinin sarkacından çıkan madeni ve düzenli tik taklar duyuluyordu sadece.</p>

  <p class="normal">Duroy fısıltılı bir sesle, “Çok yorgun olmalısınız.” dedi.</p>

  <p class="normal">Madam Forestier, “Evet ama daha çok bunalmış haldeyim.” diye cevap verdi.</p>

  <p class="normal">Bu ölümü çağrıştıran dairede tuhaf bir biçimde çınlayan kendi sesleri onları şaşırttı. Aniden ölünün yüzüne baktılar, daha birkaç saat evvelki gibi kıpırdadığını aralarındaki konuşmaları işittiğini görmeyi bekliyorlardı sanki.</p>

  <p class="normal">Duroy tekrar söze girdi:</p>

  <p class="normal">“Bu sizin için büyük bir darbe, hayatınızda son derece köklü bir değişim, yüreğinizde ve tüm varlığınızda gerçek bir altüst oluş.”</p>

  <p class="normal">Madam Forestier cevap vermeden uzun uzun içini çekti.</p>

  <p class="normal">Duroy konuşmasını sürdürdü:</p>

  <p class="normal">“Genç bir kadının kendisini böyle sizin gibi yapayalnız bulması çok üzücü.”</p>

  <p class="normal">Sonra sustu. Madam Forestier hiçbir şey söylemedi. Duroy lafları ağzında gevelemeye başladı:</p>

  <p class="normal">“Her halükârda aramızdaki anlaşmayı biliyorsunuz. İstediğiniz her an beni arayabilirsiniz. Emrinize amadeyim.”</p>

  <p class="normal">Madam Forestier elini uzatırken, bizi ta iliklerimize kadar titreten şu melankolik ve yumuşak bakışlarla erkeğe baktı.</p>

  <p class="normal">“Teşekkür ederim, çok iyisiniz. Eğer cesaret edebilseydim ve elimden sizin için bir şey gelseydi ben de, ‘Bana güvenin.’ derdim.”</p>

  <p class="normal">Duroy kendisine uzatılan eli tutmuş bırakmıyor, öpmek için duyduğu yakıcı arzuyla avcunda sıkıyordu. Nihayet kararını verdi ve eli yavaşça dudaklarına götürdü, dudaklarını genç kadının zarif, biraz sıcak, ateşli ve hoş kokulu teninde uzun süre tuttu.</p>

  <p class="normal">Sonra, bu dostça temasın fazla uzayacağını hissedince eli bırakmayı başardı. Genç kadın, eli gevşekçe tekrar dizlerinin üzerine düştüğünde ciddi bir tavırla şöyle dedi:</p>

  <p class="normal">“Evet, sahiden de yalnız kalacağım, ama cesur olmak için kendimi zorlayacağım.”</p>

  <p class="normal">Duroy kendi karısı olursa mutlu, çok mutlu olacağını anlayabilmesi için nasıl davranması gerektiğini bilmiyordu. Elbette bu sırada, bu yerde, bu cesedin önünde bunu ona söyleyemezdi; yine de kelimelerin altında gizli anlamlar barındıran ve hesaplı kararsızlıklarıyla istenen her şeyi ifade edebilen şu muğlak, uygun ve karmaşık cümlelerden birini bulabileceğini düşünüyordu.</p>

  <p class="normal">Ama kaskatı kesilmiş, önlerinde uzanıp yatan ve ikisinin arasına girmiş gibi hissettiği ceset onu huzursuz ediyordu. Zaten bir süredir, kapalı kalmış odada şüpheli bir koku, çürümüş ciğerlerden gelen kötü bir koku duyar gibiydi; yatakta yatan zavallı ölülerin başını bekleyen yakınlarının aldığı ilk hayvan leşi kokusu, çok geçmeden tabutlarını da saracak olan o iğrenç kokuydu bu.</p>

  <p class="normal">Duroy, “Biraz pencereyi açabilir miyiz?” diye sordu. “Odanın havası çok ağırlaşmış gibi geldi de.”</p>

  <p class="normal">Madam Forestier, “Elbette, biraz önce ben de fark ettim.” diye cevap verdi.</p>

  <p class="normal">Duroy gidip pencereyi açtı. Gecenin mis kokulu serinliği odanın içine doldu ve yatağın yanında yanan iki mumun alevini titretti. Tıpkı bir önceki akşam gibi, pırıl pırıl ve sakin ay ışığı villaların beyaz duvarlarına ve denizin parlak yüzeyine vuruyordu. Havayı alabildiğine ciğerlerine çeken Duroy’nın içi sanki mutluluk pek yakınındaymış gibi aniden umutla doldu.</p>

  <p class="normal">Arkasına döndü.</p>

  <p class="normal">“Gelip biraz temiz hava alın,” dedi, “dışarısı harika.”</p>

  <p class="normal">Madam Forestier telaşsızca gelerek onun yanı başında dirseklerini pencereye dayadı.</p>

  <p class="normal">Duroy alçak sesle konuşmaya başladı:</p>

  <p class="normal">“Beni dinleyin ve söylemek istediklerimi anlamaya çalışın. Böyle bir zamanda bu tür şeylerden söz ettiğim için de sakın bana kızmayın, ama öbür gün sizden ayrılacağım ve siz Paris’e geri döndüğünüzde belki de çok geç olacak. Mesele şu... Ben serveti olmayan zavallının biriyim ve henüz kat edecek çok yolum var, bunu biliyorsunuz. Ama kendimce iradeli ve zeki biriyim, üstelik doğru yolda ilerliyorum. Hayatta başarıyı yakalamış bir erkekle gelecek belirlidir, ama daha yolun başındaki bir erkekle neler yaşanacağı bilinmez. Ne kötü ya da ne iyi ki diyelim. Evinizdeyken bir gün, en büyük düşümün sizin gibi bir kadınla evlenmek olduğunu söylemiştim. Bugün bu arzumu tekrar ediyorum. Cevap vermeyin. Bırakın devam edeyim. Bu söylediklerimi bir talep olarak almayın. Bulunduğumuz yer ve an için tam bir rezillik olurdu. Benim bütün istediğim, tek bir kelimeyle beni mesut edebileceğinizi, beni ister bir dost ister bir koca olarak kabul edebileceğinizi, yüreğim ve tüm varlığımla emrinize amade olduğumu bilmeniz. Bana şimdi cevap vermenizi istemiyorum, artık burada bu konudan söz etmeyi de istemiyorum. Paris’te tekrar görüştüğümüzde kararınızı bildirirsiniz. O zamana kadar tek bir kelime daha etmeyelim, olmaz mı?”</p>

  <p class="normal">Bütün bunları genç kadının yüzüne bakmadan, sözlerini karşısındaki geceye tohum gibi ekercesine dile getirmişti. Madam Forestier ise hiçbir şey duymamış gibiydi, kıpırtısız duruyor, sabit ve dalgın gözlerle o da önüne, ayın aydınlattığı solgun manzaraya bakıyordu.</p>

  <p class="normal">Sessiz ve düşünceli düşünceli uzun süre yan yana, dirsek dirseğe durdular.</p>

  <p class="normal">Ardından Madam Forestier mırıldandı:</p>

  <p class="normal">“Hava biraz soğuk.” Geri dönerek yatağın yanına gitti. Duroy onu takip etti.</p>

  <p class="normal">Yatağa yaklaştığı zaman Forestier’nin gerçekten de kokmaya başladığını fark etti, koltuğunu uzaklaştırdı, çünkü bu çürümüşlük kokusuna daha fazla dayanamayacaktı.</p>

  <p class="normal">“Sabah olur olmaz onu tabuta koymalıyız.” dedi.</p>

  <p class="normal">“Evet, evet, bu konu halledildi, marangoz saat sekize doğru gelecek.” diye cevap verdi Madam Forestier.</p>

  <p class="normal">Duroy, “Zavallı adam!” diyerek göğüs geçirince, genç kadın da, kederli bir tevekkülle derin derin içini çekti.</p>

  <p class="normal">Ölüye daha seyrek bakar olmuşlardı, ölüm düşüncesine şimdiden alışmışlar, kendileri de ölümlü olduğu için daha az önce onları isyan ettiren ve tiksindiren bu yok oluşu zihinsel olarak kabullenmeye başlamışlardı.</p>

  <p class="normal">Hiç konuşmuyorlar, uyuklamadan gerektiği gibi ölünün başında bekliyorlardı. Ama gece yarısına doğru ilk dalıp giden Duroy oldu. Uyandığında, Madam Forestier’nin de uyukladığını gördü, bunun üzerine daha rahat bir pozisyon alıp tekrar gözlerini kaparken, “Anasını satayım! Ne olursa olsun yatakta yatmak çok daha iyi.” diye homurdandı.</p>

  <p class="normal">Ani bir gürültüyle yerinden sıçradı. Hemşire içeri giriyordu. Sabah olmuştu. Karşıdaki koltukta oturan genç kadın da kendisi kadar şaşırmışa benziyordu. Yüzü biraz solgundu, ama geceyi bir koltukta geçirmiş olmasına rağmen hâlâ güzel, diri ve zarifti.</p>

  <p class="normal">Cesede bakan Duroy ürpererek bağırdı: “Ah! Sakalı!” Bir canlının sakalı birkaç günde uzadığı halde, ölünün çürüyüp bozulmakta olan teninde sakal birkaç saatte uzamıştı. Ölüde devam eden hayat karşısında korkuya kapılmışlardı; korkunç bir mucize, doğaüstü bir diriliş tehdidi, zihni altüst eden ve karıştıran korkunç, anormal bir olay karşısında duyulabilecek bir korkuydu bu.</p>

  <p class="normal">Sonra saat on bire kadar dinlenmek üzere ikisi de odalarına çekildiler. Charles’ı tabuta yerleştirdiklerinde, kendilerini anında hafiflemiş, rahatlamış hissettiler. Kahvaltı için karşılıklı oturduklarında avutucu, daha neşeli konulardan konuşmak, ölümle işleri bittiğine göre hayata geri dönmek için duydukları arzu ağır basmaya başladı.</p>

  <p class="normal">Alabildiğine açık pencereden baharın güzelim ılık havası içeriye doluyor, kapının önündeki tarhta açmış karanfillerin mis kokulu esintisini taşıyordu.</p>

  <p class="normal">Madam Forestier Duroy’ya bahçede bir gezinti yapmayı önerdi, köknar ve okaliptüslerin kokusuyla dolu ılık havayı keyifle içlerine çekerek, küçük çimenliğin etrafında ağır ağır yürümeye koyuldular.</p>

  <p class="normal">Birdenbire, gece yukarıda Duroy’nın yaptığı gibi, Madam Forestier başını erkeğe çevirmeden konuşmaya başladı. Alçak ve ciddi bir sesle kelimeleri ağır ağır telaffuz ediyordu:</p>

  <p class="normal">“Dinleyin sevgili dostum, önerdiğiniz şeyi... şimdiden... epeyi düşündüm... ve size bir cevap vermeden buradan gitmenizi istemiyorum. Zaten ne evet ne de hayır diyeceğim. Bekleyecek, görecek ve birbirimizi daha iyi tanıyacağız. Siz de çok iyi düşünün. Kolaycı bir coşkuya boyun eğmeyin. Zavallı Charles daha mezarına inmeden bu konuyu açmamın sebebi şu ki, bana söylediklerinizden sonra, beni anlayacak ve beni taşıyacak bir... bir... kişiliğe sahip değilseniz, dile getirmiş olduğunuz düşüncenize daha fazla bel bağlamamanız için benim kim olduğumu çok iyi bilmeniz gerekiyor.</p>

  <p class="normal">Beni iyi anlayın. Benim için evlilik duygusal bir bağ değil, bir ortaklıktır. Bundan, özgür olmayı, hareketlerimde, tavırlarımda, eve giriş çıkışlarımda tümüyle özgür olmayı kastediyorum. Ne denetlenmeyi, ne kıskançlığı ne de davranışlarım konusunda tartışmayı kabullenemem. Elbette ki evleneceğim erkeğin adına asla leke sürmeyeceğime, onu asla gülünç ve itici bir duruma düşürmeyeceğime inanabilirsiniz. Ama bu erkeğin de beni, kendisinden aşağı biri, uysal ve boyun eğen bir eş gibi değil, bir eşiti, bir ortağı olarak görmesi gerekiyor. Biliyorum, düşüncelerim herkesinkinden farklı, ama değişmem mümkün değil. İşte böyle.</p>

  <p class="normal">Şunu da söyleyeyim: Bana cevap vermeyin, gereksiz ve anlamsız olur. Nasıl olsa tekrar görüşeceğiz, bütün bunları belki daha sonra konuşuruz.</p>

  <p class="normal">Şimdi gidip biraz dolaşın. Ben onun yanına dönüyorum. Akşama görüşürüz.”</p>

  <p class="normal">Duroy genç kadının elini uzun uzun öptü ve tek kelime etmeden yanından ayrıldı.</p>

  <p class="normal">Akşam birbirlerini ancak yemekte gördüler. Sonra ikisi de yorgunluktan tükenmiş halde odalarına çıktılar.</p>

  <p class="normal">Charles Forestier ertesi gün hiçbir gösterişe kaçmadan Cannes mezarlığında toprağa verildi. Georges Duroy saat bir buçukta kalkan Paris ekspresine binmek istedi.</p>

  <p class="normal">Madam Forestier onunla gara kadar gelmişti. Kalkış saatini beklerken peronda sakin sakin dolaşarak havadan sudan konuşuyorlardı.</p>

  <p class="normal">Sadece dört vagonlu gerçek bir ekspres olan kısa tren geldi.</p>

  <p class="normal">Gazeteci yerini seçti ve Madam Forestier’yle birkaç dakika daha konuşmak için tekrar aşağı indi; genç kadından ayrılırken onu sonsuza kadar kaybedecekmiş gibi ani bir hüzne, bir kedere, şiddetli bir üzüntüye kapılmıştı.</p>

  <p class="normal">Bir memur, “Marsilya, Lyon, Paris yolcuları trene binsin!” diye bağırıyordu. Duroy vagona çıktı, Madam Forestier’ye bir iki kelime daha etmek için kapıya dirseklerini dayadı. Lokomotif düdük çaldı ve tren yavaşça yola koyuldu.</p>

  <p class="normal">Vagondan sarkan genç adam, peronda kıpırtısızca duran ve gözleriyle kendisini izleyen genç kadına bakıyordu. Tam onu gözden kaybetmek üzereyken iki elini dudaklarına götürüp genç kadına bir öpücük yolladı.</p>

  <p class="normal">Madam Forestier daha sakınımlı ve tereddütlü, daha üstünkörü bir hareketle ona karşılık verdi.</p>
</body>
</html>
