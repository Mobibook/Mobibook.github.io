<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_14">IV</h2>

  <p class="normal">Trinité Meydanı, pırıl pırıl Temmuz güneşinin altında neredeyse bomboştu. Paris’te boğucu bir sıcak vardı, ağırlaşan ve iyice ısınan hava şehrin üzerine çökmüştü sanki, nefes almayı güçleştiren yoğun ve kavurucu bir havaydı bu.</p>

  <p class="normal">Kilisenin önündeki fıskiyelerin suları cansızca havuza dökülüyordu. Sanki fıskiyeler de bezmiş, su fışkırtmaktan yorulmuş gibiydi; yaprakların ve kâğıt parçalarının yüzdüğü havuzdaki su koyu, iç karartıcı, yeşilimtırak bir renk almıştı.</p>

  <p class="normal">Havuzun çevresindeki taş seti aşıp geçen bir köpek bu pis suda yüzüyordu. Kilisenin ana kapısını çevreleyen küçük, yuvarlak bahçedeki sıralara oturmuş birkaç kişi hayvana imrenerek bakıyordu.</p>

  <p class="normal">Du Roy cebinden saatini çıkardı. Daha saat ancak üçtü. Yarım saat önce gelmişti.</p>

  <p class="normal">Bu buluşmayı düşünerek gülüyordu. “Kiliseler her anlamda onun işine yarar.” diyordu kendi kendine. “Bir Yahudiyle evlendiği için onu teselli eder, siyaset dünyasında başkaldıran bir tavır, seçkinler dünyasında gerektiği gibi bir duruş kazandırıp, aşk buluşmalarında bir sığınak sunar. Her derde deva bir eşyadan yararlanır gibi dinden yararlanma âdeti bu. Hava güzelse baston, güneşliyse tente, yağmurluysa şemsiye yerine geçer; insan dışarı çıkmayacak olursa onu sofada bırakır. Yüzlerce böyle kadın var, Tanrı’yı hiç mi hiç umursamadıkları halde hakkında kötü bir laf edilmesini istemez ve gerektiğinde aracı gibi görürler. Onlara, dayalı döşeli bir otel odasına gitmeyi teklif etseniz bunu namussuzluk sayar, kilise köşelerinde aşk yaşamayı gayet doğal bulurlar.”</p>

  <p class="normal">Du Roy havuz boyunca ağır ağır yürüyordu; bu kez çan kulesinin saatine baktı, kendi saatinden iki dakika ileriydi. Üçü beş geçeyi gösteriyordu.</p>

  <p class="normal">İçeride daha rahat edeceğini düşündü ve girdi.</p>

  <p class="normal">Bir mahzen serinliğiyle karşılaştı; serin havayı mutlulukla içine çektikten sonra bulunduğu yeri tanımak amacıyla etrafı dolaştı.</p>

  <p class="normal">Geniş yapının dip tarafından gelen ve ara sıra kesilip, sonra yeniden duyulan düzenli bir ayak sesi, yüksek kubbenin altında çın çın öten kendi ayak seslerine eşlik ediyordu. Merakı uyandı, gezinen kişiyi görmek istedi. Çevresine bakındı. İriyarı, dazlak bir adamdı; şapkası arkasında, başı yukarda yürüyordu.</p>

  <p class="normal">Orada burada yaşlı kadınlar, diz çökmüş, yüzlerini ellerine gömmüş vaziyette dua ediyorlardı.</p>

  <p class="normal">İnsanın içi yalnızlık, ıssızlık ve huzur duygusuyla doluyordu. Vitraylardan yansıyan renkli ışık gözü rahatlatıyordu.</p>

  <p class="normal">Du Roy, içerideki havayı “müthiş güzel” buldu.</p>

  <p class="normal">Tekrar kapının yanına geldi ve bir kez daha saatine baktı. Daha üçü çeyrek geçiyordu. Ana koridorun girişine oturdu, sigara içilmiyor olmasına hayıflandı. Kilisenin öbür ucunda, koro yerinin orada şişman adamın ağır adımlarla yürüdüğünü duyuyordu hâlâ.</p>

  <p class="normal">İçeri birisi girdi. Georges hızla arkasına döndü. Üzerinde yünlü bir etek olan halktan bir kadındı bu, yoksul kadın ilk iskemlenin yanında diz çöktü, parmaklarını birleştirerek gözlerini yukarıya çevirdi, duayla birlikte ruhu kanatlanırken kıpırtısızca durdu.</p>

  <p class="normal">Du Roy ilgiyle onu izliyordu; bu küçük yüreği hangi kederin, hangi ıstırabın, hangi umutsuzluğun perişan etmiş olabileceğini soruyordu kendine. Mutsuzluktan perişandı kadın, bu açıkça belliydi. Belki de dayaktan canını çıkaran bir kocası ya da ölüm döşeğinde yatan bir evladı vardı.</p>

  <p class="normal">Zihninden, “Zavallı insanlar. Yine de tahammül gösteriyorlar.” diye geçiriyordu. Acımasız doğaya karşı içinde bir öfke kabardı. Sonra, bu baldırı çıplakların hiç değilse yukarıdan kendileriyle ilgilenildiğine ve medeni durumlarının, borç ve alacak bilançosuyla birlikte gökyüzündeki sicil defterine kayıtlı olduğuna inandıklarını düşündü.</p>

  <p class="normal">“Yukarısı. – Nerede peki orası?”</p>

  <p class="normal">Kilisedeki sessizliğin büyük düşlere sürüklediği Du Roy, yaratılışı kafasında şöyle bir tarttı ve dudak bükerek, “Bütün bunlar nasıl da aptalca.” dedi.</p>

  <p class="normal">Bir elbise hışırtısıyla ürperdi. Bu oydu.</p>

  <p class="normal">Ayağa kalkıp, hızla ilerledi. Madam Walter ona elini uzatmadı ve fısıltıyla konuştu:</p>

  <p class="normal">“Çok az vaktim var. Bir an evvel dönmem lazım. Yanımda diz çökün de dikkat çekmeyin.”</p>

  <p class="normal">Büyük sahında ilerledi, evi köşe bucak bilen bir kadın gibi uygun ve güvenli bir yer arandı. Yüzü kalın bir tülün gerisinde gizlenmişti, zar zor işitilen sessiz adımlarla yürüyordu.</p>

  <p class="normal">Koro yerine gelince arkasına döndü ve kiliselere has şu esrarlı ses tonuyla mırıldandı:</p>

  <p class="normal">“Yan sahına gitsek daha iyi olur. Burada fazla göz önündeyiz.”</p>

  <p class="normal">Hafifçe diz kırıp başını eğerek mihraptaki kutsal kâse dolabını selamladı, sağ tarafa döndü, girişe doğru biraz yürüdü, sonra karar vererek bir dua iskemlesi alıp diz çöktü.</p>

  <p class="normal">Georges da yandaki dua iskemlesini aldı, dua konumuna geçip hareketsiz durduklarında:</p>

  <p class="normal">“Teşekkür ederim, sağ olun.” dedi. “Size tapıyorum. Bunu hep söylemek, sizi nasıl sevmeye başladığımı, görür görmez size nasıl kapıldığımı anlatmak isterim... Günün birinde içimi dökmeme, bütün bunları size açıklamama izin verecek misiniz?”</p>

  <p class="normal">Madam Walter, derin düşüncelere dalmış, hiçbir şey işitmiyormuş gibi onu dinliyordu. Parmaklarının arasından cevap verdi:</p>

  <p class="normal">“Benimle böyle konuşmanıza izin verdiğim için, buraya geldiğim, şu anda yapmakta olduğum şeyi yaptığım ve bu... bu... maceranın devam edebileceğini düşünmenize izin verdiğim için deli olmalıyım. Unutun bunu, öyle olması gerekiyor, bir daha da bana bunlardan söz etmeyin.”</p>

  <p class="normal">Durup bekledi. Georges bir cevap, hedefi vuracak, tutkulu sözler arıyordu; ama sözcüklerin yanında vücut dilini kullanamadığı için kilitlenmiş vaziyetteydi.</p>

  <p class="normal">Tekrar konuşmaya başladı:</p>

  <p class="normal">“Sizden hiçbir şey beklemiyorum... hiçbir umuda kapılmıyorum. Sizi seviyorum. Ne yaparsanız yapın bunu size bıkıp usanmadan, canı gönülden öyle sık söyleyeceğim ki sonunda anlayacaksınız. Sevgim kelime kelime, saat saat, günbegün içinize işlesin, ruhunuza aksın istiyorum; öyle ki sonunda, damla damla dökülen bir sıvı gibi size nüfuz etsin, sizi yumuşatıp gevşetsin ve daha ileride bana, ‘Ben de sizi seviyorum.’ demek zorunda bıraksın.”</p>

  <p class="normal">Georges, kadının kendisininkine temas eden omzunun titrediğini, göğsünün hızlı hızlı inip kalktığını hissediyordu; Madam Walter çabucak mırıldandı:</p>

  <p class="normal">“Ben de sizi seviyorum.”</p>

  <p class="normal">Georges başından büyük bir darbe almış gibi irkildi ve göğüs geçirdi:</p>

  <p class="normal">“Ah Tanrım!”</p>

  <p class="normal">Madam Walter kesik kesik konuşmaya devam etti:</p>

  <p class="normal">“Bunu size söylemeli miydim? Kendimi suçlu ve aşağılık hissediyorum... benim... iki kızım var... yapamam... mümkün değil... Böyle bir şeye inanamazdım... asla aklıma gelmezdi... ama elimde değil... beni aşan bir durum bu. Bakın... dinleyin... sizden başka... kimseyi sevmedim... yemin ederim. Ve sizi bir yıldır gizliden gizliye seviyorum, yüreğimde saklıyordum bu sevgiyi. Ah nasıl da acı çekip mücadele ettim, artık gücüm kalmadı, sizi seviyorum...”</p>

  <p class="normal">Yüzünde birleştirdiği ellerinin gerisinde ağlıyordu, bütün gövdesi ürperiyor, duyduğu heyecanın şiddetinden zangır zangır titriyordu.</p>

  <p class="normal">“Bana elinizi verin ki avcuma alıp sıkı sıkı tutabileyim...”</p>

  <p class="normal">Madam Walter elini yavaşça yüzünden çekti. Georges kadının yüzünün sırılsıklam olduğunu gördü, kirpiklerinin kenarında akmaya hazır bir damla yaş vardı hâlâ.</p>

  <p class="normal">Genç adam tuttuğu eli avcunda sıkıyordu:</p>

  <p class="normal">“Ah! gözyaşlarınızı içmeyi nasıl da isterdim.”</p>

  <p class="normal">Madam Walter, iniltiyi andıran alçak ve bitkin bir sesle şöyle dedi:</p>

  <p class="normal">“Benim duygularımı kötüye kullanmayın... Kendimde değilim!”</p>

  <p class="normal">Du Roy’nın içinden gülmek geldi. Bu mekânda onun duygularını nasıl kötüye kullanabilirdi ki? Tuttuğu eli kalbinin üstüne koyarak, “Nasıl çarptığını hissediyor musunuz?” diye sordu. Tutkulu cümlelerini tüketmişti çünkü.</p>

  <p class="normal">Ama bir süredir, kilisede gezinen kişinin düzenli ayak sesleri onlara doğru yaklaşmaktaydı. Mihrapları dolaşmış, en azından ikinci defa sağdaki küçük sahından aşağıya iniyordu. Madam Walter kendisini gizleyen sütunun hemen yanı başında onun sesini işitince, elini Georges’un avcundan çekip yeniden yüzüne örttü.</p>

  <p class="normal">İkisi birlikte tutkuyla Tanrı’ya yakarır gibi, diz çökmüş vaziyette kıpırdamadan durdular. Şişman adam yanlarından geçerken onlara aldırmazlıkla göz attı ve şapkasını hâlâ arkasında tutarak kilisenin aşağı tarafına doğru uzaklaştı.</p>

  <p class="normal">Trinité’den başka bir yerde bir randevu koparmayı düşünen Du Roy mırıldandı:</p>

  <p class="normal">“Yarın sizi nerede göreceğim?”</p>

  <p class="normal">Madam Walter cevap vermedi. Cansız gibi görünüyordu, sanki heykele dönüşmüştü.</p>

  <p class="normal">“Yarın Monceau Parkı’nda buluşalım ister misiniz?” diye sözünü sürdürdü Du Roy.</p>

  <p class="normal">Yeniden ellerini çektiği yüzünü ona doğru çevirdi kadın, korkunç bir ıstırapla kasılmış yüzü bembeyazdı, kesik kesik konuşuyordu:</p>

  <p class="normal">“Beni bırakın... şimdilik bırakın... gidin buradan... gidin... yalnızca beş dakika; yanınızda çok acı çekiyorum... dua etmek istiyorum... yapamam... gidin... izin verin dua edeyim... yalnız başıma... beş dakikacık... yapamam... izin verin de beni affetmesi... beni selamete çıkarması için Tanrı’ya yakarayım... izin verin bana... beş dakika...”</p>

  <p class="normal">Yüzü öylesine allak bullak, öylesine ıstırap doluydu ki Du Roy tek kelime etmeden ayağa kalktı, biraz tereddüt ettikten sonra, “Birazdan geleyim mi?” diye sordu.</p>

  <p class="normal">Madam Walter, “Evet, birazdan.” demek ister gibi bir baş işareti yaptı. Du Roy koro yerine doğru ilerledi.</p>

  <p class="normal">Kadın dua etmeye çabaladı. İnsanüstü bir çabayla Tanrı’ya yakardı; vücudu tir tir titreyerek, bir çılgın gibi, gökyüzüne doğru, “Merhamet!” diye haykırdı.</p>

  <p class="normal">Biraz önce yanından giden kişiyi bir daha görmemek için gözlerini sıkı sıkı yumuyordu. Onu zihninden kovuyor, onunla mücadele ediyordu, ama keder içinde beklediği Tanrısal görüntü yerine, karşısında hep genç adamın kıvırcık bıyıklarını buluyordu.</p>

  <p class="normal">Bir yıldır gece gündüz, gittikçe artan bu saplantıyla savaşıyor; rüyalarına tebelleş olan, tenine musallat olup gecelerinin huzurunu kaçıran bu görüntüyle mücadele ediyordu. Kendisini ağa takılmış, kıskıvrak bağlanmış; sadece dudaklarının üzerindeki kıllar ve gözlerinin rengiyle kendisini alt edip ele geçiren bu erkeğin kollarına atılmış bir hayvan gibi hissediyordu.</p>

  <p class="normal">Ve şimdi bu kilisede, Tanrı’nın hemen yanı başında kendisini evinde olduğundan daha zayıf, daha sahipsiz, daha perişan hissetmekteydi. Artık dua edemiyor, sadece onu düşünebiliyordu. Yanından gittiği için şimdiden acı çekiyordu. Yine de umutsuzca mücadele ediyor, kendisini korumaya çalışıyor, yüreğinin var gücüyle yardım diliyordu. Hiç tökezlememiş biri olarak, böyle yıkılmaktansa ölmeyi tercih ederdi. Çılgınca yakarı sözleri mırıldanıyor, ama kilisenin içinde Georges’un giderek uzaklaşan ayak seslerine kulak kabartmadan edemiyordu.</p>

  <p class="normal">Her şeyin sona erdiğini anladı, mücadelenin bir yararı yoktu artık. Yine de boyun eğmek istemiyordu; kadınları yere çalan, çırpınarak haykırmalarına, yerde kıvranmalarına yol açan şu sinir krizlerinden birine girdi. Bütün uzuvları tir tir titriyor; tiz çığlıklar atarak düşmek, iskemlelerin arasına yuvarlanmak üzere olduğunu hissediyordu.</p>

  <p class="normal">Biri hızlı adımlarla yaklaşmaktaydı. Madam Walter başını çevirip baktı. Gelen bir rahipti. Bunun üzerine ayağa kalktı, rahibe doğru koşarak, birleştirmiş olduğu ellerini uzattı ve dili dolanarak, “Kurtarın beni! Kurtarın beni!” dedi.</p>

  <p class="normal">Şaşıran rahip durdu:</p>

  <p class="normal">“Ne arzu etmiştiniz hanımefendi?”</p>

  <p class="normal">“Beni kurtarmanızı istiyorum. Acıyın bana. Eğer bana yardım etmezseniz, mahvoldum demektir.”</p>

  <p class="normal">Rahip ona bakıyor, deli olup olmadığını düşünüyordu.</p>

  <p class="normal">“Sizin için ne yapabilirim?” diye sordu.</p>

  <p class="normal">Uzun boylu, şişmanca, tombul ve sarkık yanaklı, genç bir erkekti; sakalları özenle tıraş edilmiş, yüzünde gölge halinde hafif bir siyahlık kalmıştı; bu yakışıklı rahip yardımcısı şehirlere, varlıklı mahallelere, zengin kilise müdavimlerine alışıktı.</p>

  <p class="normal">“Size günah çıkarmak istiyorum,” dedi Madam Walter, “bana akıl ve güç verin, ne yapmam gerektiğini söyleyin!”</p>

  <p class="normal">“Günah çıkaracak olanlar cumartesi günleri saat üçle altı arası bana gelirler.” diye cevap verdi rahip.</p>

  <p class="normal">Kadın erkeğin koluna yapışmış, sıkı sıkı tutuyor, bir yandan da tekrarlayıp duruyordu:</p>

  <p class="normal">“Yo! yo! yo! hemen! hemen! Öyle gerekiyor! O burada! Bu kilisede! Beni bekliyor!”</p>

  <p class="normal">“Sizi bekleyen kim?” diye sordu rahip.</p>

  <p class="normal">“Bir erkek... eğer beni kurtarmazsanız mahvıma yol açacak... bana sahip olacak biri... Artık ondan kaçamıyorum... Ona karşı çok zayıfım... çok zayıf... öyle zayıfım... öyle zayıfım ki... ”</p>

  <p class="normal">Hıçkırarak dizlerinin üzerine çöktü:</p>

  <p class="normal">“Acıyın bana peder! Tanrı aşkına beni kurtarın, kurtarın beni!”</p>

  <p class="normal">Kaçıp gitmesine fırsat vermemek için rahibin siyah cüppesine yapışmıştı; rahipse, kaygı içinde, kötü niyetli ya da sofu bir gözün bu kadının ayaklarına kapandığını görüp görmediğini anlamak için çevresine bakıyordu.</p>

  <p class="normal">Sonunda, kadının elinden kurtulamayacağını anladı:</p>

  <p class="normal">“Ayağa kalkın,” dedi, “günah çıkarma bölmesinin anahtarı yanımda.”Cebini karıştırarak üzerinde anahtarların bulunduğu bir halka çıkardı, anahtarlardan birini seçti, sonra hızlı adımlarla küçük ahşap kulübelere doğru yürüdü; inananların günahlarını boşalttığı, ruhun çöp kutularıydı bunlar.</p>

  <p class="normal">Ortadaki kapıdan girerek kapıyı arkasından kapattı, yandaki daracık bölmeye dalan Madam Walter umut dolu bir heyecanla, ateşli ateşli kekelemeye başladı:</p>

  <p class="normal">“Benim için dua edin peder, çünkü günah işledim...”</p>

  <p class="normal">Koro yerini dolaşan Du Roy, soldaki sahından aşağı doğru inmeye başladı. Yolu yarılamıştı ki şişman, dazlak adamla karşılaştı, adam aynı sakin adımlarla yürümekteydi.</p>

  <p class="normal">“Bu adamın burada ne işi olabilir acaba?” diye sordu kendi kendine.</p>

  <p class="normal">Gezinen adam da yavaşlamış, Georges’a bakıyordu, onunla konuşmak istediği açıkça belliydi. Adam iyice yaklaştığında selam verdi ve son derece kibarca konuştu:</p>

  <p class="normal">“Sizi rahatsız ettiğim için özür dilerim beyefendi ama bu yapının ne zaman inşa edildiğini söyleyebilir misiniz?”</p>

  <p class="normal">“Doğrusu hiç bilmiyorum,” diye cevap verdi Du Roy, “bence yirmi, yirmi beş yıl olmuştur. Zaten benim de ilk gelişim bu.”</p>

  <p class="normal">“Benim de öyle. Daha önce hiç görmemiştim.”</p>

  <p class="normal">Bunun üzerine ilgisi uyanan gazeteci sözünü sürdürdü:</p>

  <p class="normal">“Bana öyle geliyor ki büyük bir merakla geziyorsunuz kiliseyi. Hiçbir ayrıntıyı gözden kaçırmıyorsunuz.”</p>

  <p class="normal">Beriki tevekküllü bir tarzda cevap verdi:</p>

  <p class="normal">“Kiliseyi gezmiyorum beyefendi, burada buluşmamızı isteyen karımı bekliyorum, ama çok geç kaldı.”</p>

  <p class="normal">Sonra sustu, derken:</p>

  <p class="normal">“Dışarısı müthiş sıcak.” dedi.</p>

  <p class="normal">Du Roy adamı inceliyor, yüz ifadesini güven verici buluyordu, aniden onu Forestier’ye benzetti.</p>

  <p class="normal">“Buralı mısınız?” diye sordu.</p>

  <p class="normal">“Evet. Rennes’liyim. Ya siz beyefendi, meraktan mı girdiniz bu kiliseye?”</p>

  <p class="normal">“Hayır. Bir hanımı bekliyorum.”</p>

  <p class="normal">Adamı selamlayan gazeteci, dudaklarında bir gülümsemeyle oradan uzaklaştı.</p>

  <p class="normal">Ana kapıya yaklaştığında tekrar yoksul kadını gördü, hâlâ diz çökmüş vaziyette dua ediyordu. “Vay canına! İnatla yakarmaya devam ediyor.” diye düşündü. Artık duygulanmıyor, kadına karşı acıma hissetmiyordu.</p>

  <p class="normal">Kadının yanından geçip gitti ve Madam Walter’i bulmak üzere sağdaki sahın boyunca yukarı çıkmaya başladı.</p>

  <p class="normal">Uzaktan, onu bıraktığı yere bakıyor, kadını göremediği için hayrete düşüyordu. Sütunu şaşırdığını sandı, son sütuna kadar gidip geri döndü. Demek gitmişti ha! Şaşkınlık ve öfke içinde kalakaldı. Sonra, onun kendisini aradığını düşündü, kiliseyi tekrar dolaştı. Madam Walter’i bulamayınca gidip, kadının daha önce oturduğu iskemleye çöktü, yanına geleceğini umuyordu. Beklemeye başladı.</p>

  <p class="normal">Çok geçmeden, hafif bir mırıltı dikkatini çekti. Kilisenin bu köşesinde kimseyi görmemişti. Bu fısıltı nereden geliyordu öyleyse? Bakınmak için ayağa kalktı, yandaki mihraplı bölümde, günah çıkarma bölmelerinin kapılarını gördü. Bölmelerin birinden çıkan bir etek ucu döşemeye değiyordu. Du Roy kadını görmek için yaklaştı. Onu tanıdı. Günah çıkarıyordu!..</p>

  <p class="normal">Kadını omuzlarından tutup o kulübeden çekip çıkarmak için şiddetli bir arzu duydu. Sonra, “Adam sende!” diye düşündü, “Şimdi papazın sırası, yarın benim sıram gelecek.” Kendi zamanının gelmesini bekleyerek, günah çıkarma bölmelerinin karşısına oturdu, yaşayacağı macerayı düşünürken bıyık altından gülüyordu.</p>

  <p class="normal">Uzun süre bekledi. Madam Walter nihayet doğruldu, arkasını döndü, onu görüp yanına geldi. Yüzünde soğuk ve sert bir ifade vardı.</p>

  <p class="normal">“Beyefendi,” dedi, “sizden bana eşlik etmemenizi, beni izlememenizi rica ediyorum, evime de bir daha tek başınıza gelmeyin lütfen. Sizi kabul etmeyeceğim çünkü. Hoşça kalın!”</p>

  <p class="normal">Vakur bir yürüyüşle çekip gitti.</p>

  <p class="normal">Du Roy ona engel olmadı, çünkü olayların üstüne gitmemeyi ilke edinmişti. Sonra, rahip biraz allak bullak bir ifadeyle bölmesinden çıkınca dosdoğru ona yanaştı, gözlerinin ta içine bakarak yüzüne karşı homurdandı:</p>

  <p class="normal">“Üzerinizde bir etek olmasaydı o iğrenç suratınıza okkalı bir şamar indirirdim ya neyse.”</p>

  <p class="normal">Sonra topuklarının üzerinde döndü ve ıslık çalarak kiliseden çıktı.</p>

  <p class="normal">Ana kapının önünde dikilen şişman adam, şapkası başında, elleri arkasında, beklemekten sıkılmış vaziyette, geniş meydanı ve meydana açılan sokakları gözleriyle taramaktaydı.</p>

  <p class="normal">Du Roy yanından geçerken selamlaştılar.</p>

  <p class="normal">Boşta kalan gazeteci La Vie Française’e gitti. İçeri girer girmez, getir götür işlerine bakan çocukların telaşlı yüz ifadesinden olağandışı bir durum olduğunu anladı, selamsız sabahsız müdürün odasına daldı.</p>

  <p class="normal">Asabi bir biçimde ayakta duran Walter Baba, kısa kısa cümlelerle bir makale yazdırıyordu; iki satır arasında kendisini çevreleyen muhabirlerine görevler veriyor, Boisrenard’a tavsiyelerde bulunuyor ve mektupların mühürlerini söküyordu.</p>

  <p class="normal">Du Roy içeri girince patron bir sevinç çığlığı attı:</p>

  <p class="normal">“Aman ne şans, işte Güzel Dost!”</p>

  <p class="normal">Biraz mahcup vaziyette susuverdi ve özür diledi:</p>

  <p class="normal">“Sizi bu isimle çağırdığım için beni bağışlayın, olaylar yüzünden kafam öyle karışık ki. Hem sonra, karımın ve kızlarımın sabahtan akşama kadar sizden Güzel Dost diye söz ettiklerini duya duya benim de dilim alıştı. Bana kızmadınız, değil mi?”</p>

  <p class="normal">Georges gülüyordu:</p>

  <p class="normal">“Hiç kızmadım. Bu lakabın beni rahatsız eden hiçbir tarafı yok.”</p>

  <p class="normal">Walter Baba sözünü sürdürdü:</p>

  <p class="normal">“Pekâlâ, o zaman herkes gibi ben de size Güzel Dost diyeceğim. Şimdi, ciddi sorunlarımız var. Bakanlık yüz iki oya karşılık üç yüz on oyla düşürüldü. İzinlerimiz yine ertelendi, hem de çıkmaz ayın son çarşambasına, üstelik bugün Temmuz’un 28’i. İspanya Fas’a diş biliyor, bu durum Durand de l’Aine ve hempalarının devrilmesine yol açtı. Boğazımıza kadar boka batmış haldeyiz. Marrot yeni bir hükümet kurmakla görevlendirildi. General Boutin d’Acre’ı savaş bakanlığına, dostumuz Laroche-Mathieu’yü de dışişleri bakanlığına getirecek. İçişleri bakanlığı görevini ve meclis başkanlığını bizzat kendisi üstlenecek. Biz de resmi bir gazeteye dönüşeceğiz. Ben şu anda başmakaleyi yazıyor, bakanlara izleyecekleri yolu gösteren ilkeleri basitçe açıklıyorum.”</p>

  <p class="normal">Babacan adam gülümseyip sözüne devam etti:</p>

  <p class="normal">“İzlemeyi düşündükleri yolu elbette. Fakat bana Fas meselesine dair ilginç bir şeyler lazım, etkili, ses getirecek bir haber, bir yazı, öyle bir şeyler işte. Bulabilir misiniz?”</p>

  <p class="normal">Du Roy bir an düşündükten sonra cevap verdi:</p>

  <p class="normal">“İşinizi görecek bir şey var elimde. Solda Tunus, ortada Cezayir ve sağda Fas olmak üzere Afrika’daki sömürgemizin siyasi durumunu ele alan bir inceleme vereceğim size; bu geniş topraklarda yaşayan ırkların hikâyesini ve şimdiye kadar hiçbir Avrupalının giremediği, üstelik bugünkü çatışmanın nedeni olan büyük Figig Vadisi’ne kadar Fas sınırında gerçekleştirilmiş bir geziyi anlatıyor. Uyar mı?”</p>

  <p class="normal">Walter Baba haykırdı:</p>

  <p class="normal">“Harika! Başlığı ne?”</p>

  <p class="normal">“Tunus’tan Tanca’ya!”</p>

  <p class="normal">“Müthiş.”</p>

  <p class="normal">Du Roy, “Bir Askerin Afrika Anıları” adlı ilk makalesini bulmak için La Vie Française’in eski sayılarını gözden geçirmeye gitti; adı değiştirilip, düzeltilerek elden geçirilirse harika bir iş çıkacaktı ortaya, çünkü makalenin konusu sömürge siyaseti, Cezayir halkı ve Oran eyaletindeki bir geziydi.</p>

  <p class="normal">Kırk beş dakika içinde üstünkörü elden geçirilen yazı, güncel bir ilginçlik kazandırılarak ve yeni hükümete övgüler düzülerek hazır hale getirilmişti.</p>

  <p class="normal">Makaleyi okuyan müdür, “Harika... mükemmel. Kıymetli bir adamsınız gerçekten. Tebrik ederim.” diye fikrini belirtti.</p>

  <p class="normal">Du Roy, Trinité başarısızlığına rağmen oyunu kazandığını hissediyordu, bu yüzden geçirdiği günden pek memnun, akşam yemeği için eve döndü.</p>

  <p class="normal">Karısı büyük bir heyecan içinde onu bekliyordu. Du Roy’yı görür görmez bağırdı:</p>

  <p class="normal">“Biliyor musun, Laroche dışişleri bakanı oldu.”</p>

  <p class="normal">“Evet, hatta bu konuda Cezayir üstüne bir makale bile yazdım.”</p>

  <p class="normal">“Ne makalesi?”</p>

  <p class="normal">“Biliyorsun ya, birlikte yazdığımız ilk makale: ‘Bir Askerin Afrika Anıları’, gözden geçirip düzelterek koşullara uygun hale getirdim.”</p>

  <p class="normal">Madeleine gülümsedi.</p>

  <p class="normal">“Ha, tamam, gayet iyi.”</p>

  <p class="normal">Ardından bir iki saniye düşündükten sonra sözünü sürdürdü:</p>

  <p class="normal">“Ta o zamanlar yazman gereken ve... yarı yolda bıraktığın o yazıyı düşünüyorum da... Şimdi kolları sıvayabiliriz. Böylece içinde bulunduğumuz koşullara çok uyacak güzel bir dizi çıkar ortaya.”</p>

  <p class="normal">Çorbasının başına oturan Du Roy cevap verdi:</p>

  <p class="normal">“Çok iyi olur. Şu boynuzlu Forestier ölüp gittiğine göre artık önümüzde bir engel de yok.”</p>

  <p class="normal">Madeleine sert ve incinmiş bir sesle hemen karşılık verdi:</p>

  <p class="normal">“Bu şaka münasebetsiz olmaktan da öte; rica ediyorum buna bir son ver. Kabak tadı verdi artık.”</p>

  <p class="normal">Du Roy alaycı bir tavırla cevabı yapıştırmaya hazırlanıyordu ki bir telgraf getirdiler, imzasız telgrafta şu tek cümle vardı: “Aklımı kaçırmıştım. Beni bağışlayın, yarın saat dörtte Monceau Parkı’na gelin.”</p>

  <p class="normal">Durumu kavrayan Du Roy’nın yüreği sevinçle doldu, telgrafı cebine sokuştururken karısına:</p>

  <p class="normal">“Bir daha bu şakayı yapmayacağım canım. Çok aptalca. Kabul ediyorum.” dedi.</p>

  <p class="normal">Tekrar yemeğine döndü.</p>

  <p class="normal">Bir yandan yerken bir yandan da içinden şu cümleyi tekrarlıyordu: “Aklımı kaçırmıştım. Beni bağışlayın, yarın saat dörtte Monceau Parkı’na gelin.” Demek Madam Walter boyun eğiyordu. Şu anlama geliyordu bu: “Teslim oluyorum, nerede, ne zaman isterseniz sizinim.”</p>

  <p class="normal">Gülmeye başladı. Madeleine sordu:</p>

  <p class="normal">“Hayrola, ne oldu?”</p>

  <p class="normal">“Önemli bir şey yok, öğleden sonra karşılaştığım sevimli bir rahip geldi de aklıma.”</p>

  <p class="normal">Du Roy ertesi gün, buluşma yerine tam vaktinde gitti. Parktaki bütün sıralarda sıcaktan bunalmış burjuvalar ve çocuklar park yollarındaki kumlarda yuvarlanırken hayallere dalmış gibi görünen uyuşuk hizmetçiler oturuyordu.</p>

  <p class="normal">Madam Walter’i bir pınarın aktığı eski ören yerinde buldu. Kaygılı ve mutsuz görünen kadın, küçük sütunların bulunduğu daracık meydanın etrafında dolaşıyordu.</p>

  <p class="normal">Du Roy ona selam verir vermez:</p>

  <p class="normal">“Bu bahçede ne çok insan var!” dedi.</p>

  <p class="normal">Genç adam fırsatı kaçırmadı:</p>

  <p class="normal">“Evet, doğru; başka yere gitmek ister misiniz?”</p>

  <p class="normal">“Peki ama nereye?”</p>

  <p class="normal">“Nereye olursa, bir arabaya bineriz mesela. Kendi tarafınızdaki perdeyi indirir, böylece güvenlikte olursunuz.”</p>

  <p class="normal">“Evet, öylesini tercih ederim; burada korkudan ölüyorum.”</p>

  <p class="normal">“Peki o zaman, beş dakika sonra bulvara bakan kapının önünde buluşalım. Bir kupa arabasıyla geleceğim.”</p>

  <p class="normal">Koşa koşa gitti. Madam Walter arabada onun yanına oturup kendi tarafındaki camı sıkı sıkı örtünce sordu:</p>

  <p class="normal">“Arabacıya bizi nereye götürmesini söylediniz?”</p>

  <p class="normal">“Kafanızı hiç yormayın, nereye gideceğimizi biliyor.”</p>

  <p class="normal">Adama, Constantinople Sokağı’ndaki evinin adresini vermişti.</p>

  <p class="normal">Madam Walter tekrar söze girdi:</p>

  <p class="normal">“Sizin yüzünüzden nasıl da üzülüp acıyla kıvrandığımı, ne işkenceler çektiğimi tahmin bile edemezsiniz. Dün kilisede sert davrandım, ama ne pahasına olursa olsun sizden kaçmak istiyordum. Sizinle yalnız kalmaktan öylesine korkuyorum ki. Beni affettiniz mi?”</p>

  <p class="normal">Du Roy onun ellerini sıkı sıkı tutuyordu:</p>

  <p class="normal">“Evet, evet. Sizi bu kadar severken, affedemeyeceğim bir kusurunuz olabilir mi?”</p>

  <p class="normal">Madam Walter yalvarırcasına ona bakıyordu.</p>

  <p class="normal">“Bakın, bana saygı göstereceğinize dair söz vermelisiniz... bana sakın... sakın... yoksa sizinle bir daha görüşemem.”</p>

  <p class="normal">Du Roy önce cevap vermedi, kadınları allak bullak eden o alaycı tebessümüyle bıyık altından gülüyordu.</p>

  <p class="normal">“Kulunuz kölenizim sizin.”</p>

  <p class="normal">Bunun üzerine Madam Walter, genç adamın Madeleine Forestier’yle evleneceğini öğrendiğinde onu sevdiğini nasıl fark ettiğini anlatmaya koyuldu. Ayrıntılar veriyor, tarihlerle ve çok özel olaylarla ilgili ufak ayrıntılara giriyordu.</p>

  <p class="normal">Aniden sustu. Araba durmuştu. Du Roy kapıyı açtı.</p>

  <p class="normal">“Neredeyiz?” dedi Madam Walter.</p>

  <p class="normal">“İnip şu eve girin. Orada daha rahat ederiz.” diye cevap verdi Du Roy.</p>

  <p class="normal">“Peki ama neredeyiz?”</p>

  <p class="normal">“Benim evimde. Bekârken oturduğum evi tekrar tuttum... birkaç günlüğüne... görüşebileceğimiz bir yer olsun diye.”</p>

  <p class="normal">Bu baş başa kalma fikri karşısında dehşete düşen Madam Walter arabanın kumaş kaplamasına yapışmış, lafları ağzında geveliyordu:</p>

  <p class="normal">“Hayır, hayır, istemiyorum! İstemiyorum!”</p>

  <p class="normal">Du Roy etkili bir sesle konuştu:</p>

  <p class="normal">“Size saygı göstereceğime yemin ederim. Gelin. Görüyorsunuz ki insanlar bize bakıyor, birazdan başımıza toplanırlar. Çabuk olun... Acele edin... İnin hadi.”</p>

  <p class="normal">Tekrarladı:</p>

  <p class="normal">“Size saygı göstereceğime yemin ederim.”</p>

  <p class="normal">Du Roy’nın kapısının önündeki bir şarap satıcısı meraklı gözlerle onlara bakıyordu. Dehşete kapılan Madam Walter eve doğru atıldı.</p>

  <p class="normal">Merdivenden çıkmaya yeltendi. Du Roy onu kolundan tuttu:</p>

  <p class="normal">“Burası, giriş katı.”</p>

  <p class="normal">Kadını evinin içine itti.</p>

  <p class="normal">Kapıyı kapar kapamaz, onu bir av gibi yakaladı. Madam Walter çırpınıyor, kurtulmaya çalışıyor, kekeleyip duruyordu:</p>

  <p class="normal">“Aman Tanrım!.. Aman Tanrım!..”</p>

  <p class="normal">Du Roy, çılgınca okşayışlarından kurtulmasına fırsat vermeden, taşkınlık içinde kadının boynunu, gözlerini, dudaklarını öpüyordu; Madam Walter ise onu itiyor, dudaklarını kaçırıyor, yine de elinde olmadan öpücüklerine karşılık veriyordu.</p>

  <p class="normal">Birdenbire mücadele etmekten vazgeçti; yenik düşmüş, boyun eğmiş halde erkeğin kendisini soymasına izin verdi. Du Roy, bir oda hizmetçisine has tüy gibi parmaklarla onun giysilerini ustalıkla ve çabucak birer birer çıkarıyordu.</p>

  <p class="normal">Madam Walter gömleğini erkeğin elinden çekip alarak yüzünü gizlemişti, ayaklarının dibine yığılmış giysilerinin ortasında, apak haliyle öylece dikiliyordu.</p>

  <p class="normal">Du Roy, potinlerini ayağında bıraktığı kadını kollarına alarak yatağa götürdü. Bunun üzerine kadın mecalsiz bir sesle kulağına fısıldadı: “Yemin ederim... yemin ederim ki... daha önce hiç sevgilim olmadı.” Sanki, “Yemin ederim ki bakireyim” diyen bir genç kızdı.</p>

  <p class="normal">Du Roy ise, “Öyle de olsa benim için hiç fark etmezdi.” diye düşünüyordu.</p>
</body>
</html>
