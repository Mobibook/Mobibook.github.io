<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_8">VI</h2>

  <p class="normal">Georges Duroy ertesi gün keyifsiz uyandı.</p>

  <p class="normal">Ağır ağır giyindi, sonra pencerenin önüne oturarak düşünmeye koyuldu. Sanki bir gün önce temiz bir sopa yemiş gibi bütün vücudunda bir kırıklık hissediyordu.</p>

  <p class="normal">Para bulması gerektiği için nihayet ayaklandı, Forestier’nin evine gitti.</p>

  <p class="normal">Arkadaşı çalışma odasında ayaklarını ateşe uzatmış oturuyordu.</p>

  <p class="normal">“Bu kadar erken kalkmana sebep ne?”</p>

  <p class="normal">“Çok ciddi bir mesele. Bir şeref borcum var.”</p>

  <p class="normal">“Kumar borcu mu?”</p>

  <p class="normal">Duroy duraksadı, sonra itiraf etti:</p>

  <p class="normal">“Kumar borcu.”</p>

  <p class="normal">“Büyük mü?”</p>

  <p class="normal">“Beş yüz frank.”</p>

  <p class="normal">Aslında borcu sadece iki yüz seksen franktı.</p>

  <p class="normal">Forestier kuşkulu bir tavırla sordu:</p>

  <p class="normal">“Kime borçlusun bu parayı?”</p>

  <p class="normal">Duroy hemen cevap veremedi.</p>

  <p class="normal">“... Eee... bir... bir... Carleville’li bir beye.”</p>

  <p class="normal">“Ya! Peki nerede oturuyor?”</p>

  <p class="normal">“Şey sokağı... şey...”</p>

  <p class="normal">Forestier gülmeye başladı: “İşi zora koşma sokağı, değil mi? Bu beyi tanıyorum azizim. Yirmi frank istersen verebilirim, ama fazlası olmaz.”</p>

  <p class="normal">Duroy altın parayı kabul etti.</p>

  <p class="normal">Sonra kapı kapı dolaşarak bütün tanıdıklarına uğradı, sonunda saat beşe doğru seksen frank toplamıştı.</p>

  <p class="normal">İki yüz frank daha bulması gerektiği için kesin kararını verdi, topladığı parayı kendisine saklayacaktı, kendi kendine mırıldandı:</p>

  <p class="normal">“Lanet olsun, bu karı için kendimi üzdüğüme değmez. İmkânım olunca öderim.”</p>

  <p class="normal">On beş gün boyunca cesur kararlar alarak, tutumlu, düzenli ve dürüst bir hayat yaşadı. Sonra büyük bir aşk arzusuna kapıldı. Kendisini yıllardır kollarına bir kadın almamış gibi hissediyor ve tekrar karaya çıkınca nereye saldıracağını bilemeyen denizci gibi, rastladığı her kadın karşısında ürperiyordu.</p>

  <p class="normal">Bunun üzerine bir akşam, Rachel’i bulma umuduyla tekrar Folies-Bergère’e gitti. Gerçekten de içeri girer girmez onu gördü, çünkü kadın bu mekândan hiç ayrılmıyordu.</p>

  <p class="normal">Güler yüzle ona doğru giderek, elini uzattı. Ama kadın onu tepeden tırnağa süzdü:</p>

  <p class="normal">“Ne istiyorsunuz?”</p>

  <p class="normal">Duroy gülmeye yeltendi:</p>

  <p class="normal">“Hadi ama, surat asma.”</p>

  <p class="normal">Rachel ona sırtını dönerken şöyle dedi:</p>

  <p class="normal">“Gelişmemiş insanlarla görüşmüyorum.”</p>

  <p class="normal">En ağır hakareti aramıştı. Duroy, yüzünün kıpkırmızı kesildiğini hissetti ve eve tek başına döndü.</p>

  <p class="normal">Hasta, zayıf düşmüş, durmadan öksüren Forestier, gazetede Duroy’nın burnundan getiriyor, sanki ona angaryalar yüklemek için kafa patlatıyordu. Hatta bir gün, sinirlerinin tepesinde olduğu bir sırada, uzun bir öksürük nöbetinin ardından, Duroy ona istediği bir bilgiyi getirmediği için söylenmeye başladı: “Yuh yani, bu kadar da budala olduğunu düşünmemiştim.”</p>

  <p class="normal">Beriki az kalsın onu tokatlayacaktı, ama kendisini tuttu, çekip giderken, “Bunları sana ödeteceğim” diye mırıldandı. Zihninden hızla bir düşünce geçti ve ekledi: “Sana boynuz taktıracağım dostum.” Bu tasarıyla keyfi yerine gelmişti, ellerini ovuşturarak yoluna devam etti.</p>

  <p class="normal">Hemen ertesi gün harekete geçmek istedi. Madam Forestier’ye bir ön ziyarette bulundu.</p>

  <p class="normal">Onu, bir kanepeye boylu boyunca uzanmış, kitap okurken buldu.</p>

  <p class="normal">Yerinden kıpırdamadan, sadece başını çevirerek Duroy’ya elini uzattı ve “Merhaba Güzel Dost.” dedi. Duroy yüzüne bir şamar yemiş gibi oldu: “Neden bana böyle hitap ediyorsunuz?”</p>

  <p class="normal">Madam Forestier gülümseyerek cevap verdi:</p>

  <p class="normal">“Geçen hafta Madam de Marelle’le görüştüm ve onun evinde sizi hangi adla çağırdıklarını öğrendim.”</p>

  <p class="normal">Duroy, genç kadının sevecen tavrı karşısında yatıştı. Zaten korkacak ne vardı ki?</p>

  <p class="normal">Madam Forestier sözünü sürdürdü:</p>

  <p class="normal">“Ona çok ilgi gösteriyorsunuz! Bana gelince, aklınıza kırk yılda bir geliyorum, öyle değil mi?”</p>

  <p class="normal">Duroy kadının yanına oturmuş, yeni bir merakla, biblolara düşkün birinin merakıyla ona bakıyordu. Çok güzeldi, tatlı ve sıcak bir sarışındı, sevilmek için yaratılmıştı; Duroy, “Kuşkusuz diğerinden daha iyi” diye düşündü. Başarılı olacağından zerre kadar kuşku duymuyordu, ona öyle geliyordu ki, elini uzatması bir meyveyi dalından koparır gibi kadına sahip olması için yeterliydi.</p>

  <p class="normal">Kararlı bir biçimde şöyle dedi:</p>

  <p class="normal">“Sizi görmeye gelmedim çünkü böylesi daha iyi olacaktı.”</p>

  <p class="normal">Madam Forestier anlamayıp sordu:</p>

  <p class="normal">“Nasıl yani? Neden?”</p>

  <p class="normal">“Neden mi? Tahmin edemiyor musunuz?”</p>

  <p class="normal">“Hayır, hem de hiç.”</p>

  <p class="normal">“Çünkü size âşığım... ah! biraz, sadece biraz... ve kendimi iyice kaptırmak istemiyorum...”</p>

  <p class="normal">Madam Forestier ne şaşırmış ne sarsılmış ne de gururu okşanmış göründü, aynı aldırışsızlıkla gülümsemeye devam ediyordu, sakin sakin cevap verdi:</p>

  <p class="normal">“Ah! Yine de gelebilirsiniz. Kimse bana uzun süre âşık kalmaz.”</p>

  <p class="normal">Duroy kadının sözlerinden çok üslubu karşısında hayrete düşerek sordu:</p>

  <p class="normal">“Neden?”</p>

  <p class="normal">“Çünkü yararı yok, karşımdaki insan da bunu şıp diye anlar. Kaygınızı bana daha önce anlatmış olsaydınız, sizi rahatlatır ve mümkün olduğunca daha sık gelmeniz için sizi teşvik ederdim.”</p>

  <p class="normal">Duroy dokunaklı bir sesle bağırdı:</p>

  <p class="normal">“Duygulara böyle hükmedilebilir mi!”</p>

  <p class="normal">Madam Forestier ona doğru döndü:</p>

  <p class="normal">“Sevgili dostum, benim için âşık bir erkek canlı nüfusundan dışlanır. Budalalaşır, yalnızca budalalaşmakla kalmaz, tehlikeli bir hale de gelir. Beni aşkla seven ya da öyle olduğunu iddia eden insanlarla her türlü yakın ilişkimi keserim, çünkü öncelikle canımı sıkarlar, ikincisi de tıpkı kriz geçirebilecek kuduz köpek misali, bende güven uyandırmazlar. Dolayısıyla hastalıkları geçene kadar onları manevi karantinaya alırım. Bunu hiç unutmayın. Çok iyi biliyorum ki aşk sizin için bir tür heves sadece, oysaki benim için tersine, insanların mezhebine dahil olmayan bir tür... bir tür... ruhsal birleşme. Siz aşk sözünü kelimenin gerçek anlamıyla anlıyorsunuz, ben ise ruhsal anlamda. Ama... karşıdan iyice bir bakın bana...”</p>

  <p class="normal">Artık gülümsemiyordu. Yüzünde sakin ve soğuk bir ifade vardı, her kelimenin üstüne basa basa şöyle dedi:</p>

  <p class="normal">“Asla, asla sevgiliniz olmayacağım, anlıyor musunuz. Dolayısıyla bu arzuda ayak diremeniz yararsız, hatta sizin için kötü olur. Artık... meseleyi hallettiğimize göre... dost olmamızı ister misiniz, ama içlerinde art niyet barındırmayan gerçek iki dost?”</p>

  <p class="normal">Duroy, kesinlik içeren bu sözler karşısında her türlü girişimin sonuçsuz kalacağını anlamıştı. Çabucak, duraksamadan kararını verdi ve hayatta böyle bir müttefik bulabilmiş olmaktan memnun, iki elini birden ona uzattı:</p>

  <p class="normal">“Emrinizdeyim hanımefendi, nasıl isterseniz.”</p>

  <p class="normal">Madam Forestier onun sesinden, düşüncesinde samimi olduğunu hissederek, ellerini verdi.</p>

  <p class="normal">Duroy teker teker bu elleri öptü ve başını kaldırarak kısaca şöyle dedi: “Karşıma sizin gibi bir kadın çıksaydı, onunla ne büyük mutlulukla evlenirdim!”</p>

  <p class="normal">Yüreğine işleyen iltifatlar karşısında çoğu kadında olduğu gibi, Madam Forestier de bu sefer bu cümleden etkilenmiş, gururu okşanmıştı; insanı kul köle edecek kısa ve minnettar bir bakış attı Duroy’ya.</p>

  <p class="normal">Sonra Duroy konuşmayı sürdürecek bir geçiş konusu bulamayınca, Madam Forestier bir parmağını erkeğin koluna koyarak yumuşak bir sesle şöyle dedi:</p>

  <p class="normal">“Üstelik dostluk görevime hemen başlıyorum. Siz beceriksizsiniz azizim...”</p>

  <p class="normal">Tereddütle sordu:</p>

  <p class="normal">“Açık açık konuşabilir miyim?”</p>

  <p class="normal">“Evet.”</p>

  <p class="normal">“Hepten mi?”</p>

  <p class="normal">“Hepten.”</p>

  <p class="normal">“Peki öyleyse, sizi çok takdir eden Madam Walter’i görmeye gidip gözüne girin. Böylece iltifatlarınız yerini bulacaktır, ama kendisi namuslu biridir, bana iyi kulak verin, son derece namusludur. Yani o tarafta da... çapkınlık konusunda bir umut yok. Kendinizi göstererek, daha iyi bir konum elde edebilirsiniz. Gazetede hâlâ düşük bir mevkide olduğunuzu biliyorum. Ama hiç korkmayın, bütün yazarları aynı teveccühle karşılıyorlar. Hadi güvenin bana.”</p>

  <p class="normal">Duroy gülümseyerek, “Teşekkür ederim, siz bir meleksiniz... koruyucu bir melek.” dedi. Sonra oradan buradan konuştular.</p>

  <p class="normal">Onun yanında bulunmaktan keyif aldığını göstermek isteyen Duroy, uzun süre oturdu; Madam Forestier’den ayrılırken tekrar sordu:</p>

  <p class="normal">“Anlaştık değil mi, dostuz artık?”</p>

  <p class="normal">“Anlaştık.”</p>

  <p class="normal">Duroy, biraz önce iltifatının etkisini hissetmiş olduğundan, bu iltifatı pekiştirmek için ekledi:</p>

  <p class="normal">“Günün birinde dul kalırsanız, talibinizim.”</p>

  <p class="normal">Madam Forestier azarlamaya fırsat bulamasın diye, hızla kaçıp gitti.</p>

  <p class="normal">Madam Walter’i ziyaret edecek olmak Duroy’nın biraz canını sıkıyordu, çünkü onun evine hiç kabul edilmemişti ve bir gaf yapmak istemiyordu. Patron ona teveccüh gösteriyor, yaptığı işleri takdir ediyor, zor görevleri tercihen ona veriyordu; eve girmek için neden bu itibardan yararlanmasındı ki?</p>

  <p class="normal">Böylece bir sabah erkenden kalkarak meyve haline gitti ve yaklaşık on frank karşılığında yirmi kadar nefis armut aldı. Uzaktan geldikleri sanılsın diye bir sepetin içine koyarak bir iple güzelce bağladı ve kartvizitini iliştirdiği sepeti patronun kapıcısına götürdü, kartvizitin üstünde şöyle yazıyordu:</p>

  <p class="normal">Georges Duroy</p>

  <p class="normal">Bu sabah kendisine Normandiya’dan gelen bu meyvelerin Madam Walter tarafından kabulünü naçizane rica eder.</p>

  <p class="normal">Ertesi gün gazetedeki posta kutusunda, karşılık olarak Mösyö Georges Duroy’ya canı gönülden teşekkür eden ve cumartesilerini evde geçiren Madam Walter’in kartvizitinin yer aldığı bir zarf buldu.</p>

  <p class="normal">Duroy bir sonraki cumartesi Walterlere gitti.</p>

  <p class="normal">Mösyö Walter, Malesherbes Bulvarı’nda kendisine ait iki katlı bir evde oturuyordu, evin bir kısmı, iş bilir insanlara has bir tutumlulukla kiraya verilmişti. İki araba girişinin arasında oturan tek bir kapıcı, hem ev sahibi hem de kiracı için kapı ipini çekiyor ve kilise kapıcılarına yaraşır güzel duruşu, beyaz çorapların sarmaladığı kalın baldırları, yaldızlı düğmeli ve kıpkırmızı yakalı temsil kıyafetiyle, her içeri girene lüks ve usturuplu bir otele girdiği duygusunu veriyordu.</p>

  <p class="normal">Kabul salonları birinci kattaydı, bu salonlara duvarları halılarla kaplanmış, kapılarına perdeler asılmış bir bekleme odasından geçiliyordu. İki uşak koltuklarda uyuklamaktaydı. İçlerinden biri Duroy’nın pardösüsünü aldı, diğeri de bastonunu elinden kaparak bir kapıyı açtı ve ziyaretçinin önü sıra birkaç adım yürüdü, sonra geri çekilerek Duroy’nın öne geçmesini sağladı, boş salonda yüksek sesle onun adını anons etti.</p>

  <p class="normal">Huzursuz olan genç adam sağına soluna bakınırken bir aynadan gözüne, sanki epeyce uzakta oturan insanlar ilişti. Önce, ayna gözünü yanılttığı için yönü şaşırdı, sonra, iki boş salondan daha geçerek, üzerinde yaldızlı düğmeler olan mavi, ipekli bir kumaşla kaplanmış, kadınlara has küçük bir salona vardı; içeride dört kadın yuvarlak bir masanın etrafında alçak sesle sohbet ediyordu, masanın üzerinde çay fincanları vardı.</p>

  <p class="normal">Paris yaşamında ve özellikle de sürekli önemli şahsiyetlerle temas halinde olmasına yol açan muhabirlik mesleğinde kazandığı güvene rağmen Duroy, girişteki düzenleme ve geçtiği boş salonlar yüzünden kendisini biraz ürkek hissediyordu.</p>

  <p class="normal">Gözleriyle evin hanımını araştırarak, “Hanımefendi, ben düşündüm ki...” diye kekeledi.</p>

  <p class="normal">Madam Walter’in uzattığı elini eğilerek tuttu; Madam Walter, “Beni görmeye gelmekle büyük kibarlık gösterdiniz beyefendi” dedi ve Duroy’ya bir yer gösterdi, oturmak isteyen Duroy koltuğun çok daha yüksek olduğunu zannettiği için düşercesine çöktü.</p>

  <p class="normal">Herkes susmuştu. Kadınlardan biri tekrar konuşmaya başladı. Konu giderek şiddetlenen, ama tifo salgınının önünü alacak ve buz pateni yapılabilecek düzeye ulaşmayan soğuklardı. Herkes, Paris’te görülmeye başlanan bu don havası hakkındaki fikrini söyledi; sonra evlerdeki toz zerreleri gibi zihinlerde dolanıp duran bütün sıradan gerekçeleri sıralayarak tercih ettikleri mevsimleri açıkladılar.</p>

  <p class="normal">Kapıdan gelen hafif bir sesle Duroy başını çevirdi ve sırsız iki aynadan, şişman bir kadının geldiğini gördü. Kadın salona girdiğinde, misafirlerden biri ayağa kalkarak herkesin elini sıkıp gitti; genç adam, kadının siyah incilerin parıldadığı sırtını diğer salonlar boyunca gözüyle takip etti.</p>

  <p class="normal">Bu insan değişikliğinin yarattığı hareketlilik durulunca, doğallık içinde ve konuları birbirine bağlamaya gerek duymadan, Fas meselesi ve Doğu’daki savaştan, ayrıca İngiltere’nin Afrika sınırında yaşadığı zorluklardan söz edildi.</p>

  <p class="normal">Hanımlar bu meseleleri, sık sık tekrarlanan, yüksek sosyeteye has edepli bir komediyi ezberden okur gibi tartışıyorlardı.</p>

  <p class="normal">Yeni bir misafir geldi, kıvırcık saçlı, ufak tefek bir sarışındı bu, o gelince orta yaşlarda, uzun boylu ve zayıf bir kadın kalkıp gitti.</p>

  <p class="normal">Mösyö Linet’nin Akademi’ye girme ihtimali üzerinde konuşuldu. Yeni gelen misafir, Don Quichotte’u Fransızca nazım halinde tiyatroya güzelce uyarlayan Mösyö Cabanon-Lebas’nın onu kesinlikle alt edeceğini düşünüyordu.</p>

  <p class="normal">“Biliyor musunuz, bu oyun gelecek kış Odéon’da sahnelenecek!”</p>

  <p class="normal">“Ya, sahiden! Bu pek edebi çalışmayı mutlaka gidip göreceğim.”</p>

  <p class="normal">Madam Walter, sükûnet ve kayıtsızlık içinde nazik cevaplar veriyor, fikri daima peşinen hazır olduğundan söylemesi gereken şey üzerinde hiç kararsızlık göstermiyordu.</p>

  <p class="normal">Havanın karardığını fark edince lambaların yakılması için zili çaldı, bu arada tatlı tatlı akıp giden sohbete kulak veriyor ve bir yandan da bir sonraki akşam yemeğinin davetiyelerini almak için baskı atölyesine uğramayı unuttuğunu düşünüyordu.</p>

  <p class="normal">Biraz fazla kilolu ama hâlâ güzeldi, çöküşün yakın olduğu tehlikeli yaşlarını sürmekteydi. Bakımına ve sağlığına özen göstererek, gerekli tedbirleri alarak, cilt kremleri kullanarak kendisini koruyordu. Her konuda aklı başında, ılımlı ve mantıklı görünen, zihni bir Fransız bahçesi gibi düzenli olan şu kadınlardandı. Bu zihinde insan beklenmedik bir şeyle karşılaşmaz, ayrıca belli bir cazibe bulurdu. Sahip olduğu incelikli, ölçülü ve güvenilir mantık, Madam Walter’de kendini düşsellik, iyilik, fedakârlık ve herkese, her şeye yetecek kadar engin, huzurlu bir teveccüh olarak gösteriyordu.</p>

  <p class="normal">Duroy’nın tek kelime etmediğini, kimsenin onunla konuşmadığını ve erkeğin biraz sıkıntılı göründüğünü fark etti; bu hanımlar Akademi’den mezun olmadıkları ve bayıldıkları bu konu açıldığında susmak bilmedikleri için Duroy’ya sordu:</p>

  <p class="normal">“Herkesten daha fazla bilgi sahibi olmanız gerektiğine göre sizin tercihiniz kimden yana Mösyö Duroy?”</p>

  <p class="normal">Duroy tereddüt etmeden cevap verdi:</p>

  <p class="normal">“Bu soruda hanımefendi, adayların her zaman tartışmalı olabilecek liyakatini değil, ama yaş ve sağlık durumlarını göz önüne alırdım ben olsam. Onların unvanlarını değil, hastalıklarını sorardım. Lope de Vega’dan manzum bir çeviri yapıp yapmadıklarını araştırmaz, karaciğerlerinin, kalplerinin, böbreklerinin ve omuriliklerinin durumu hakkında bilgi edinmeye çalışırdım. Benim için, organlarda aşırı büyüme, idrarda ciddi miktarda albümine rastlanması, özellikle de bir lokomotor ataksi başlangıcı, Berberi şiirinde vatan fikri üzerine kırk ciltlik gevezelikten yüz kat daha iyidir.”</p>

  <p class="normal">Bu düşünceyi şaşkınlık yüklü bir sessizlik izledi.</p>

  <p class="normal">Madam Walter gülümseyerek, “Neden peki?” diye sordu. Duroy, “Çünkü kadınlara tek bir şey zevk verir, ben de onun peşindeyim yalnızca. Yani hanımefendi, Akademi sizin için sadece bir akademisyen öldüğünde ilginçtir. Ne kadar akademisyen ölürse o kadar memnun olursunuz. Ama çabuk ölmeleri için yaşlı ve hasta olanları atamak gerekir.” diye cevap verdi.</p>

  <p class="normal">Herkes biraz şaşırdığı için ekledi:</p>

  <p class="normal">“Ben de zaten sizin gibiyim, Paris gazetelerinin dedikodu sütunlarında bir akademisyenin ölümünü okumak çok hoşuma gider. Hemen kendi kendime sorarım: ‘Yerine kim geçecek?’ Ve listemi hazırlarım. Her Akademi üyesi öldüğünde bütün Paris salonlarında oynanan bir oyundur bu, küçük, sevimli bir oyun: ‘Ölüm ve Fransız Akademisi’nin ihtiyarları oyunu.’”</p>

  <p class="normal">Hanımlar hâlâ biraz şaşkın olsalar da gülümsemeye başlıyorlardı, dikkat çektiği konu ne kadar da yerindeydi.</p>

  <p class="normal">Duroy ayağa kalkarak sözlerini bağladı: “Onları atayan sizlersiniz hanımlar ve sadece öldüklerini görmek için atıyorsunuz. Öyleyse, yaşlı, çok yaşlı, olabildiğince yaşlı olanlarını seçin, gerisiyle de ilgilenmeyin.”</p>

  <p class="normal">Ardından, büyük bir zarafetle çekip gitti.</p>

  <p class="normal">Duroy gider gitmez kadınlardan biri, “Eğlenceli biri bu delikanlı. Kim bu?” dedi. Madam Walter, “Yazarlarımızdan biri, gazetede henüz ufak tefek işlere bakıyor, ama çabuk yükseleceğinden kuşkum yok.” diye cevapladı.</p>

  <p class="normal">Duroy neşe içinde, coşkulu ve hızlı adımlarla Malesherbes Bulvarı’ndan aşağı iniyordu, yaptığı çıkıştan memnundu, “Güzel başlangıç.” diye mırıldandı.</p>

  <p class="normal">O akşam Rachel’le barıştı.</p>

  <p class="normal">Bir sonraki hafta iki olay yaşadı. Magazin servisi şefliğine atandı ve Madam Walter’in evinde akşam yemeğine davet edildi. Duroy iki haber arasındaki bağlantıyı hemen gördü.</p>

  <p class="normal">La Vie Française her şeyden önce para basan bir gazeteydi, paraya önem veren patron basını ve milletvekilliğini bir kaldıraç olarak kullanmıştı. Saf görünüp, güler yüzlü dürüst insan maskesi altında dilediği gibi dolap çevirmişti; ama hangisi olursa olsun bütün işlerinde, yokladığı, denediği, kokusunu aldığı, kurnaz, gözü pek ve esnek olduğunu hissettiği insanları kullanırdı yalnızca. Magazin haberleri şefi olarak atanan Duroy, kıymetli bir delikanlı gibi görünüyordu gözüne.</p>

  <p class="normal">Bu görev o zamana kadar yazı işleri sekreteri Mösyö Boisrenard tarafından yürütülmüştü, yaşlı bir gazeteci olan Mösyö Boisrenard, tıpkı bir devlet memuru gibi dürüst, dakik ve kılı kırk yaran bir adamdı. Otuz yıldır farklı on bir gazetenin yazı işleri sekreterliğini üstlenmiş, bu süre zarfında duruşunda ve olaylara bakışında tek değişiklik olmamıştı. Lokanta değiştirir gibi bir yazı işlerinden bir diğerine geçiyor, mutfağın aynı damak zevkine sahip olmadığını pek fark etmiyordu. Siyasi ve dini fikirlere yabancıydı. İşinin ehli ve tecrübesi sayesinde kıymetli bir insandı, çalıştığı gazete hangisi olursa olsun kendini adardı. Hiçbir şey görmeyen bir kör, hiçbir şey duymayan bir sağır ve hiç konuşmayan bir dilsiz gibi çalışırdı. Yine de büyük bir meslek ahlakına sahipti ve mesleğinin özel bakış açısından dürüst, namuslu ve kurallara uygun olarak kabul etmediği hiçbir işe girişmemişti.</p>

  <p class="normal">Onu yine de takdir eden Mösyö Walter, gazetenin belkemiği dediği magazin servisini bir başkasına teslim etmeyi sık sık arzulamıştı. Bu servis sayesinde havadisler veriliyor, söylentiler çıkarılıyor, kamuoyu ve para piyasası üzerinde etkili olunuyordu. Yüksek sosyetenin katıldığı iki akşam daveti arasına çaktırmadan sızabilmek gerekiyordu, burada önemli olan, dile getirilen şeylerden çok telkin edilenlerdi. İmalar aracılığıyla insanların istenilen tahminleri yürütmelerini sağlamak, dedikodunun doğrulanacağı biçimde olayı tekzip etmek ya da haber yapılan olayı kimsenin inanmayacağı biçimde teyit etmek gerekliydi. Magazin sayfalarında her insan her gün kendisini ilgilendiren en az bir satır bulmalıydı ki herkes gazeteyi okusun. Herkesi ve her şeyi, Paris’teki ve taşradaki bütün camiaları, bütün meslekleri, orduyu ve ressamları, din adamlarını ve üniversite çevresini, yüksek devlet görevlilerini ve kibar fahişeleri düşünmek lazımdı.</p>

  <p class="normal">Muhabir taburunu yöneten ve ona komuta eden kişi her zaman uyanık, her zaman tetikte, kuşkulu, basiretli, kurnaz, açıkgöz, esnek ve her türlü hileyle donanmış olmalı, ilk bakışta yanlış haberi görebilmek, neyin dile getirilip neyin gizlenmesinin iyi olacağına karar vermek, kamuoyu üstünde neyin etkili olacağını kestirmek için aldanmaz bir koku alma becerisine sahip olmalıydı; üstelik söyleyeceği şeyi etkisi katlanacak biçimde sunmayı bilmeliydi.</p>

  <p class="normal">Kendince uzun bir tecrübe sahibi olan Mösyö Boisrenard, üstünlük kurma becerisi ve sevimlilikten yoksundu; özellikle de patronun her günkü gizli düşüncelerini sezmek için gerekli, doğuştan gelen kurnazlık onda yoktu.</p>

  <p class="normal">Duroy bu işi mükemmelen yapacaktı kuşkusuz; üstelik, Norbert de Varenne’in deyimiyle, “devlet tahvilleri ve siyasetin ayaktakımı üzerinde seyreden” şu dosyayı hayranlık uyandıracak şekilde tamamlıyordu.</p>

  <p class="normal">La Vie Française’in esin kaynakları ve gerçek yazarları, müdürün yarattığı ya da desteklediği tüm spekülasyonlarla bir ilgisi olan yarım düzine kadar milletvekilinden oluşuyordu. Mecliste “Walter çetesi” olarak adlandırılan bu gruba, Walter’le birlikte ve onun sayesinde para kazandığı için herkes imreniyordu.</p>

  <p class="normal">Politika yazarı olan Forestier, bu işadamlarının kuklası, onların isteklerinin uygulamacısıydı sadece. Kaleme alacağı başmakale konularını onun kulağına fısıldıyorlar, Forestier de, dediğine göre, sakin kafayla yazmak için hep evine gidiyordu.</p>

  <p class="normal">Ama gazeteye edebi ve Paris’e has bir hava vermek için, ünlü ve tarzları farklı iki yazar alınmıştı; bunlardan biri güncel köşe yazarı Jacques Rival, diğeri ise şair ve hayal gücünü konuşturan köşe yazarı, daha doğrusu, yeni ekole mensup hikâyeci Norbert de Varenne’di.</p>

  <p class="normal">Sonra, kadroya düşük ücretlerle, bazı sanat, resim, müzik, tiyatro eleştirmenlerini dahil etmişler, elinden her iş gelen ücretli yazarların oluşturduğu büyük kabileye bir ceza hukuku yazarıyla bir de at yarışları yazarı eklemişlerdi. Yüksek sosyeteden iki kadın, “Pembe Domino”yla “Beyaz Pati” yüksek sosyeteye ait bazı yazılar gönderiyor, bu yazılarda moda, kibar yaşam, marka, görgü kuralları konularını işliyor ve tanınmış kadınlar hakkında boşboğazlık ediyorlardı.</p>

  <p class="normal">Böylece La Vie Française, bu farklı eller tarafından yönlendirilerek “tahviller ve ayaktakımı üzerinde seyrediyordu.”</p>

  <p class="normal">Duroy, magazin servisi şefliğine atanmış olmanın sevincini dolu dolu yaşarken, küçük bir basılı kart aldı; üzerinde, “Mösyö ve Madam Walter, Mösyö Georges Duroy’dan 20 Ocak Perşembe akşamı evlerine yemeğe gelmesini rica eder, kendisini görmekten mutluluk duyacaklarını bildirirler.” yazıyordu.</p>

  <p class="normal">Diğerinin üzerine gelen bu lütuf karşısında Duroy’nın içi öyle bir sevinçle doldu ki, bir aşk mektubuymuşçasına davetiyeyi öptü. Sonra büyük mali sorunu görüşmek üzere veznedarın yanına gitti.</p>

  <p class="normal">Bir magazin servisi şefinin genellikle kendi bütçesi olur, muhabirlerine ve tıpkı meyvelerini turfanda meyve satıcısına getiren bahçıvanlar gibi iyi ya da sıradan haberler getirenlere bu bütçeden ödeme yapardı.</p>

  <p class="normal">Duroy’ya başlangıçta ayda bin iki yüz frank ayrılmıştı, bu miktarın büyük bir kısmını kendisi için alıkoymayı tasarlıyordu.</p>

  <p class="normal">Duroy’nın acil ibrazları üzerine, veznedar sonunda ona dört yüz frank avans vermişti. İlk anda Duroy, Madam de Marelle’e borçlu olduğu iki yüz seksen frankı göndermeye niyetlendi, ama hemen ardından, elinde yüz yirmi frank kalacağını, bu tutarın yeni servisinin doğru dürüst faaliyet göstermesi için yeterli olmayacağını düşünerek bu iadeyi daha ileri bir zamana erteledi.</p>

  <p class="normal">İki gün boyunca yerleşmekle meşgul oldu, bütün yazı işlerinin ortak kullandığı geniş odada, kendisine ait bir masayla bazı evrak dolaplarını devralmıştı. Bu odanın bir ucunu işgal ediyordu, yaşına rağmen abanoz karalığındaki saçları daima bir kâğıdın üzerine eğilmiş halde duran Boisrenard ise diğer uçta oturuyordu.</p>

  <p class="normal">Ortadaki uzun masa geçici yazarlara aitti. Genellikle oturulacak sıra görevi görürdü, ya ayaklar kenarlardan sarkıtılır, ya da ortasına bağdaş kurup oturulurdu. Bazen bu masanın üzerine beş altı kişi birden oturur, Çin porseleninden heykelleri andırır bir pozda, sebatla bilboquet oynarlardı.</p>

  <p class="normal">Duroy da sonunda bu oyundan keyif almaya başlamıştı, Saint-Potin’in tavsiyeleri ve yönlendirmesi sayesinde giderek güçleniyordu.</p>

  <p class="normal">Hastalığı gittikçe kötüleşen Forestier, son aldığı tropikal ağaçtan güzel bilboquet’sini biraz ağır bularak Duroy’a vermişti; Duroy, ipin ucundaki siyah iri topu güçlü kol hareketleriyle yönetiyor, bir yandan da alçak sesle, “Bir-iki-üç-dört-beş-altı.” diye sayıyordu.</p>

  <p class="normal">Madam Walter’in evine yemeğe gideceği gün ilk defa olarak arka arkaya yirmi sayı yapmayı başardı. “İyi bir gün,” diye düşündü, “her konuda başarılıyım.” Çünkü bilboquet’de ustalık göstermek, La Vie Française ofislerinde gerçekten de bir tür üstünlük anlamına geliyordu.</p>

  <p class="normal">Kıyafetini değiştirmek için yazı işlerinden erken ayrıldı, Londres Sokağı boyunca yukarı çıkarken önü sıra sekerek yürüyen ufak tefek bir kadın gördü, kadın Madam de Marelle’e benziyordu. Yüzüne bir sıcaklığın yayıldığını hissetti, kalbi hızla çarpmaya başladı. Kadını yandan görmek için yolun karşısına geçti. Kadın da karşıya geçmek için durdu. Duroy yanılmıştı, rahat bir nefes aldı.</p>

  <p class="normal">Onunla yüz yüze geldiğinde nasıl davranması gerektiğini sık sık düşünmüştü. Ona selam mı vermeli, yoksa görmezlikten mi gelmeliydi?</p>

  <p class="normal">“Görmezlikten geleceğim.” diye düşündü.</p>

  <p class="normal">Hava soğuktu, donmuş derelerin üzeri buz tabakalarıyla kaplıydı hâlâ. Gaz lambalarının ışığı altında kaldırımlar kuru ve boz renkteydi.</p>

  <p class="normal">Genç adam evine girdiğinde, “Ev değiştirmem lazım. Burası artık benim için yeterli değil.” diye düşündü. Kendisini heyecanlı ve neşeli, çatıların üstünde koşabilecek gibi hissediyor, yatağının yanından pencereye giderken, “Talih kuşu başıma kondu! Talih kuşu bu! Babama yazmalıyım” diye yüksek sesle tekrar edip duruyordu.</p>

  <p class="normal">Ara sıra babasına yazardı; Rouen’e ve geniş Seine vadisine hâkim büyük bayırın yukarısında, yol kenarında bulunan küçük Normandiya meyhanesinde mektup hep büyük bir sevinç yaratırdı.</p>

  <p class="normal">Ara sıra da Duroy mavi bir zarf alırdı, zarfın üzerindeki adres titrek iri harflerle yazılmış olurdu; babasından gelen mektupların başında Duroy, şaşmaz bir biçimde hep aynı satırları okurdu:</p>

  <p class="normal">“Sevgili oğlum, bu mektubu annenle benim iyi olduğumuzu söylemek için yazıyorum. Memlekette pek yeni bir şey yok. Yine de sana söyleyeceğim bir...”</p>

  <p class="normal">Köyde olup bitenler, komşuların haberleri ve topraklarla ürünlerin durumu içten içe Duroy’yı ilgilendiriyordu hâlâ.</p>

  <p class="normal">Küçük aynasının önünde beyaz kravatını bağlarken kendi kendine tekrar edip duruyordu: “Yarından tezi yok babama yazmalıyım. Bu akşam, gittiğim evde beni görseydi, şaşkınlıktan dili tutulurdu ihtiyarcığın! Biraz sonra, onun hayatında hiç görmediği bir akşam yemeği yiyeceğim.”Aniden, oradaki boş kahve salonunun gerisindeki kararmış mutfak, duvarlar boyunca sarı pırıltılar yayan tencereler, çömelmiş Khimaira pozuyla şöminenin başına oturup burnunu ateşe uzatmış kedi, zamanla ve dökülen sıvılarla lekelenmiş tahta masa, ortasında tüten bir çorba kâsesi ve iki tabağın arasında yanan bir mum gözünde canlandı. Ayrıca kadınla adamı, yani annesiyle babasını, küçük yudumlarla çorbayı içen, hareketleri ağır iki köylüyü de görür gibi oldu. Yaşlanmış yüzlerindeki en ufak kırışıklığa, kollarının ve başlarının en ufak hareketine bile aşinaydı. Her akşam karşılıklı oturup yemeklerini yerken neler konuştuklarını da biliyordu.</p>

  <p class="normal">“Eninde sonunda gidip onları görmem gerekecek” diye düşündü. Hazırlanması sona erince, lambayı üfleyip aşağı indi.</p>

  <p class="normal">Bulvar boyunca yürürken yanına kızlar yanaştı. Kolunu kurtararak, “Beni rahat bırakın!” diye cevap veriyordu: Üslubunda kızlar sanki ona hakaret etmiş, değerini bilmemişler gibi büyük bir küçümseme vardı... Onu kim sanıyorlardı? Bu sürtükler insan seçmeyi bilmiyorlar mıydı? Çok zengin, çok tanınmış, çok önemli insanların evine yemeğe gitmek için giydiği siyah takım elbisesini üzerinde hissetmek ona, yeni bir kişilik kazandığı duygusunu, başka biri, yüksek sosyeteye, gerçek kibarlar topluluğuna mensup biri haline geldiği bilincini veriyordu.</p>

  <p class="normal">Yüksek tunç tablalardaki kandillerle aydınlatılan bekleme odasına güvenle girerek, yanına gelen iki uşağa doğal bir hareketle bastonunu ve pardösüsünü teslim etti.</p>

  <p class="normal">Bütün salonlar aydınlatılmıştı. Madam Walter misafirleri en büyük salon olan ikinci salonda kabul ediyordu. Duroy’yı çok güzel bir gülümsemeyle karşıladı ve ondan önce gelen iki erkeğin ellerini sıktı, bunlar milletvekilleri ve La Vie Française’in adsız yazarları olan Mösyö Firmin ile Mösyö Laroche-Mathieu idi. Mösyö Laroche-Mathieu’nün gazetede, meclis üzerindeki büyük etkisinden kaynaklanan özel bir nüfuzu vardı. Bir gün bakan olacağı konusunda kimsenin şüphesi yoktu.</p>

  <p class="normal">Derken Forestierler geldi, pembeler içindeki kadın hayranlık uyandırıcıydı. Duroy onu ülkenin iki milletvekiliyle sıkı fıkı görünce şaşırıp kaldı. Madam Forestier beş dakikadan fazla bir süre şöminenin kenarında Mösyö Laroche-Mathieu’yle fısır fısır konuştu. Charles bitkin görünüyordu. Bir ayda epeyi kilo vermişti, durmadan öksürüyor, bir yandan da, “Kışı geçirmek için güneye gitmeliydim.” diye tekrar edip duruyordu.</p>

  <p class="normal">Norbert de Varenne’le Jacques Rival birlikte geldi. Ardından, salonun dip tarafındaki bir kapı açıldı ve Mösyö Walter uzun boylu iki genç kızla birlikte içeri girdi, yaşları on altı ila on sekiz arasında olan kızların biri çirkin, diğeri güzeldi.</p>

  <p class="normal">Duroy, patronun aile babası olduğunu bildiği halde şaşkınlığa kapıldı. Müdürünün kızlarını, insanın hiç görmeyeceği uzak ülkeleri düşündüğü gibi düşünmüştü sadece. Üstelik onları kafasında küçücük kızlar olarak canlandırmıştı, oysa karşısında iki kadın görüyordu. Ani ve tam değişimin yol açabileceği tarzda hafif bir huzursuzluk hissetmekteydi bu yüzden.</p>

  <p class="normal">Tanışma faslının ardından kızlar ona sırayla ellerini uzattılar ve gidip belli ki kendileri için ayrılmış küçük bir masaya oturarak küçük bir sepetin içindeki bir yığın ipek masurasını karıştırmaya başladılar.</p>

  <p class="normal">Hâla birisi bekleniyordu; farklı gündelik meşguliyetlerin ardından bir araya gelmiş, dolayısıyla aynı zihinsel ortamı paylaşmayan insanların, akşam yemeklerinden önce hissettiği türden bir huzursuzlukla kimse konuşmuyordu. Yapacak bir şey bulamayan Duroy gözlerini duvara doğru kaldırınca, Mösyö Walter, malını övmek için duyduğu görünür bir istekle uzaktan seslendi: “Benim tablolarıma mı bakıyorsunuz?”</p>

  <p class="normal">Benim kelimesindeki vurgu çok belirgindi. “Gelin göstereyim.” Bütün ayrıntılar seçilebilsin diye eline bir lamba aldı.</p>

  <p class="normal">“Buradakiler manzara resimleri” dedi.</p>

  <p class="normal">Duvarın ortasında Guillemet’nin büyük bir tuvali, fırtınalı bir gökyüzü altında bir Normandiya plajı görülüyordu. Altta, Harpignies’nin bir korusu ve Guillaumet’ye ait bir Cezayir ovası göze çarpıyordu, ovanın ufkunda görünen büyük bir deve, uzun bacakları üzerinde tuhaf bir anıtı andırıyordu.</p>

  <p class="normal">Mösyö Walter yan duvara geçerek, tören sunucusu gibi, ciddi bir ses tonuyla ilan etti: “Resim sanatının yüz akları.” Burada dört tuval vardı: Gervex’ten “Bir Hastane Ziyareti”, Bastien-Lepage’dan “Hasatçı Kız”, Bouguereau’dan “Dul Kadın”, Jean-Paul Laurens’den “İnfaz”. Bu sonuncu tablo, bir Cumhuriyetçi müfreze tarafından kilisesinin duvarında kurşuna dizilen Vendée’li bir rahibi konu alıyordu.</p>

  <p class="normal">Bir sonraki duvarı işaret eden patronun ciddi yüzünde bir gülümseme belirip kayboldu: “Buradakiler fantezistler.” Öncelikle Jean Béraud’nun, “Yukarısı ve Aşağısı” adlı küçük bir tuvali göze çarpıyordu. Hareket halindeki bir tramvayın merdivenini çıkan Parisli güzel bir kadındı bu. Başı üst katın hizasında görünüyordu; sıralarda oturmuş beyler açgözlü bir memnuniyetle, kendilerine doğru gelen genç yüze bakıyordu, bu sırada aşağıdaki sahanlıkta ayakta duran erkekler kırgınlık ve tatminsizlik içeren farklı bir ifadeyle genç kadının bacaklarını süzüyordu.</p>

  <p class="normal">Mösyö Walter lambayı zorlukla tutuyor, yüzünde çapkınca bir gülüşle tekrarlayıp duruyordu: “Nasıl? Eğlenceli ha? Eğlenceli ha?”</p>

  <p class="normal">Sonra ışığı, Lambert’in “Bir Kurtarma” adlı tuvaline tuttu.</p>

  <p class="normal">Toplanmış bir sofranın ortasında arka ayaklarının üstüne oturmuş bir yavru kedi, bir su bardağının içinde boğulan bir sineği hayret ve şaşkınlıkla izlemekteydi. Bir patisini havaya kaldırmış, hızlı bir hamleyle sineği kapmaya hazır bekliyordu. Ama karar verememişti. Tereddüt ediyordu. Ne yapmalıydı?</p>

  <p class="normal">Ardından, patron, bir kışlada bir kanişe davul çalmayı öğreten bir askerin tasvir edildiği, Detaille’ın “Ders” adlı tuvalini göstererek, “Alın size nükte.” dedi.</p>

  <p class="normal">Duroy, tasvip edici bir gülüşle gülüyor ve hayranlığını dile getiriyordu: “Nasıl da harika, nasıl da harika, har...”</p>

  <p class="normal">Arkasında, içeri giren Madam de Marelle’in sesini duyup olduğu yerde kalakaldı.</p>

  <p class="normal">Patron, açıklamalarda bulunarak elindeki lambayı tuvallere tutmayı sürdürüyordu.</p>

  <p class="normal">O anda, Maurice Leloir’ın “Engel” adlı suluboya çalışmasını gösteriyordu. Halktan iki adamın, iriyarı iki erkeğin herkül gibi dövüştüğü bir kavga yüzünden geçiş engellendiği için durmak zorunda kalan bir tahtırevandı bu. Tahtırevanın penceresinden bir kadının hayranlık uyandıran yüzü görülüyordu; kadın, sabırsızlık göstermeden, korkmadan, ve bu iki kaba saba erkeğin dövüşmesi karşısında belli bir hayranlık duyarak... bakıyor... bakıyordu.</p>

  <p class="normal">Mösyö Walter boyuna konuşuyordu: “Öbür odalarda başka tablolarım da var, ama daha az tanınmış, henüz belli bir sınıfa sokulmamış kişilere ait. Burası benim Kare Salonum.<sup class="calibre3"><a href="../Text/1_split_024.html#footnote-100-3" id="footnote-100-3-backlink">[3]</a></sup> Şimdilik gençlerin, çok genç insanların tablolarını satın alıp saklıyor ve bu ressamların ünlü olacağı zamanı bekliyorum.” Sonra çok alçak sesle ekledi: “Şimdi tablo almanın tam zamanı. Ressamların açlıktan nefesi kokuyor. Metelikleri yok, tek metelikleri...”</p>

  <p class="normal">Ama Duroy hiçbir şey görmüyor, anlamadan dinliyordu. Madam de Marelle orada, arkasındaydı. Ne yapması gerekiyordu? Eğer selam verirse, kadın ona sırtını dönmez ya da hakaret etmez miydi? Yanına gitmeyecek olursa insanlar ne düşünürdü peki?</p>

  <p class="normal">“Zaman kazanmaya çalışayım” dedi kendi kendine. O kadar heyecanlıydı ki bir an için ani bir rahatsızlığı bahane ederek oradan çekip gitmeyi düşündü.</p>

  <p class="normal">Tablolara bakma faslı bitmişti. Patron lambasını bırakıp son gelen misafire merhaba demeye gitti; Duroy ise sanki seyretmekten bıkmamış gibi, bu sefer tuvalleri tek başına incelemeye koyulmuştu.</p>

  <p class="normal">Kafası allak bullaktı. Ne yapmalıydı? Sesleri duyuyor, konuşmaları seçebiliyordu. Madam Forestier.”Baksanıza Mösyö Duroy!” diye seslendi. Duroy kadının yanına koştu. Bir davet verecek olan ve La Vie Française’in magazin bölümünde bu konudan söz edilmesini arzu eden bir hanım dostunu tavsiye etmek için çağırmıştı Duroy’yı.</p>

  <p class="normal">Genç adam lafları ağzında geveleyerek, “Elbette hanımefendi, elbette...” deyip duruyordu.</p>

  <p class="normal">Madam de Marelle şimdi tam yanında duruyordu. Duroy arkasını dönerek çekip gitmeye cesaret edemiyordu. Birdenbire delirdiğini sandı; Madam de Marelle yüksek sesle şöyle demişti:</p>

  <p class="normal">“Merhaba Güzel Dost. Artık beni tanımıyorsunuz demek?”</p>

  <p class="normal">Duroy hızla topuklarının üzerinde döndü. Clotilde güler yüzle önünde duruyor, bakışlarından neşe ve sevgi fışkırıyordu. Duroy’ya elini uzattı.</p>

  <p class="normal">Duroy titreyerek bu eli tuttu, hâlâ bir kurnazlık ya da sinsilik beklentisiyle korku içindeydi. Clotilde sakince sordu:</p>

  <p class="normal">“Nerelerdesiniz? Artık sizi göremiyoruz.”</p>

  <p class="normal">Duroy bir türlü soğukkanlılığına kavuşamayarak kem küm edip duruyordu:</p>

  <p class="normal">“Çok işim vardı hanımefendi, hem de ne çok. Mösyö Walter bana yeni bir görev verdi, muazzam derecede vaktimi alıyor.”</p>

  <p class="normal">Clotilde hâlâ dosdoğru erkeğin yüzüne bakmayı sürdürerek cevap verdi, Duroy onun gözlerinde iyilikten başka bir şey göremiyordu: “Biliyorum. Ama bu, dostlarınızı unutmanız için bir sebep olamaz.”</p>

  <p class="normal">İçeri giren şişman bir hanım yüzünden ayrıldılar, kolları ve gerdanı açıkta, kırmızı kollu, al yanaklı, iddialı bir kılık ve saç şekline sahip tombul bir kadındı bu, öyle hantalca yürüyordu ki onu gören, kalçasının genişliğini hissediyordu.</p>

  <p class="normal">Ona çok saygıyla davranıldığını gören Duroy, Madam Forestier’ye sordu:</p>

  <p class="normal">“Kim bu hanım?”</p>

  <p class="normal">“Vikontes de Percemur, şu ‘Beyaz Pati’ adıyla yazan kişi.”</p>

  <p class="normal">Duroy hayretler içinde kalmış, gülme isteğine kapılmıştı:</p>

  <p class="normal">“Beyaz Pati! Beyaz Pati! Gözümde sizin gibi genç bir hanım canlandırmıştım! Beyaz Pati bu mu? Ah! çok şeker biri! çok şeker!”</p>

  <p class="normal">Kapıda görünen bir hizmetçi:</p>

  <p class="normal">“Hanımefendinin sofrası hazır.” diye bildirdi.</p>

  <p class="normal">Yemek sıradan ve neşeli geçti, dişe dokunur bir şey söylenmeksizin her konunun açıldığı yemek davetlerinden biriydi. Duroy, patronun çirkin olan büyük kızı Matmazel Rose ile Madam de Marelle’in arasında oturuyordu. Clotilde’le yan yana oturmak Duroy’yı bir parça huzursuz ediyordu, oysaki çok keyifli görünen genç kadın her zamanki gibi nükteli konuşuyordu. Önceleri Duroy, tıpkı ses perdesini ayarlayamayan bir müzisyen gibi kendisini sıkıntılı, mütereddit hissetti. Yine de yavaş yavaş güvenine kavuşmaktaydı, durmadan karşılaşan gözleri birbirlerini sorguluyor, bakışları eskiden olduğu gibi teklifsizce, neredeyse şehvetle birbirine karışıyordu.</p>

  <p class="normal">Birdenbire Duroy, masanın altında ayağına bir şeyin değdiğini hisseder gibi oldu. Yavaşça uzattığı bacağı yanında oturan Clotide’in bacağına değdi, genç kadın bu temastan kaçınmadı. O sırada konuşmuyorlardı, her ikisi de diğer yanlarında oturan kişilere doğru dönmüşlerdi.</p>

  <p class="normal">Kalbi küt küt adan Duroy dizini biraz daha itti. Hafif bir baskı ona karşılık verdi. Bunun üzerine aşklarının yeniden başladığını anladı.</p>

  <p class="normal">Daha sonra ne konuştular? Pek önemli şeyler değildi, ama göz göze geldikleri her seferinde dudakları titriyordu.</p>

  <p class="normal">Bu arada patronunun kızına sevimli görünmek isteyen genç adam zaman zaman ona bir iki laf ediyordu. Kız tıpkı annesi gibi, söylemesi gereken şey konusunda hiç tereddüt göstermeden Duroy’ya cevap veriyordu.</p>

  <p class="normal">Mösyö Walter’in sağındaki Vikontes de Percemur, prenses tavırları takınıyordu; ona bakarak eğlenen Duroy çok alçak sesle Madam de Marelle’e sordu:</p>

  <p class="normal">“‘Pembe Domino’ diye imza atan diğerini tanıyor musunuz peki?”</p>

  <p class="normal">“Evet, elbette, Barones de Livar!”</p>

  <p class="normal">“Ötekiyle aynı hamurdan mı?”</p>

  <p class="normal">“Hayır. Ama aynı derecede gülünç. Altmış yaşında, saçları takma, dişleri dökülmüş, Restorasyon kafasına sahip, yine o dönemin tarzına uygun giyinen, uzun boylu, sıska bir kadın.”</p>

  <p class="normal">“Bu edebiyat ucubelerini nereden bulup çıkarmışlar?”</p>

  <p class="normal">“Soyluluk enkazları daima sonradan görme burjuvalar tarafından korunur.”</p>

  <p class="normal">“Başka sebebi yok mu?”</p>

  <p class="normal">“Hayır, yok.”</p>

  <p class="normal">Sonra, patron ile iki milletvekili, yani Norbert de Varenne ve Jacques Rival arasında siyasi bir tartışma başladı, bu tartışma tatlı servisine kadar sürdü.</p>

  <p class="normal">Yeniden salona döndüklerinde Duroy tekrar Madam de Marelle’in yanına geldi, gözlerinin içine bakarak, “Bu akşam sizi evinize bırakmamı ister misiniz?” diye sordu.</p>

  <p class="normal">“Hayır.”</p>

  <p class="normal">“Niçin?”</p>

  <p class="normal">“Çünkü ne zaman burada yemek yesem komşum Mösyö Laroche-Mathieu bırakır beni evime.”</p>

  <p class="normal">“Sizi ne zaman göreceğim peki?”</p>

  <p class="normal">“Yarın öğle yemeğine gelin.”</p>

  <p class="normal">Başka bir şey konuşmadan ayrıldılar.</p>

  <p class="normal">Akşamı renksiz bulan Duroy geç saatlere kadar kalmadı. Merdivenlerden inerken kendisi gibi davetten ayrılmış olan Norbert de Varenne’e yetişti. Yaşlı şair Duroy’nın koluna girdi. Gazetede rekabetten çekinmeye artık gerek duymadığından ve aralarındaki işbirliği esasen farklı olduğundan genç adama babaca bir yakınlık gösterir olmuştu.</p>

  <p class="normal">“Eh, yolda bana biraz eşlik edersiniz herhalde?”</p>

  <p class="normal">“Seve seve aziz üstadım” diye cevap verdi Duroy.</p>

  <p class="normal">Yola koyularak ağır adımlarla Malesherbes Bulvarı boyunca inmeye başladılar.</p>

  <p class="normal">O gece Paris neredeyse ıssızdı, soğuk bir geceydi, yıldızların her zamankinden daha yüksekte bulunduğu, havanın buz gibi esintisiyle yıldızların da ötesinden bir şey taşır duygusu verdiği, sanki diğerlerinden daha uçsuz bucaksız gecelerden biriydi.</p>

  <p class="normal">İki erkek ilk anlarda hiç konuşmadı. Derken Duroy bir şey söylemiş olmak için şöyle dedi:</p>

  <p class="normal">“Şu Mösyö Laroche-Mathieu çok zeki ve çok bilgili birine benziyor.”</p>

  <p class="normal">Yaşlı şair mırıldandı: “Öyle mi düşünüyorsunuz?”</p>

  <p class="normal">Şaşıran genç adam tereddüt içindeydi, “Elbette, meclisteki en nitelikli adamlardan biri olarak anılıyor.”</p>

  <p class="normal">“Olabilir. Körler krallığında, tek gözlü adam kral olur. Tüm bu insanlar eğer fark ediyorsanız sıradan tipler, çünkü akılları iki duvar arasına sıkışmış – para ve siyaset. Ukala bunlar azizim, kendileriyle bir şey konuşmak mümkün değil, bizim hoşumuza giden hiçbir konuyu konuşamayız onlarla. Zekâları çamura bulanmış, daha doğrusu çöplük haline gelmiş.</p>

  <p class="normal">Ah! mesele şu ki deniz kıyılarında teneffüs edilen enginlere ait o esintileri hissettiren, geniş fikirli bir insan bulmak zor. Böyle birkaç kişi tanıdım, ama artık hayatta değiller.”</p>

  <p class="normal">Norbert de Varenne berrak ama ölçülü bir sesle konuşuyordu, kendisini engellemeyecek olsa sesi gecenin sessizliğinde çın çın ötebilirdi. Aşırı heyecanlı ve hüzünlü bir hali vardı, ruhların üzerine çöken ve onları don altındaki toprak gibi dokunaklı kılan türden bir hüzündü bu.</p>

  <p class="normal">Konuşmasını sürdürdü:</p>

  <p class="normal">“Zaten ne önemi var, deha ha biraz çok olmuş ha biraz az, her şey son bulmak zorunda olduğuna göre!”</p>

  <p class="normal">Norbert de Varenne sustu. O akşam kendisini neşeli hisseden Duroy gülümseyerek şöyle dedi:</p>

  <p class="normal">“Bugün efkârlı görünüyorsunuz sevgili üstadım.”</p>

  <p class="normal">Şair cevap verdi:</p>

  <p class="normal">“Her zaman öyleyim evladım, birkaç yıl sonra siz de benim gibi olursunuz. Hayat bir yokuş. Tırmandığı sürece doruğa bakan insan kendisini mutlu hissediyor; ama en tepeye vardığında aniden inişin ve ölüm demek olan sonun farkına varıyor. Tırmanış ağır ağır, ama iniş hızlı oluyor. Sizin yaşınızdayken, şen şakraktır insan. Asla gerçekleşmeyecek olsa da bir sürü şey umut eder. Benim yaşımda ise hiçbir şey beklemez olur... ölümden başka.”</p>

  <p class="normal">Duroy gülmeye başladı:</p>

  <p class="normal">“Vay canına, gözümü korkutuyorsunuz.”</p>

  <p class="normal">Norbert de Varenne sözünü sürdürdü:</p>

  <p class="normal">“Hayır, bugün beni anlamıyorsunuz, ama şimdi söylediğim şeyi ileride hatırlayacaksınız.</p>

  <p class="normal">Bakın, gün geliyor, dedikleri gibi eğlence sona eriyor, üstelik o gün birçokları için erkenden geliyor, çünkü bakılan her şeyin gerisinde ölüm görülmeye başlanıyor.</p>

  <p class="normal">Ah, siz bu kelimeyi, yani ölüm kelimesini bile anlamazsınız. Sizin yaşınızda hiçbir şey ifade etmez. Benim yaşımda ise korkunçtur.</p>

  <p class="normal">Evet, neden ya da hangi vesileyle olduğunu bilmeden o kelimeyi bir anda kavrayıveriyorsunuz, bunun üzerine hayattaki her şeyin görüntüsü değişiyor. On beş yıldır içimde kemirgen bir hayvan taşıyormuşum gibi beni kemirip bitiren ölümü hissediyorum. Çökmekte olan bir evmişim gibi beni yavaş yavaş, ay be ay, saat be saat viraneye çevirdiğini hissettim. Beni öylesine değiştirdi ki kendimi tanıyamıyorum. Otuz yaşında mutlulukla dolup taşan, dinç ve güçlü erkekten geriye hiçbir şey kalmadı. Siyah saçlarımı beyaza boyadığını gördüm, hem de ne bilgece ve şeytani bir yavaşlıkla! Diri tenimi, kaslarımı, dişlerimi, eski günlerdeki bedenimi elimden alıp bana sadece umutsuz bir ruh bıraktı, üstelik çok geçmeden onu da alacak.</p>

  <p class="normal">Evet, beni ufaladı namussuz, varlığımın uzun yıkım sürecini saniye saniye, ağır ağır ve korkunç bir biçimde tamamladı. Ve şimdi yaptığım her şeyde öldüğümü hissediyorum. Her adım beni ölüme yaklaştırıyor, her hareket, her nefes onun iğrenç faaliyetini hızlandırıyor. Nefes almak, uyumak, içmek, yemek, çalışmak, düş görmek, yani bütün yaptıklarımız ölmek demek. Hasılı, yaşamak ölmek demek!</p>

  <p class="normal">Ah ah, bunu öğreneceksiniz! Sadece on beş dakika düşünseydiniz, bunu görürdünüz.</p>

  <p class="normal">Ne bekliyorsunuz? Aşk mı? Birkaç öpücük daha, sonra güçten düşeceksiniz.</p>

  <p class="normal">Peki ya sonra? Para mı? Ne için? Kadınların bedelini ödemek için mi? Yoksa mutluluk mu? Çok yemek, aşırı şişmanlamak ve geceler boyu damla hastalığının pençesinde inim inim inlemek için mi?</p>

  <p class="normal">Peki ya başka? Şöhret mi? Şöhreti aşk biçiminde elde edemez olduktan sonra ne işe yarar ki?</p>

  <p class="normal">Ya sonra? Sonunda daima ölüm gelir.</p>

  <p class="normal">Ben artık ölümü öyle yakından görüyorum ki sık sık kollarımı uzatıp onu geri püskürtmek istiyorum. Yeryüzünü kaplayıp boşluğu dolduruyor. Her yerde ölümü görür oldum. Yollarda ezilip kalmış hayvancıklar, düşen yapraklar, bir dostun sakalında fark ettiğim beyaz kıl bağrımı delip, ‘İşte o!’ diye avaz avaz haykırıyorlar.</p>

  <p class="normal">Ölüm her yaptığım, her gördüğüm, her yiyip içtiğim ve her sevdiğim şeyi mahvediyor, ay ışığını, güneşin doğuşunu, açık denizleri, güzelim nehirleri, solunması çok hoş olan yaz akşamlarının havasını...”</p>

  <p class="normal">Norbert de Varenne nefesi hafifçe tıkanmış, ağır ağır yürüyordu; birisinin kendisini dinlediğini âdeta unutmuş, yüksek sesle düş kurmaktaydı.</p>

  <p class="normal">Sözlerini sürdürdü: “Ve bir varlık asla geri dönmüyor, asla... Heykel kalıpları, böylesi nesneleri tekrar vücuda getiren kalıplar korunuyor; ama benim vücudum, yüzüm, düşüncelerim, arzularım bir daha asla var olmayacak. Oysa birkaç santimetre kare dahilinde benimki gibi bir burnu, gözleri, bir alnı, yanakları, bir ağzı ve yine benimki gibi bir ruhu olan milyonlarca, milyarlarca insan dünyaya gelecek; ama ben asla geri gelmeyeceğim, sayısız ve farklı, neredeyse aynı olmalarına rağmen sonsuz derecede farklı bu insanlarda bana ait, benim ayırt edilebileceğim hiçbir şey görünmeyecek asla.</p>

  <p class="normal">Neye bel bağlamalı? Umutsuzluk çığlıklarını kime yöneltmeli? Neye inanabiliriz?</p>

  <p class="normal">Çocuksu ahlak anlayışları, bencil, korkunç derecede budalaca vaatleriyle bütün dinler saçma.</p>

  <p class="normal">Tek kesin şey, ölüm.”</p>

  <p class="normal">Durdu, Duroy’nın pardösüsünün yakalarından tutarak ağır ağır sözünü sürdürdü:</p>

  <p class="normal">“Bütün bunları düşünün genç adam, günler, aylar, yıllar boyu bunların üzerinde kafa yorun, o zaman hayatı başka bir biçimde algılayacaksınız. Sizi sınırlayan her şeyden kurtulmaya çalışın, başka yerlere bakmak için vücudunuzdan, çıkarlarınızdan, düşüncelerinizden ve bütün insanlıktan sağ salim sıyrılmaya yönelik bu insanüstü çabayı gösterin, böylece romantiklerin ve natüralistlerin çatışmalarının, bütçe tartışmalarının ne kadar önemsiz olduğunu anlarsınız.”</p>

  <p class="normal">Hızlı hızlı yürümeye koyuldu.</p>

  <p class="normal">“Aynı zamanda umutsuzların korkunç kederini de hissedeceksiniz. Belirsizlikler içinde kaybolmuş, boğulmuş halde çırpınıp duracaksınız. Dört bir yana, ‘İmdat!’ diye bağıracaksınız ve kimse cevap vermeyecek. Kollarınızı uzatacak, yardım almak, sevilmek, avutulmak, kurtarılmak için sesleneceksiniz ve kimse gelmeyecek.</p>

  <p class="normal">Neden böyle acı çekiyoruz? Kuşkusuz ruhun icaplarına göre yaşamaktan çok maddenin icaplarına göre yaşamak için doğduğumuzdan; ama düşünülürse, gelişmiş zekâmızın durumu ile hayatımızın değişmez koşulları arasında bir orantısızlık oluşmuş.</p>

  <p class="normal">Sıradan insanlara bir bakın: Başlarına büyük felaketler gelmedikçe kendilerini mutlu sayıyorlar, ortak mutsuzluk onları etkilemiyor. Hayvanlar da bunu hissetmiyor.”</p>

  <p class="normal">Tekrar durarak birkaç saniye düşündü, sonra bıkkın ve tevekküllü bir havayla devam etti:</p>

  <p class="normal">“Ben bitmiş bir insanım. Ne babam ne annem ne kardeşim ne karım ne çocuğum ne de Tanrım var.”</p>

  <p class="normal">Bir suskunluğun ardından ekledi. “Tek sahip olduğum şey kafiye.”</p>

  <p class="normal">Sonra başını dolunayın soluk çehresinin ışıldadığı gökyüzüne kaldırarak sesine tumturaklı bir vurgu kattı:</p>

  <p class="normal">Aradığım yer bu çapraşık meselenin çözümünü</p>

  <p class="normal">Soluk bir yıldızın gezindiği karanlık ve boş gökyüzü.</p>

  <p class="normal">Concorde Köprüsü’ne geliyorlardı, sessizlik içinde köprüyü geçerek Bourbon Sarayı boyunca yürüdüler. Norbert de Varenne tekrar konuşmaya koyuldu:</p>

  <p class="normal">“Evlenin dostum, benim yaşımda yalnız yaşamanın ne demek olduğunu bilemezsiniz. Yalnızlık içimi korkunç bir bunaltıyla dolduruyor bugün; evde, ateşin başındaki yalnızlık. O zaman yeryüzünde tek başıma, fena halde tek başıma kalmışım, etrafım belirsiz tehlikelerle, bilinmez ve korkunç şeylerle çevrilmiş gibi geliyor; beni tanımadığım komşumdan ayıran duvar, penceremden görünen yıldızlar kadar uzaklaştırıyor ondan. Bir tür hummaya, bir ıstırap ve kaygı hummasına kapılıyorum, duvarların sessizliği beni dehşete düşürüyor. İnsanın yalnız yaşadığı odadaki sessizlik öyle derin ve öyle hüzünlü ki. Sadece bedeni sarmalayan bir sessizlik değil bu, ruhu da sarmalayan bir sessizlik; bir mobilyadan bir çıtırtı gelse insan iliklerine kadar ürperiyor, çünkü bu iç karartıcı evde beklenen tek bir gürültü yok.”</p>

  <p class="normal">Bir kez daha sustu ve sonra ekledi:</p>

  <p class="normal">“İnsan yaşlandığında çevresinde çocuklar bulunması iyi olurdu ne de olsa.”</p>

  <p class="normal">Bourgogne Sokağı’nın ortalarına varmışlardı. Şair yüksek bir evin önünde durup zili çaldı, Duroy’nın elini sıkarak şöyle dedi:</p>

  <p class="normal">“Bütün bu ihtiyarlık zırvalarını unutun genç adam, yaşınızın icaplarına göre yaşayın, hoşça kalın!”</p>

  <p class="normal">Karanlık koridorda gözden kayboldu.</p>

  <p class="normal">Duroy, yüreği daralmış olarak tekrar yola koyuldu. Sanki kendisine ölmüş insanların kemikleriyle dolu bir çukur, günün birinde içine düşmenin kaçınılmaz olduğu bir çukur gösterilmiş gibi hissediyordu. “Vay anasını, evi pek neşeli olmasa gerek. Fikirlerinin resmi geçidini izlemek için balkonda bir koltuk istemezdim, lanet olsun!”</p>

  <p class="normal">Ama, arabadan inip evine giren, kokular sürünmüş bir kadına yol vermek için durunca, havaya karışan mineçiçeği ve süsen kokusunu kanmaz ve derin bir nefesle içine çekti. Ciğerleri ve yüreği umut ve neşeyle aniden titredi, ertesi gün göreceği Madam de Marelle geldi aklına.</p>

  <p class="normal">Her şey genç adama gülümsüyor, hayat ona şefkatle kucak açıyordu. Umutların gerçeğe dönüşmesi ne de güzeldi.</p>

  <p class="normal">Mest olmuş bir vaziyette uykuya daldı, randevusuna gitmeden önce Bois-de-Boulogne Caddesi’nde bir yürüyüş yapmak için erkenden kalktı.</p>

  <p class="normal">Rüzgârın yönü değişmiş, geceleyin hava yumuşamıştı, dışarıda ılık bir hava ve Nisan güneşi vardı. Bois’nın bütün müdavimleri duru ve sakin gökyüzünün çağrısına kapılarak dışarı çıkmıştı o sabah.</p>

  <p class="normal">Duroy ağır ağır yürüyor, bir ilkbahar meyvesi gibi lezzetli, hafif havayı içine çekiyordu. Etoile zafer takını geçti, atlılara ayrılmış tarafın aksi yönünden büyük caddeye girdi. Atlarını tırıs ya da dörtnala süren erkek ve kadınlara, zengin insanlara bakıyor, şimdi artık onlara pek az imreniyordu. Neredeyse hepsini adlarıyla tanıyor, servetlerinin miktarını ve hayatlarının gizli hikâyesini biliyordu, çünkü üstlendiği görev onu bir tür Paris ünlüleri ve skandalları yıllığı haline getirmişti.</p>

  <p class="normal">İncecik ve biçimli gövdelerine oturan koyu renk giysileri içinde at binen kadınlar, atlı kadınların çoğunda görülen o ulaşılmaz ve kibirli tavırla geçip gidiyordu; Duroy tıpkı bir kilisede okunan dualar gibi, bu kadınların eski sevgililerinin ya da onlara atfedilen âşıkların isim, unvan ve niteliklerini alçak sesle sıralayarak eğleniyor; hatta bazen,</p>

  <p class="normal">“Tanquelet Baronu,</p>

  <p class="normal">Tour-Enguerrand Prensi”</p>

  <p class="normal">demek yerine,</p>

  <p class="normal">“Lesbos tarafı</p>

  <p class="normal">Vaudeville’den Louise Michot,</p>

  <p class="normal">Opéra’dan Rose Marquetin”</p>

  <p class="normal">diye mırıldanıyordu.</p>

  <p class="normal">İnsanoğlunun ciddi görüntüsü altında yatan ebedi ve derin rezilliği meydana çıkarırcasına bu oyun onu fazlasıyla eğlendiriyordu, adeta bundan keyif alıyor, heyecanlanıyor ve teselli buluyordu.</p>

  <p class="normal">Sonra yüksek sesle, “Riyakârlar güruhu!” diyerek, haklarında en büyük dedikoduların yapıldığı at binen erkekleri gözleriyle araştırdı.</p>

  <p class="normal">Kumarda hile yaptıklarından şüphelenilen birçoklarını gördü, kulüpler her halükârda onlar için büyük gelir kaynağı, hatta tek gelir kaynağıydı, hiç kuşkusuz güven uyandırmayan gelir kaynağı.</p>

  <p class="normal">Çok ünlü olan bazıları karılarının parasıyla yaşıyordu, bu biliniyordu; kimilerinin ise sevgililerinin parasıyla geçindikleri herkesin dilindeydi. İçlerinden çoğu borçlarını ödemiş (onurlu bir davranış), ama gerekli parayı nereden buldukları (çok karanlık bir sır) konusunda kimse tahmin yürütememişti. Büyük servetleri bir hırsızlığa dayanan ve her yerde, en asil evlerde bile kabul gören finans adamlarını; önlerinden geçerken küçük burjuvaların şapka çıkardığı, ama ulusal şirketlerde yaptıkları utanmazca hileler bu dünyanın içyüzünü bilenler için hiç de sır olmayan, son derece saygın insanları gördü Duroy.</p>

  <p class="normal">Sakallısı olsun, bıyıklısı olsun hepsinde kibirli bir tavır, dudaklarında kendini beğenmiş bir ifade, küstah bakışlar vardı.</p>

  <p class="normal">Duroy durmadan gülerek, “Pes doğrusu, reziller güruhu, hırsız sürüsü!” diye tekrarlayıp duruyordu.</p>

  <p class="normal">O sırada, yeleleri ve kuyrukları uçuşan iki ince, beyaz atın geniş tırıs adımlarla çektiği, üstü açık, alçak ve çok güzel bir araba geçti yanından; arabayı ufak tefek, sarışın, genç bir kadın sürüyordu, arkasında iki üniformalı uşağın bulunduğu tanınmış bir kibar fahişeydi bu. Duroy ikiyüzlü soyluların boy gösterdiği bu saatte, yatakta kazandığı parayla cesurca zenginliğini sergileyen bu sonradan görme aşk kadınını selamlamak ve alkışlamak isteğiyle durdu. Belki aralarında ortak bir şey, yaradılış itibariyle bir bağ bulunduğunu, aynı cinsten, aynı ruhtan olduklarını ve kendi başarısının aynı türden gözü pek yöntemlere dayandığını belli belirsiz de olsa hissediyordu.</p>

  <p class="normal">Daha ağır adımlarla, yüreği tatmin duygusuyla dolu olarak geri döndü, buluşma saatinden biraz önce eski sevgilisinin kapısına vardı.</p>

  <p class="normal">Clotilde, sanki aralarında bir ayrılık yaşanmamışçasına dudaklarını uzatarak onu karşıladı, hatta kısa bir süre için, kendi evinde erkeğin sevgi gösterilerine karşı evvelce takındığı makul, temkinli tavrı bile unuttu. Sonra, Duroy’nın bıyıklarının kıvrılmış uçlarını öperek şöyle dedi:</p>

  <p class="normal">“Nasıl canım sıkıldı bilemezsin sevgilim! Güzel bir balayı umuyordum, işe bak ki kocam altı haftalığına çıkageldi, izin almış. Ama altı hafta seni görmeden durmak istemiyorum, hele aramızdaki ufak tatsızlıktan sonra; duruma şöyle bir çözüm buldum: Pazartesi akşamı yemeğe geleceksin, zaten ona senden söz ettim. Seni kocamla tanıştıracağım.”</p>

  <p class="normal">Duroy, biraz şaşırmıştı, tereddüt ediyordu, karısıyla yattığı bir adamla daha önce hiç karşı karşıya gelmemişti. Hafif bir huzursuzluğun, bir bakışın, herhangi bir davranışın kendisini ele vermesinden korkuyordu. Lafı ağzında geveledi:</p>

  <p class="normal">“Yok, kocanla tanışmamayı tercih ederim.” Büyük bir şaşkınlığa düşen Clotilde erkeğin önünde dikilip, gözlerini safça açarak ısrar etti: “Neden ama? Ne gülünç! Bu her gün yaşanan bir durum! Bak sen, bu kadar çocuk olduğun aklımın köşesinden geçmemişti.”</p>

  <p class="normal">Duroy incindi:</p>

  <p class="normal">“Peki, öyle olsun, pazartesi akşamı yemeğe geleceğim.”</p>

  <p class="normal">Clotilde ekledi:</p>

  <p class="normal">“Her şey doğal görünsün diye Forestierleri de çağıracağım. Evimde insanları ağırlamaktan ben de pek keyif almıyorum oysa.”</p>

  <p class="normal">Pazartesiye kadar Duroy bu buluşmayı bir daha düşünmedi, ama Madam de Marelle’in evinin merdiveninden çıkarken kendini son derece huzursuz hissetti, kocasıyla tokalaşacak, adamın şarabını içip yemeğini yiyecek olmasından değildi bu, ama nedenini bilmeden bir şeylerden ürküyordu.</p>

  <p class="normal">Onu salona aldılar, her zamanki gibi bekledi. Sonra oda kapısı açıldı ve Duroy, madalyalı, ciddi ve kibar görünüşlü, beyaz sakallı, uzun boylu bir adamın özenli bir nezaketle kendisine doğru geldiğini gördü:</p>

  <p class="normal">“Karım sizden çok söz etti beyefendi, tanıştığıma çok memnun oldum.”</p>

  <p class="normal">Duroy, son derece içten bir tavır takınmaya çalışarak ona doğru ilerledi ve ev sahibinin uzattığı eli abartılı bir güçle sıktı. Yerine oturunca, söyleyecek hiçbir şey bulamadı.</p>

  <p class="normal">Mösyö de Marelle ateşe bir parça odun atarak sordu:</p>

  <p class="normal">“Gazetecilik mesleğiyle uzun zamandır mı uğraşıyorsunuz?”</p>

  <p class="normal">Duroy cevap verdi:</p>

  <p class="normal">“Sadece birkaç aydır.”</p>

  <p class="normal">“Desenize, hızlı ilerleme kaydetmişsiniz!”</p>

  <p class="normal">“Evet, oldukça hızlı” – ve ne dediği üzerinde pek düşünmeden havadan sudan konuşmaya başladı, birbirini hiç tanımayan insanlar arasında âdet olduğu üzere genel geçer konulardan söz ediyordu. Giderek yatışıyor ve durumu son derece eğlenceli bulmaya başlıyordu. Mösyö de Marelle’in ciddi ve saygın çehresine bakarken bir gülme isteğine kapılarak şöyle düşünüyordu: “Sana boynuz taktırıyorum azizim, seni boynuzlatıyorum.”Ve gizli, ahlaksızca bir tatmin duygusu, sonuca ulaşmış ve kimsenin şüphelenmediği hırsızlara has bir neşe, sinsice, doyumsuz bir sevinç kaplıyordu içini. Birdenbire bu adamın dostu olmak, onun güvenini kazanıp hayatındaki sırları anlattırmak isteğine kapılmıştı.</p>

  <p class="normal">Madam de Marelle aniden içeriye girerek, güleç ve anlaşılmaz bir bakışla onları sarmaladı, Duroy’ya doğru ilerledi; genç adam kocanın yanında, her zamanki gibi onun elini öpmeye cesaret edemedi.</p>

  <p class="normal">Clotilde, doğuştan gelen ve eşsiz kurnazlığıyla bu buluşmayı doğal ve sıradan bulan, her şeye alışkın biri gibi sakin ve neşeliydi. Az sonra Laurine göründü, babasının varlığı nedeniyle çekingenlik duyduğu için her zamankinden daha akıllı uslu bir tavırla gelip alnını Geoges’a uzattı. Annesi, “Bakıyorum bugün ona Güzel Dost demiyorsun.” dedi. Çocuk, sanki büyük bir patavatsızlık yapılmış, söylenmemesi gereken bir şey söylenmiş, yüreğinin gizli ve biraz da utanılacak bir sırrı açığa vurulmuş gibi kızardı.</p>

  <p class="normal">Forestierler geldiğinde Charles’ın durumu herkesi kaygılandırdı. Bir haftada korkunç derecede zayıflamış ve sararıp solmuştu, durmadan öksürüyordu. Forestier doktorun kesin talimatı üzerine bir sonraki perşembe Cannes’a gideceklerini söyledi.</p>

  <p class="normal">Erkenden evlerine gittiler; Duroy, başını sallayarak, “Bence sağlığı giderek kötüleşiyor. İhtiyarlığı göremeyecek.” dedi. Madam de Marelle soğukkanlılıkla tasdik etti: “Evet ya, perişan durumda. Halbuki öyle bir karısı olduğu için çok şanslıydı.”</p>

  <p class="normal">Duroy sordu:</p>

  <p class="normal">“Karısı ona çok yardımcı oluyor mu?”</p>

  <p class="normal">“Her şeyi yapıyor desek daha doğru. Her şeyden haberdardır, hiç kimseyle görüşmez sanırsınız, halbuki herkesi tanır; ne istese, nasıl istese, ne zaman istese elde eder. Ah! Hiç kimsenin olmadığı kadar kurnaz, becerikli ve dalaverecidir. Hayatta başarılı olmak isteyen bir erkek için tam bir hazine anlayacağınız.”</p>

  <p class="normal">Georges yeniden lafa girdi:</p>

  <p class="normal">“Mutlaka hemen evlenir tekrar, öyle değil mi?”</p>

  <p class="normal">Madam de Marelle cevap verdi:</p>

  <p class="normal">“Evet. Hatta kafasında şimdiden biri varsa hiç şaşmam... bir milletvekili mesela... tabii adam da isterse... çünkü... çünkü... büyük engeller de çıkabilir... ahlaki engeller... Neyse işte. Bir şey bildiğim yok.”</p>

  <p class="normal">Mösyö de Marelle hafif bir sabırsızlıkla homurdandı:</p>

  <p class="normal">“Hiç hoşlanmadığım bir yığın şüphe yaratırsın her zaman. Başkalarının işlerine burnumuzu sokmayalım. Kendimize hâkim olmak için şuurumuz yeterli. Bu herkes için bir kural olmalı.”</p>

  <p class="normal">Duroy oradan ayrılırken duyguları karmakarışıktı, kafasında bir sürü muğlak düşünce vardı.</p>

  <p class="normal">Ertesi gün Forestierleri ziyarete gitti ve onları son hazırlıklarını yaparken buldu. Bir kanepenin üzerine uzanmış olan Charles, nefes alırken yaşadığı zorluğu abartıyor, “Bir ay önce gitmeliydim.” diye tekrarlayıp duruyordu; derken Duroy’ya gazeteyle ilgili bir dizi tavsiyede bulundu, oysa her şey Mösyö Walter’le ayarlanmış ve kararlaştırılmıştı.</p>

  <p class="normal">Georges giderken arkadaşının elini güçlü bir biçimde sıktı: “Hadi bakalım dostum, yakında görüşürüz!” Madam Forestier’nin kendisini kapıya kadar geçirdiği sırada kadına coşkuyla şöyle dedi: “Anlaşmamızı unutmadınız ya? Dost ve yandaşız, değil mi? Dolayısıyla hangi konuda olursa olsun bana ihtiyaç duyarsanız sakın çekinmeyin. Bir telgraf ya da bir mektup yeter, anında koşarım.”</p>

  <p class="normal">Madam Forestier, “Teşekkür ederim, unutmayacağım.” diye mırıldandı. Bakışları daha derin ve daha yumuşak bir tarzda, “Teşekkür ederim.” diyordu.</p>

  <p class="normal">Duroy merdivenden inerken, Madam Forestier’nin evinde daha önce gördüğü Mösyö de Vaudrec’e rastladı, ağır adımlarla yukarı çıkan kont üzgün görünüyordu – üzüntüsü bu gidişten dolayı olabilir miydi?</p>

  <p class="normal">Kendisini yüksek sosyeteye mensup biri gibi göstermek isteyen gazeteci onu içtenlikle selamladı.</p>

  <p class="normal">Beriki biraz kibirli bir biçimde de olsa selamına nezaketle karşılık verdi.</p>

  <p class="normal">Karıkoca Forestierler perşembe akşamı yola çıktı.</p>
</body>
</html>
