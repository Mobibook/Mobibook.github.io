<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_15">V</h2>

  <p class="normal">Sonbahar gelmişti. Du Roylar bütün yazı Paris’te geçirmiş, milletvekillerinin kısa tatili boyunca La Vie Française’de yeni hükümet lehine etkili bir kampanya yürütmüşlerdi.</p>

  <p class="normal">Ekim’in daha ilk günleri olmasına rağmen, meclis tekrar çalışmaya başlayacaktı, çünkü Fas meselesi giderek tehlikeli bir hal alıyordu.</p>

  <p class="normal">Aslında kimse Tanca’ya bir sefer düzenleneceğine inanmıyordu, ama parlamentonun kapanış gününde, sağ kanattan bir milletvekili, Kont de Lambert-Sarrazin, merkezdekiler tarafından bile alkışlanan zekâ yüklü konuşmasında, eskiden ünlü bir Hindistan genel valisinin yaptığı gibi, meclis başkanının en çok tuttuğu kişilere karşı, bıyığını ortaya koyarak bahse girmişti; ona göre yeni hükümet eski hükümeti taklit etmekten kendini alıkoyamayacak ve simetri sevdasına kapılarak, tıpkı ocağa iki kap yerleştirilmesi gibi, Tunus’taki orduya karşılık Tanca’ya bir ordu yollayacaktı. Konuşmasını şöyle sürdürmüştü: “Afrika toprakları gerçekten de Fransa için bir ocaktır beyler, en iyi odunumuzun yandığı bir ocak, banknotlarla tutuşturulan, çekişi güçlü bir ocak.</p>

  <p class="normal">Sol köşeyi, size pahalıya patlayan bir Tunus biblosuyla süslemek gibi çılgınca bir sanatçı hevesine kapıldınız; göreceksiniz, Mösyö Marrot da selefini taklit edip, sağ köşeyi bir Fas biblosuyla süslemeye kalkacak.”</p>

  <p class="normal">Bu ünlü konuşma, gazeteye ilk girdiği sıralarda yarıda kalan dizisi için Du Roy’ya, Cezayir sömürgesi üzerine on makalelik konu sağladı; bu yazılarında, gerçekleşmeyeceğine inansa da bir askeri müdahaleyi canla başla savunmuştu. İnsanların en hassas noktasına dokunarak vatanseverlik duygularını harekete geçirmiş, çıkarları sizinkilerle çatışan halklara karşı kullanabileceğiniz her türlü aşağılayıcı gerekçeyle İspanya’yı topa tutmuştu.</p>

  <p class="normal">La Vie Française, iktidarla olan bilindik bağlantıları açısından hatırı sayılır bir önem kazanmıştı. Siyasi haberleri en ciddi gazetelerden önce o veriyor, dostları olan bakanların niyetlerini ayrıntılarıyla açıklıyordu; Paris ve eyalet gazetelerinin hepsi haberleri ondan almaya çalışmaktaydı. La Vie Française’den alıntılar yapıyor, ondan çekiniyor, giderek ona saygı duymaya başlıyorlardı. Bu gazete artık, dalavereci bir grubun şaibeli yayın organı değil, hükümetin aleni yayın organıydı. Laro-che-Mathieu gazetenin temel direği, Du Roy ise onun sesiydi. Sessiz milletvekili ve kurnaz müdür Walter Baba, kendisini geri planda tutmayı biliyor, dediklerine göre gizliden gizliye Fas’ta büyük bir bakır madeni işiyle meşgul oluyordu.</p>

  <p class="normal">Madeleine’in salonu, her hafta hükümetin birçok üyesinin toplandığı etkili bir merkez haline gelmişti. Meclis başkanı bile iki sefer onun evinde yemek yemişti; evvelden evine adım atmakta tereddüt eden, devlet adamlarının eşleri şimdi genç kadının arkadaşı olmakla övünüyor, daha önce hiç olmadığı kadar onu ziyaret ediyorlardı.</p>

  <p class="normal">Dışişleri bakanı adeta evin efendisi gibi davranıyordu. İkide birde telgraflar, bilgiler ve haberlerle eve geliyor; kâh kocaya, kâh karısına, sanki kendi sekreterleriymişçesine not tutturup yazılar kaleme aldırıyordu.</p>

  <p class="normal">Bakan gittikten sonra Madeleine’le yalnız kalan Du Roy, bu yeteneksiz zıpçıktının davranışlarına içerliyor, sesindeki tehdit ve sözlerindeki sinsi imalarla öfkesini açığa vuruyordu.</p>

  <p class="normal">Ama Madeleine, küçümseyici bir tavırla omuz silkip:</p>

  <p class="normal">“Sen de onun yaptığını yap. Bakan ol; böylece bildiğini okuyabilirsin, o zamana kadar sesini kes. diyordu.</p>

  <p class="normal">Du Roy ona dik dik bakıp bıyığını buruyordu.</p>

  <p class="normal">“Benim neleri becerebileceğim pek bilinmiyor daha,” diyordu, “günün birinde öğrenirler belki.”</p>

  <p class="normal">Madeleine bilgece cevap veriyordu:</p>

  <p class="normal">“Yaşayan görür.”</p>

  <p class="normal">Meclisin açılacağı günün sabahı, henüz yatakta olan genç kadın, kocasına bir sürü tavsiyede bulunuyordu; Du Roy, Mösyö Laroche-Mathieu’nün evine öğle yemeğine gitmek ve ertesi gün La Vie Française’de çıkacak siyasi makale için oturumdan önce onun talimatlarını almak üzere giyiniyordu, bu makale hükümetin gerçek tasarılarının resmi açıklaması olacaktı bir bakıma.</p>

  <p class="normal">“Daha önce sözü edildiği gibi, General Belloncle’un Oran’a gönderilip gönderilmediğini sormayı sakın unutma. Cevabı bayağı anlamlı çünkü.” dedi Madeleine.</p>

  <p class="normal">Georges sinirli sinirli cevap verdi:</p>

  <p class="normal">“Ne yapmam gerektiğini ben de senin kadar biliyorum merak etme. Temcit pilavı gibi hep aynı şeyleri söyleyip benim canımı sıkma.”</p>

  <p class="normal">Madeleine sakin sakin sözünü sürdürdü:</p>

  <p class="normal">“Sevgilim, bakana iletmeni söylediğim şeylerin yarısını hep unutuyorsun.”</p>

  <p class="normal">“Şu senin bakanın da sıktı artık! Budalanın teki.” diye homurdandı Georges.</p>

  <p class="normal">“Benim olduğu kadar senin de bakanın. Hatta senin için daha gerekli.” dedi Madeleine sükûnetle.</p>

  <p class="normal">Genç adam alaycı alaycı sırıtarak ona doğru hafifçe dönmüştü:</p>

  <p class="normal">“Özür dilerim ama bana kur yapmıyor.”</p>

  <p class="normal">Madeleine usulca cevap verdi:</p>

  <p class="normal">“Bana da yapmıyor zaten, ama bize başarının yolunu açıyor.”</p>

  <p class="normal">Du Roy sustu, biraz sonra tekrar söze girdi:</p>

  <p class="normal">“Hayranların arasından birini seçecek olsaydım, şu moruk Vaudrec budalasını tercih ederdim. Sahi ne yapıyor o? Bir haftadır görmedim.”</p>

  <p class="normal">Madeleine heyecanlanmadan cevap verdi:</p>

  <p class="normal">“Hasta, damla ağrıları yüzünden yataktan çıkamadığını yazdı bana. Bir uğrayıp halini hatırını sorsan iyi olur. Biliyorsun seni çok sever, ziyaretin memnun eder onu.”</p>

  <p class="normal">“Elbette, öğleden sonra giderim.” dedi Georges.</p>

  <p class="normal">Nihayet hazırlanmıştı, şapkası başında, bir şey unutup unutmadığını anlamak için etrafına bakınıyordu. Bir şey göremeyince yatağa yaklaşıp karısını alnından öptü:</p>

  <p class="normal">“Görüşürüz sevgilim, en erken yedide dönebilirim ancak.”</p>

  <p class="normal">Çıkıp gitti. Mösyö Laroche-Mathieu onu bekliyordu; meclis, parlamentonun tekrar açılışından önce öğle saatinde toplanacağı için o gün saat onda yemek yiyecekti.</p>

  <p class="normal">Madam Laroche-Mathieu yemek saatini değiştirmek istemediğinden, sadece bakanın özel sekreteriyle sofraya oturduklarında, Du Roy makalesinden söz etmeye başladı, kartvizitlerin üzerine karaladığı notlarına bakarak yazıyı ana hatlarıyla açıkladı; açıklamalarını bitirince:</p>

  <p class="normal">“Değiştirilmesi gereken bir yer görüyor musunuz sayın bakanım?” dedi.</p>

  <p class="normal">“Pek az sevgili dostum. Belki de Fas meselesinde biraz fazla destekleyicisiniz. Askeri müdahaleden olması gereken bir şeymiş gibi söz edin, ama gerçekleşmeyeceğini ve buna hiç inanmadığınızı da hissettirin. Okurların satır aralarında, böyle bir maceraya atılmayacağımızı görmesini sağlayın.”</p>

  <p class="normal">“Tamam. Anladım, insanlar da beni gayet iyi anlayacaklar. Karım bu konuda, General Belloncle’un Oran’a gönderilip gönderilmediğini sormamı istedi size. Söylediklerinizden sonra, gönderilmediği sonucuna varıyorum.”</p>

  <p class="normal">Devlet adamı, “Gönderilmedi.” diye cevap verdi.</p>

  <p class="normal">Derken, başlayacak meclis döneminden söz ettiler. Laroche-Mathieu, birkaç saat sonra meslektaşlarına söyleyeceği cümlelerin etkisini ölçmek için nutuk çekmeye koyuldu. Sağ elini sallıyor, kâh çatalını, kâh bıçağını, kâh bir lokma ekmeği havaya kaldırıp, kimseye bakmadan, görünmez bir meclise hitap ederek, saçı başı düzgün yakışıklı delikanlı tavrıyla akıcı konuşmasını yapıyordu. Ufacık bıyığı dudağının iki yanında akrep kuyruğu gibi yukarıya kıvrılıyordu; briyantinle yağlanmış saçlarını yakışıklı taşra delikanlıları gibi ortadan ayırarak iki yana yatırmıştı. Genç olduğu halde fazlaca kilolu, tombul biriydi; göbeği yeleğini geriyordu.</p>

  <p class="normal">Özel sekreter sakin sakin yiyip içiyordu, belli ki bakanın çenebazlığına alışıktı; ama elde edilen başarının kıskançlığıyla içi içini yiyen Du Roy, “Konuş bakalım budala herif! Şu siyaset adamları ne de ahmak oluyor!” diye geçiriyordu içinden.</p>

  <p class="normal">Kendi değerini bu geveze bakanın saygınlığıyla karşılaştırarak şöyle düşünüyordu: “Lanet olsun, kendi memleketim o canım Rouen’de milletvekilliğine adaylığımı koymak, kurnaz ve ağırkanlı Normandiyalıları kendi muziplikleriyle oyuna getirmek için topu topu yüz bin frankım olsaydı, bu basiretsiz serserilerin yanında ne biçim bir devlet adamı olurdum ama.”</p>

  <p class="normal">Mösyö Laroche-Mathieu kahve gelene kadar konuştu, derken vaktin geç olduğunu görerek arabasını kapının önüne getirtmeleri için zili çaldı ve gazeteciye elini uzattı:</p>

  <p class="normal">“İyice anlaşıldı değil mi azizim?”</p>

  <p class="normal">“Gayet iyi anladım sayın bakanım, bana güvenebilirsiniz.”</p>

  <p class="normal">Du Roy, makalesine başlamak için ağır ağır gazeteye doğru yola koyuldu, çünkü saat dörde kadar yapacak bir işi yoktu. Saat dörtte Constantinople Sokağı’na gidip Madam de Marelle’le buluşacaktı; pazartesi ve cuma günleri, yani haftada iki kere düzenli olarak görüşüyorlardı.</p>

  <p class="normal">Ama yazı işlerinden dönerken, eline kapalı bir telgraf tutuşturdular; Madam Walter’den gelen telgrafta şöyle yazıyordu:</p>

  <p class="normal">“Bugün muhakkak seninle konuşmam lazım. Bu çok, ama çok ciddi bir durum. Saat ikide beni Constantinople Sokağı’ndaki evde bekle. Sana büyük bir yardımda bulunabilirim.</p>

  <p class="sagnormal">Ölene kadar dostun,</p>

  <p class="sagnormal">VIRGINIE.”</p>

  <p class="normal">“Lanet olsun! Kadın tam bir kene!” diye sövdü Du Roy. Keyfi kaçmıştı, hemen gazeteden çıktı, çalışamayacak kadar sinirliydi.</p>

  <p class="normal">Altı haftadır kadından ayrılmaya çalışıyor, ama kendisine çok düşkün olan Madam Walter’i bir türlü bu ilişkiden soğutamıyordu.</p>

  <p class="normal">Kadıncağız işlediği günahın ardından korkunç bir pişmanlık krizine girmiş ve arka arkaya üç buluşmalarında sitem ve beddualarla âşığını bunaltmıştı. Bu sahnelerden sıkılan ve mızmız, geçkin kadından epeyidir bıkmış olan Du Roy kendini geri çekmekle yetinmiş, ilişkinin böylece biteceğini ummuştu. Ama bunun üzerine Madam Walter çılgın gibi genç adama yapışmış, boynuna bir taş bağlayıp nehire atlar gibi kendisini bu aşka bırakmıştı. Du Roy, gevşeklikten, kibarlık ve saygıdan olacak, kadına izin vermiş; Madam Walter de dizginsiz ve yorucu bir tutkuyla erkeğe nefes aldırmaz olmuş, sevgisiyle onu bezdirmişti.</p>

  <p class="normal">Genç adamı her gün görmek istiyor, ona durmadan telgraflar yollayarak, sokak köşelerinde, bir dükkânda ya da bir parkta kısa bir buluşmaya çağırıyordu.</p>

  <p class="normal">Buluştuklarında da hep aynı cümlelerle ona bayıldığını, ona taptığını söylüyor, sonra da “onu gördüğü için çok mutlu olduğuna” dair yemin ederek erkeğin yanından ayrılıyordu.</p>

  <p class="normal">Du Roy’nın hayal ettiğinden çok farklı bir tarz sergilemekteydi, onun yaşında gülünç kaçan çocukça aşk oyunlarıyla, çocuksu cilvelerle erkeği baştan çıkarmaya çalışıyordu. O zamana kadar son derece namuslu kalmış, tertemiz yüreğini her türlü duyguya kapamış, şehvete dair hiçbir fikri olmayan, kırk yaşını soğuk bir yazdan sonraki ölgün bir sonbahar gibi dertsiz tasasız yaşayan bu akılı uslu kadın için bu sevgi, gelişmemiş tomurcuklar ve iyi filizlenememiş küçük çiçeklerle dolu bir tür soluk bahar, kız çocuklarına has tuhaf bir aşk patlaması olmuştu âdeta; beklenmedik coşkulardan, on altı yaşına has hafif çığlıklardan, sıkıcı pohpohlamalardan, gençlik yüzü göremeden yaşlanmış inceliklerden oluşan, saf ve yakıcı, geç kalmış bir aşktı bu. Du Roy’ya günde on mektup yazıyordu; tıpkı Kızılderililerinki gibi süslenmiş, hayvan ve kuş isimleriyle dolu, tuhaf bir tarzı olan, şiirsel ve gülünç, ahmaklık derecesinde saçma mektuplardı hepsi.</p>

  <p class="normal">Yalnız kaldıklarında, tombul afacanlara has hantalca cilvelerle, gülünç denebilecek dudak bükmelerle, fazlasıyla iri memelerinin gömlek kumaşının altında sallanmasına yol açan hoplayıp zıplamalarla genç adama sarılıyordu. Özellikle de kadın, “Fareciğim”, “Kuçu kuçum”, “Pisi pisim”, “Cici bebeğim”, “Mavi kuşum”, “Hazinem” gibi laflar ettiğinde ve her seferinde çocuksu bir utangaçlık, sevimli olduğunu düşündüğü çekingence davranışlar, baştan çıkmış saf genç kız numaraları sergileyerek kendisini erkeğe sunduğunda Du Roy ondan tiksiniyordu.</p>

  <p class="normal">“Bu dudaklar kimin?” diye soruyordu kadın. Du Roy hemen cevap vermeyince de, “Benim.” diyerek, genç adam sinirden sapsarı kesilene kadar ısrarla bu oyuna devam ediyordu.</p>

  <p class="normal">Halbuki Du Roy’ya öyle geliyordu ki Madam Walter, aşkın aşırı bir incelik, bir ustalık, bir ihtiyat ve bir bilgelik gerektirdiğini hissetmeliydi; bir anne, olgun ve kibar bir kadın olarak kendisini vakarla, bastırılmış bir coşkuyla, ciddiyetle, belki de gözyaşlarıyla teslim etmeliydi, üstelik Juliette’in değil Dido’nunkilere benzemeliydi bu gözyaşları.</p>

  <p class="normal">Madam Walter hep tekrarlayıp duruyordu:</p>

  <p class="normal">“Yavrum benim, seni nasıl da seviyorum! Benim seni sevdiğim kadar sen de beni seviyor musun, söyle hadi bebeğim.”</p>

  <p class="normal">Du Roy kadının kendisine her “yavrum”, “bebeğim” deyişinde, ona “yaşlı dostum” diye hitap etme isteğine kapılıyordu.</p>

  <p class="normal">“Sana boyun eğmekle nasıl da çılgınlık ettim. Ama pişman değilim. Sevmek öyle güzel ki!” diyordu Madam Walter.</p>

  <p class="normal">Kadının ağzından çıktığında bütün bu laflar Georges’a sinir bozucu geliyordu. Kadın, “Sevmek öyle güzel ki!” diye mırıldanırken, tıpkı tiyatro sahnesinde saf genç kız rolü oynayan biri gibiydi.</p>

  <p class="normal">Üstelik erkeği, okşayışlarındaki beceriksizlikle de çileden çıkarıyordu. Kanını müthiş bir biçimde tutuşturan bu yakışıklı delikanlının öpücükleriyle birdenbire şehveti kabarıyor, Du Roy’yı kucaklarken ona gülme isteği veren ve okumayı öğrenme çabasındaki ihtiyarları aklına getiren beceriksizce bir ateşlilik ve ciddi bir özen sergiliyordu.</p>

  <p class="normal">Son sevdalarında kibirli bir güven sergileyen geçkin bazı kadınlara has o yaman ve derin bakışlarla erkeğe ateşli ateşli bakarak onu kollarının arasında hırpalarken, ağır ve sıcak bedeninin altında ezerek sessiz ve ürperen ağzıyla onu dişlerken, yorgunca ama açgözlülükle, küçük bir kız gibi kıpır kıpır oynuyor, sevimli olmak adına peltek peltek konuşuyordu:</p>

  <p class="normal">“Şeni öyle şeviyoyum ki yavyum. Çok şeviyoyum. Kayıcığını güzelce şev hadi.”</p>

  <p class="normal">Bunun üzerine Du Roy küfretmek, şapkasını alıp kapıyı çarparak çekip gitmek için dayanılmaz bir istek duyuyordu.</p>

  <p class="normal">İlk zamanlar Constantinople Sokağı’nda sıkça görüşmüşlerdi, ama Madam de Marelle’le karşılaşmaktan korkan Du Roy, bu buluşmalardan yan çizmek için bin bir bahane buluyordu şimdi.</p>

  <p class="normal">Bu yüzden kâh öğle, kâh akşam yemeği için neredeyse her gün Madam Walter’in evine gitmek zorunda kalmıştı. Kadın masanın altından genç adamın elini sıkıyor, kapı arkalarında ona dudaklarını uzatıyordu. Ama Du Roy en çok, maskaralıklarıyla onu eğlendiren Suzanne’la oynamaktan keyif alıyordu. Kız, oyuncak bebeğinkini andıran bedeninde kıvrak ve hınzır, beklenmedik ve sinsi, kıpır kıpır bir zekâ barındırmaktaydı, panayırda oynatılan kuklalar gibiydi hep. Her şeyle ve herkesle dalga geçiyor, iğneleyici bir tavırla lafı gediğine oturtuveriyordu. Georges kızın konuşkanlığını harekete geçiriyor, onu alaycılığa teşvik ediyordu, ikisi mükemmel anlaşıyordu.</p>

  <p class="normal">Suzanne her dakika ona sesleniyordu:</p>

  <p class="normal">“Baksanıza Güzel Dost. Buraya gelin Güzel Dost.”</p>

  <p class="normal">Du Roy hemen annenin yanından ayrılıp kıza koşuyordu, Suzanne onun kulağına hınzırca bir laf fısıldıyor ve ikisi birden canı gönülden gülüyorlardı.</p>

  <p class="normal">Bu arada annenin aşkından gına getirmiş olan Du Roy, giderek kadına karşı bastırılmaz bir tiksinti duymaya başlamıştı; ne onu görmeye, ne sesini duymaya tahammül edebiliyor, ne de öfkelenmeden onu düşünebiliyordu. Artık evine gitmiyor, mektuplarına cevap vermiyor, çağrılarına boyun eğmiyordu.</p>

  <p class="normal">Madam Walter sonunda onun kendisini sevmediğini anlayıp korkunç bir acıya gömüldü. Yine de vazgeçmedi, onu gözledi, takip etti, perdeleri indirilmiş bir arabada, gazetenin kapısında, erkeğin evinin kapısında, geçeceğini umduğu sokaklarda onu bekledi.</p>

  <p class="normal">Du Roy, kadına kötü davranmak, sövüp saymak, onu dövmek, açık açık, “Lanet olsun, bıktım sizden, sıktınız artık.” demek için can atıyordu. Ama La Vie Française yüzünden kendini tutuyor; soğuk davranışlar, saygı kisvesi altında sert tavırlar, hatta zaman zaman da acımasız laflarla bu işin bitmesi gerektiğini ona anlatmaya çalışıyordu.</p>

  <p class="normal">Madam Walter ise inatla, onu Constantinople Sokağı’na çekmek için kurnazlıklar arıyordu, günün birinde iki kadının kapı önünde burun buruna gelmelerinden ödü kopuyordu Du Roy’nın.</p>

  <p class="normal">Madam Marelle’e duyduğu sevgi ise, tersine, yaz boyunca artmıştı. Ona, “Afacanım” diye hitap ediyor ve kadından sahiden hoşlanıyordu. İkisinin tabiatlarında benzer özellikler vardı, maceracı serseriler soyundandı ikisi de, yollarda gezinen derbederlere çok benzeyen şu kibar serserilerin soyundan.</p>

  <p class="normal">Yaz boyunca çok güzel bir aşk yaşamışlar, tıpkı nerede akşam orada sabah yaşayan öğrenciler gibi geçirmişlerdi yaz mevsimini; öğle ya da akşam yemekleri için Argenteuil’e, Bougival’e, Maisons’a, Poissy’ye gitmişler, saatlerce bir teknenin içinde vakit geçirerek kıyılardan çiçek toplamışlardı. Genç kadın Seine’in kızarmış balıklarına, et yahnisi ve buğulama balıklara, meyhane çardaklarına ve kayıkçıların haykırışlarına bayılıyordu. Genç adam güneşli bir günde bir banliyö treninin üst katında onunla birlikte yolculuk etmekten, korkunç burjuva villalarının pıtrak gibi bittiği Paris kırlarından eğlenceli ve ipe sapa gelmez laflar eşliğinde geçmekten hoşlanıyordu.</p>

  <p class="normal">Akşam yemeği için Madam Walter’in evine gitmesi gerektiğinde, su kenarındaki otların üzerinde arzularını tatmin etmiş, ateşini söndürmüş olan, biraz önce ayrıldığı genç sevgilisini hatırlayarak yaşlı ve azgın sevgilisine kin duyuyordu.</p>

  <p class="normal">İlişkiyi bitirme kararını açık seçik, neredeyse hoyratça belirttiği patroniçeden kurtulduğuna nihayet yavaş yavaş inanmaya başlamıştı ki, gazetede bulunduğu bir sırada, onu saat ikide Constantinople Sokağı’na çağıran telgrafı aldı.</p>

  <p class="normal">Bir yandan yürürken bir yandan da telgrafı okuyordu: “Bugün muhakkak seninle konuşmam lazım. Bu çok, ama çok ciddi bir durum. Saat ikide beni Constantinople Sokağı’ndaki evde bekle. Sana büyük bir yardımda bulunabilirim. Ölene kadar dostun. – VIRGINIE.”</p>

  <p class="normal">Şöyle düşünüyordu Du Roy: “Bu ihtiyar acuze yine ne istiyor benden? Bahse girerim ki söyleyeceği bir şey yoktur. Bana taptığını söyleyecektir bininci kez. Yine de onu görmeliyim. Çok ciddi bir durumdan ve büyük bir yardımdan söz ediyor, belki de doğrudur. Clotilde de saat dörtte gelecek. Ötekini en geç saat üçte başımdan savmalıyım. Lanet olsun, umarım karşılaşmazlar. Nedir şu kadınlardan çektiğim!”</p>

  <p class="normal">Kendi karısının sahiden de başını ağrıtmayan tek kadın olduğunu düşündü. Kendi yağıyla kavruluyor ve hayatın olağan meşguliyetlerine ait değişmez düzenin bozulmasını kabul edemediğinden sevişmeye ayrılan saatlerde onu çok sever görünüyordu.</p>

  <p class="normal">Du Roy, kadınla buluşacağı eve doğru ağır ağır yürüyor, bir yandan da için için patroniçeye diş biliyordu:</p>

  <p class="normal">“Eğer bana söyleyecek bir şeyi yoksa onu öyle güzel ağırlayacağım ki. Cambronne’un Fransızcası benimkinin yanında akademik kalacak. Öncelikle, ayağımı bir daha evine basmayacağımı söyleyeceğim.”</p>

  <p class="normal">Madam Walter’in diyeceklerini duymak için içeri girdi.</p>

  <p class="normal">Kadın hemen onun ardından çıkageldi, erkeği görür görmez:</p>

  <p class="normal">“Ah, demek telgrafımı aldın! Ne şans!” dedi.</p>

  <p class="normal">Du Roy sert bir ifade takınmıştı:</p>

  <p class="normal">“Evet, tam meclise gideceğim sırada gazetede aldım. Ne istiyorsun yine benden?”</p>

  <p class="normal">Madam Walter onu öpmek için tülünü kaldırmış, dayak yemiş bir köpek ürkekliği ve uysallığı içinde yaklaşıyordu.</p>

  <p class="normal">“Bana karşı nasıl da acımasızsın... Ne kadar ters konuşuyorsun benimle... Ne yaptım ben sana? Senin yüzünden nasıl acı çektiğimi bilemezsin.”</p>

  <p class="normal">“Tekrar başlamayacaksın değil mi?” diye homurdandı Du Roy.</p>

  <p class="normal">Kadın genç adamın yanı başında dikilmiş, kollarına atılmak için ondan bir tebessüm, bir hareket bekliyordu.</p>

  <p class="normal">“Böyle davranmak için mi benimle birlikte oldun, keşke beni kendi halime bıraksaydın, akılı uslu, mutlu mesut yaşayıp gidiyordum. Kilisede bana söylediklerini ve bu eve beni nasıl zorla soktuğunu hatırlıyor musun? Ama bak şimdi nasıl konuşuyorsun benimle, beni nasıl karşılıyorsun! Tanrım! Tanrım! Çok incitiyorsun beni.”</p>

  <p class="normal">“Of, lanet olsun! Yeter artık. Seni ne zaman görsem aynı nakarat! Duyan da sana sahip olduğumda on iki yaşındaymışsın ve bir melek kadar cahilmişsin sanır. Yo hayatım, gerçekleri görelim, ayartılan küçük bir kız falan yok ortada. Bana kendini verdiğinde yetişkin bir kadındın. Bunun için sana teşekkür ederim, son derece minnettarım, ama ölene kadar eteğine yapışıp kalacak değilim ya. Senin bir kocan, benim de bir karım var. İkimiz de özgür değiliz. Bir hevese kapıldık, kimseye de bir şey sezdirmedik, sonunda bitti işte.”</p>

  <p class="normal">“Ah, ne kadar hoyratsın! Kaba adamın, alçağın tekisin! Hayır, genç bir kız değildim ama daha önce hiç sevmemiş, hiç böyle aldanmamıştım...” dedi Madam Walter.</p>

  <p class="normal">Du Roy onun sözünü kesti:</p>

  <p class="normal">“Bunu bana yüz kere tekrarladın, biliyorum. Ama iki çocuğun var zaten... Kızlığını ben bozmuş değilim ya...”</p>

  <p class="normal">Madam Walter geri geri gitti:</p>

  <p class="normal">“Ah Georges, bu çok alçakça!..”</p>

  <p class="normal">İki elini göğsüne götüren kadın, boğazına kadar yükselen hıçkırıklarla kesik kesik nefes almaya başladı.</p>

  <p class="normal">Du Roy, onun gözlerinin yaşardığını görünce şapkasını şöminenin kenarından aldı:</p>

  <p class="normal">“Ha, ağlayacaksın demek! Öyleyse iyi akşamlar. Beni bu gösteri için mi buraya getirttin?”</p>

  <p class="normal">Madam Walter onun yolunu kesmek için bir adım attı ve cebinden çabucak bir mendil çıkararak ani bir hareketle gözlerini sildi. Kendisini zorladığı için daha güçlü çıkan, ama acıdan titreyen sesiyle kesik kesik konuştu:</p>

  <p class="normal">“Hayır... buraya... sana bir haber vermek için geldim... siyasi bir haber... sana elli bin frank... hatta istersen daha da fazlasını... kazanma fırsatı sağlamak için.”</p>

  <p class="normal">Birdenbire yumuşayan Du Roy:</p>

  <p class="normal">“Nasıl yani! Ne demek istiyorsun?” diye sordu.</p>

  <p class="normal">“Dün akşam, kocamla Laroche konuşurlarken bazı laflar tesadüfen kulağıma çalındı. Zaten benim yanımda fazla sakındıkları da yoktu. Walter, sana sır vermemesini tavsiye ediyordu bakana, çünkü senin her şeyi açık edeceğini söylüyordu.”</p>

  <p class="normal">Du Roy şapkasını tekrar bir iskemlenin üstüne koymuştu. Dikkat kesilmiş, bekliyordu.</p>

  <p class="normal">“Ne olmuş peki?”</p>

  <p class="normal">“Fas’ı işgal edecekler.”</p>

  <p class="normal">“Hadi canım. Laroche’la öğle yemeği yedim, hükümetin aşağı yukarı bütün amaçlarını not aldırdı bana.”</p>

  <p class="normal">“Yo sevgilim, sana rol yapmışlar, çünkü niyetlerinin öğrenilmesinden korkuyorlar.”</p>

  <p class="normal">“Otur.” dedi Georges.</p>

  <p class="normal">Kendisi de bir koltuğa oturdu. Madam Walter küçük bir tabure çekip, genç adamın bacaklarının arasına çöktü. Tatlı bir sesle tekrar konuşmaya başladı:</p>

  <p class="normal">“Hep seni düşündüğüm için, etrafımda fısıldanan her şeye kulak kesiliyorum artık.”</p>

  <p class="normal">Bir süredir onun arkasından bir şeyler tezgâhladıklarını, müdahalesinden korkarak onu kullandıklarını nasıl tahmin ettiğini usul usul anlatmaya koyuldu.</p>

  <p class="normal">“Bilirsin, insan sevince kurnazlaşır.” diyordu.</p>

  <p class="normal">Nihayet geçen gün anlamıştı. Kapalı kapılar ardında tezgâhlanan büyük, çok büyük bir işti bu. Madam Walter, gösterdiği uyanıklıktan ötürü memnun, gülümsüyordu şimdi; borsa oyunlarına, hisselerdeki değer değişimlerine; birikimlerini saygın, hatırlı insanların, siyaset adamları ya da bankacıların isimleriyle güvence altına alınmış fonlara yatıran binlerce küçük burjuva ve küçük yatırımcının iki saatlik spekülasyon sonunda varını yoğunu kaybetmesine yol açan ani iniş çıkışlara alışık maliyeci eşi gibi konuşurken coştukça coşuyordu.</p>

  <p class="normal">“Yaptıkları şey müthiş. Çok müthiş. Her şeyin başını çeken de Walter, bu işte çok usta. Sahiden de muazzam bir numara bu.”</p>

  <p class="normal">Du Roy bu hazırlık konuşması karşısında sinirleniyordu.</p>

  <p class="normal">“Sadede gel artık.” dedi çabucak.</p>

  <p class="normal">“Mesele şu. Tanca’ya bir müdahalede bulunulmasına, Laroche daha dışişleri bakanlığına geldiği gün aralarında karar vermişlerdi; altmış dört ya da altmış beş franka düşen Fas hisselerinin hepsini yavaş yavaş satın aldılar. Son derece ustalıkla, kaynağı belli olmayan kara parayla satın aldıkları için de hiç şüphe çekmediler. Sürekli Fas hisselerine talep olduğunu görerek şaşıran Rothschildleri bile oyuna getirdiler. Onlara, hepsinin de durumu kötüye giden, iflasın eşiğindeki aracı kurumların isimlerini sayarak cevap verdiler. Büyük bankayı yatıştırdı bu. Şimdi de müdahaleye hazırlanıyorlar, oraya girdiğimizde Fransız devleti borca kefil olacak. Dostlarımızın cebine elli ya da altmış milyon frank girecek. Üçkâğıdı görüyor musun? Herkesten, en ufak boşboğazlıktan bile nasıl korktuklarını da anlıyorsundur şimdi.”</p>

  <p class="normal">Başını genç adamın yeleğine yaslamış, kollarını bacaklarının üstüne koymuştu, ona sokuluyor, neredeyse içine giriyordu; onun bir okşayışı, bir tebessümüyle her şeyi yapmaya, her şeyi tehlikeye atmaya hazırdı, erkeğin ilgisini çektiğini hissediyordu şimdi.</p>

  <p class="normal">“Emin misin?” diye sordu Du Roy.</p>

  <p class="normal">Madam Walter güvenle cevap verdi:</p>

  <p class="normal">“Hem de nasıl!”</p>

  <p class="normal">“Gerçekten de çok müthiş. Şu Laroche denen pis herife gelince, onu köşeye kıstırmam yakındır. İtoğlu it! Kollasın kendini!.. Ayağını denk alsın!.. Bakan falan demem, elimde kalıverir.”</p>

  <p class="normal">Derken düşünmeye başladı:</p>

  <p class="normal">“Yine de bu durumdan yararlanmak lazım.” diye mırıldandı.</p>

  <p class="normal">“Hâlâ hisse satın alabilirsin.” dedi Madam Walter. “Değeri sadece yetmiş iki frank.”</p>

  <p class="normal">“Evet ama nakit param yok.” diye cevap verdi Du Roy.</p>

  <p class="normal">Madam Walter yüzünü ona doğru kaldırdı, gözleriyle yalvarır gibiydi.</p>

  <p class="normal">“Bunu düşündüm pisi pisim, eğer nazik davranıp beni biraz sevseydin, sana ödünç vermeme razı olurdun.”</p>

  <p class="normal">Du Roy, alelacele, neredeyse sertlikle cevap verdi:</p>

  <p class="normal">“Bak bu olmaz işte.”</p>

  <p class="normal">Kadın yalvaran bir sesle mırıldandı:</p>

  <p class="normal">“Dinle bak, borç para almadan yapabileceğin bir şey var. Ben on bin frank tutarında bu hisselerden satın almak istiyordum. Yirmi bin franklık alırım olur biter. Sen yarı yarıya bana ortak olursun. Tahmin edersin ki bu parayı Walter’e geri verecek değilim. Dolayısıyla şimdilik hiçbir şey ödemen gerekmez. Eğer umduğumuz gibi olursa yetmiş bin frank kazanırsın. Eğer iş çuvallarsa bana on bin frank borcun olur, ödemeyi de nasıl istersen öyle yaparsın.”</p>

  <p class="normal">“Hayır, bu tür yöntemlerden hiç hoşlanmam.” dedi yine Du Roy.</p>

  <p class="normal">Bunun üzerine Madam Walter onu ikna etmeye çalıştı, bu işe sadece söz üzerine on bin frank yatıracağını, sonuç olarak genç adamın bir risk üstleneceğini, kendisinin de şimdilik ona ödünç para vermeyeceğini, çünkü paranın Walter Bankası’ndan çıkacağını söyledi.</p>

  <p class="normal">Ayrıca, bu işi mümkün kılan siyasi kampanyayı La Vie Française’de baştan sona genç adamın yürüttüğünü, bundan yararlanmamasının salaklık olacağını da belirtti.</p>

  <p class="normal">Du Roy hâlâ tereddüt ediyordu.</p>

  <p class="normal">“Bir de şöyle düşün, bu on bin frankı sana Walter ödünç veriyor aslında, senin ona bulunduğun hizmet ise bu değerin çok üstünde.” diye ekledi Madam Walter.</p>

  <p class="normal">“Peki, tamam.” dedi Du Roy. “Seninle yarı yarıya ortak oluyorum. Kaybedecek olursak sana on bin frank öderim.”</p>

  <p class="normal">Kadın öyle sevindi ki yerinden doğrularak genç adamın başını ellerinin arasına aldı, doymazlıkla öpmeye başladı.</p>

  <p class="normal">Du Roy başta karşı koymadı, ama kadın işi iyice ileri götürüp, ona sıkı sıkı sarılarak arzuyla okşamaya başlayınca, diğer kadının birazdan geleceğini düşündü; eğer zayıf davranırsa zaman kaybedecek ve ateşini yaşlı kadının kollarında söndürecekti, oysa bu ateşi genç sevgiliye saklaması daha iyi olurdu.</p>

  <p class="normal">Bunun üzerine Madam Walter’i yavaşça itti.</p>

  <p class="normal">“Hadi ama, aklını başına topla.” dedi.</p>

  <p class="normal">Kadın üzgün gözlerle ona baktı:</p>

  <p class="normal">“Ah Georges, artık seni öpmeme bile izin yok.”</p>

  <p class="normal">“Hayır, bugün olmaz. Biraz başım ağrıyor, hasta gibiyim.” diye cevap verdi.</p>

  <p class="normal">Kadın uysalca, tekrar Du Roy’nın bacaklarının arasına oturdu.</p>

  <p class="normal">“Yarın akşam yemeğe gelir misin?” diye sordu. “Öyle mutlu olurum ki!”</p>

  <p class="normal">Du Roy tereddüt etti, sonra teklifi geri çevirmeyi göze alamadı.</p>

  <p class="normal">“Elbette, tabii.”</p>

  <p class="normal">“Sağ ol sevgilim.”</p>

  <p class="normal">Sokulgan ve düzenli bir hareketle yanağını genç adamın göğsüne sürüyordu, uzun siyah saçlarının bir teli erkeğin yeleğine takıldı.</p>

  <p class="normal">Madam Walter bunu fark etti ve aklından çılgınca bir fikir geçti, genellikle kadınların tüm mantığını belirleyen, batıl inançlara dayalı şu fikirlerden biriydi bu. Bu saç telini usul usul bir düğmenin etrafına sarmaya koyuldu. Sonra bir başka saç telini sonraki düğmeye, bir diğerini daha üstteki düğmeye bağladı. Her düğmeye bir saç teli sarıyordu.</p>

  <p class="normal">Genç adam birazdan ayağa kalkınca bu saç tellerini koparacaktı. Kendisinin canı yanacaktı ama olsun, ne büyük mutluluktu! Georges farkında olmadan ondan bir parçayı, şimdiye kadar hiç istemediği saçından bir tutamı beraberinde götürecekti. Onu kendisine bağlayan bir bağ, gizli, görünmez bir bağ olacaktı bu! Erkeğin üzerinde bıraktığı bir tılsım. Georges elinde olmadan onu düşünecek, onu hayal edecek, ertesi gün onu biraz daha fazla sevecekti.</p>

  <p class="normal">“Artık gitmeliyim, çünkü oturumun son bölümü için mecliste beni bekliyorlar. Bugün gitmemezlik edemem.” dedi Du Roy aniden.</p>

  <p class="normal">“Bu kadar çabuk ha!” diye göğüs geçirdi Madam Walter. Ardından tevekküllü bir ifadeyle ekledi:</p>

  <p class="normal">“Git sevgilim, ama yarın akşam yemeğe geleceksin.”</p>

  <p class="normal">Ani bir hareketle genç adamdan uzaklaştı. Cildine iğne batırılıyormuş gibi, başında kısa ve keskin bir acı duydu. Yüreği güm güm atıyordu, onun yüzünden canı biraz acıdığı için mutluydu.</p>

  <p class="normal">“Hoşça kal.” dedi.</p>

  <p class="normal">Du Roy merhametli bir tebessümle ona sarıldı ve soğukça gözlerinden öptü.</p>

  <p class="normal">Ama bu temasla çılgına dönen kadın tekrar mırıldandı: “Bu kadar çabuk ha!” Yalvaran gözleri kapısı açık olan yatak odasını işaret ediyordu.</p>

  <p class="normal">Du Roy onu kendisinden uzaklaştırdı:</p>

  <p class="normal">“Bir an önce gitmem lazım,” dedi aceleci bir tavırla, “yoksa geç kalacağım.”</p>

  <p class="normal">Bunun üzerine Madam Walter ona dudaklarını uzattı, bu dudaklara üstünkörü bir öpücük konduran genç adam unuttuğu şemsiyesini kadının eline tutuşturarak:</p>

  <p class="normal">“Hadi ama, elimizi çabuk tutalım, saat üçü geçti.” dedi.</p>

  <p class="normal">Madam Walter onun önü sıra evden çıktı:</p>

  <p class="normal">“Yarın saat yedide.” diye tekrarlayıp duruyordu.</p>

  <p class="normal">“Yarın saat yedide.” diye karşılık verdi Du Roy.</p>

  <p class="normal">Ayrıldılar. Kadın sağa, genç adam ise sola döndü.</p>

  <p class="normal">Du Roy bulvara kadar yukarı doğru yürüdü. Sonra, Malesherbes Bulvarı’nı izleyerek ağır adımlarla tekrar aşağı indi. Bir pastanenin önünden geçerken, kristal bir kâsede duran kestaneşekerlerini gördü, “Yarım kilo alıp, Clotilde’e götüreyim.” diye düşündü. Genç kadının deli gibi sevdiği bu şekerlemelerden bir kesekâğıdı satın aldı. Saat dörtte, genç sevgilisini beklemek üzere eve dönmüştü.</p>

  <p class="normal">Clotilde biraz gecikmeli geldi, çünkü kocası bir haftalığına eve dönmüştü.</p>

  <p class="normal">“Yarın akşam yemeğe gelir misin?” diye sordu. “Seni görmekten memnun olur.”</p>

  <p class="normal">“Gelemem, yemeğe patronun evine gideceğim. Uğraştığımız bir yığın siyasi ve mali mesele var.”</p>

  <p class="normal">Clotilde şapkasını çıkarmıştı. Şimdi de, bedenini fazlasıyla sıkan bluzunu sıyırıyordu.</p>

  <p class="normal">“Du Roy, şöminenin üzerindeki kesekâğıdını gösterdi ona:</p>

  <p class="normal">“Sana kestaneşekeri getirdim.”</p>

  <p class="normal">Genç kadın ellerini çırptı:</p>

  <p class="normal">“Ne güzel! Öyle tatlısın ki!”</p>

  <p class="normal">Kestaneşekerlerini aldı, bir tanesinin tadına bakıp:</p>

  <p class="normal">“Çok lezzetli.” dedi. “Bana öyle geliyor ki tek bir tane bırakmayacağım.”</p>

  <p class="normal">Sonra şehvetli bir neşeyle Georges’a bakarak ekledi:</p>

  <p class="normal">“Bütün kötü alışkanlıklarımı besliyorsun ha?”</p>

  <p class="normal">Kestaneleri ağır ağır yiyor, hâlâ kalıp kalmadığını görmek için ikide bir kesekâğıdının dibine göz atıyordu.</p>

  <p class="normal">“Hadi koltuğa otur,” dedi, “bacaklarının arasına çöküp öyle yiyeceğim şekerlemelerimi. Çok keyifli olacak.”</p>

  <p class="normal">Du Roy gülümseyerek oturdu; biraz önce Madam Walter’le olduğu gibi bacaklarını açıp genç kadını arasına aldı.</p>

  <p class="normal">Clotilde onunla konuşmak için başını kaldırıyor ve ağzı doluyken şöyle diyordu:</p>

  <p class="normal">“Haberin yok sevgilim, rüyamda seni gördüm, ikimiz bir devenin üzerinde büyük bir yolculuk yapıyorduk. Devenin iki hörgücü vardı, sen ve ben birer hörgücün üstüne ata biner gibi oturmuş, çölü geçiyorduk. Yanımızda bir kâğıda sarılı sandviçler ve bir şişe şarap vardı, hörgüçlerin üzerinde atıştırıyorduk. Ama bu durum benim canımı sıkıyordu, çünkü başka bir şey yapamıyorduk, birbirimizden epeyi uzaktık, ben aşağı inmek istiyordum.”</p>

  <p class="normal">“Ben de inmek istiyorum.” diye karşılık verdi Du Roy.</p>

  <p class="normal">Hikâye hoşuna gitmiş, gülüyordu; konuşup durması, bu ipe sapa gelmez, çocukça şeyleri, âşıkların uydurduğu bu sevimli saçmalıkları anlatması için genç kadını teşvik ediyordu. Madam de Marelle’in ağzından çıktığında hoşuna giden bu haylazca laflar Madam Walter’in ağzından çıkacak olsa onu sinirlendirirdi.</p>

  <p class="normal">Clotilde de ona, “Sevgilim, yavrum, pisi pisim.” diye hitap ediyordu. O zaman bu kelimeler genç adama sevecen ve okşayıcı geliyordu. Biraz önce diğer kadının söyledikleri ise onu sinirlendirip tiksindiriyordu. Her zaman aynı olan aşk sözleri, çıktıkları dudakların tadını alır çünkü.</p>

  <p class="normal">Ama bu saçma sapan laflarla eğlenirken, bir yandan da kazanacağı yetmiş bin frankı düşünmekteydi, birdenbire sevgilisinin başını parmağıyla iki kere tıpışlayarak onu susturdu:</p>

  <p class="normal">“Dinle kediciğim. Senden kocana bir haber iletmeni isteyeceğim. Benim tarafımdan ona de ki, yetmiş iki frank olan Fas hisselerinden on bin frank tutarında satın alsın yarın; üç ay geçmeden altmış ila seksen bin frank kazanmış olacağına söz veriyorum. Ağzını çok sıkı tutmasını da söyle. Yine benim tarafımdan, Tanca müdahalesinin karara bağlandığını ve Fransız devletinin Fas’ın borçlarına kefil olacağını ilet. Ama sakın başkalarına bir şey anlatma. Sana bu söylediğim bir devlet sırrıdır.”</p>

  <p class="normal">Clotilde ciddiyetle onu dinliyordu:</p>

  <p class="normal">“Teşekkür ederim. Bu akşam kocama söyleyeceğim. Ona güvenebilirsin, ağzını sıkı tutar. Çok güvenilir bir adamdır. Hiç tehlike yok.”</p>

  <p class="normal">Bütün kestaneleri bitirmişti. Kesekâğıdını ellerinin arasında buruşturdu ve şöminenin içine attı. Ardından, “Hadi gidip yatalım.” dedi. Ayağa kalkmadan Georges’un yelek düğmelerini çözmeye başladı.</p>

  <p class="normal">Aniden durdu, bir düğme iliğine takılmış uzun bir saç telini iki parmağıyla tutup çekerek gülmeye koyuldu:</p>

  <p class="normal">“Şuraya bak. Madeleine’in saçını da yanında getirmişsin. Al sana sadık bir koca.”</p>

  <p class="normal">Derken tekrar ciddileşerek, bulduğu zar zor seçilen saç telini elinde uzun uzun inceledi:</p>

  <p class="normal">“Madeleine’in saçı değil bu, siyah.”</p>

  <p class="normal">Du Roy gülümsedi:</p>

  <p class="normal">“Oda hizmetçisinin saçıdır.”</p>

  <p class="normal">Ama Clotilde bir hafiye dikkatiyle yeleği gözden geçiriyordu, bir düğmenin etrafına sarılmış ikinci bir saç teli buldu; ardından bir üçüncüsünü daha; bembeyaz kesilmişti, hafifçe titreyerek haykırdı:</p>

  <p class="normal">“Ah! Bütün düğmelerine saç tellerini sarmış bir kadınla yatmışsın.”</p>

  <p class="normal">Du Roy şaşkına dönmüş, kem küm ediyordu:</p>

  <p class="normal">“Yok canım. Deli misin...”</p>

  <p class="normal">Birdenbire hatırladı, durumu anladı, önce allak bullak oldu, sonra sırıtarak inkâr etti; çapkınlık yaptığından şüphelenmesi onu sinirlendirmemişti aslında.</p>

  <p class="normal">Genç kadın sürekli arıyor, sarılı saç telleri bulup hızlı bir hareketle açıyor, sonra da halının üstüne atıyordu.</p>

  <p class="normal">Kurnaz kadın içgüdüsüyle bir şeyleri tahmin etmişti, öfkeden gözü dönmüş, ağlamaya hazır vaziyette, kesik kesik konuşuyordu:</p>

  <p class="normal">“Seni seviyor... bu kadın... kendisine ait bir şeyi yanında götürmeni istemiş... Ah! ne kadar hainsin...”</p>

  <p class="normal">Ardından bir çığlık attı, sinirli ama sevinç dolu, keskin bir çığlık: “Oh!.. oh!.. yaşlı bir kadın bu... al sana beyaz bir saç teli... Demek artık yaşlı kadınlarla düşüp kalkıyorsun... Sana ödeme yapıyorlar mı... söylesene... sana para ödüyorlar mı?.. Yaşlı kadınlara kaldın ha... Öyleyse bana ihtiyacın yoktur artık... o kadını elinden kaçırma...”</p>

  <p class="normal">Ayağa kalktı, bir iskemlenin üstüne atılmış bluzuna doğru koştu ve bluzu çabucak üzerine geçirdi.</p>

  <p class="normal">Du Roy onu alıkoymak istiyor, utanç içinde kekeliyordu:</p>

  <p class="normal">“Olur mu Clo... aptallık etme... bunun ne olduğunu bilmiyorum... dinle bak... gitme... hadi ama... kal burada...”</p>

  <p class="normal">Clotilde aynı lafları tekrarlayıp duruyordu:</p>

  <p class="normal">“Yaşlı sevgilini elinden kaçırma... onunla devam et... onun saçlarından kendine bir yüzük yaptır... onun beyaz saçlarından... Yeterince var elinde.”</p>

  <p class="normal">Sert ve hızlı hareketlerle giyinmiş, saçını başını düzeltmiş, tülünü yüzüne indirmişti; kendisini tutmaya yeltenince Du Roy’nın suratına var gücüyle bir tokat aşketti. Genç adam sersemlemiş vaziyette öylece kalakalmışken, kapıyı açtı ve kaçarcasına çıkıp gitti.</p>

  <p class="normal">Du Roy yalnız kalır kalmaz, şu beş para etmez yaşlı Walter Ana’yı düşünerek öfkeden kudurdu. Onun canına okuyacak, gözünün yaşına bakmayacaktı.</p>

  <p class="normal">Kızarmış yanağını suyla ıslattı. Ardından, alacağı intikamı düşünerek kendisi de evden çıktı. Bu sefer affetmeyecekti. Hem de hiç!</p>

  <p class="normal">Bulvara kadar indi, aylak aylak dolanırken bir mücevher dükkânının önünde durdu, uzun zamandır içinin gittiği ve fiyatı bin sekiz yüz frank olan bir kronometreye bakmaya koyuldu.</p>

  <p class="normal">Yüreği ani bir sevinçle dolarak, “Eğer yetmiş bin frankı kazanacak olursam bunu satın alabilirim.” diye dişündü. Derken bu yetmiş bin frankla neler yapacağını hayal etmeye başladı.</p>

  <p class="normal">Önce milletvekili olacaktı. Sonra kronometreyi satın alacak, sonra borsada oynayacak, sonra da... ve daha sonra da...</p>

  <p class="normal">Gazeteye gitmek istemiyor, Walter’le görüşmeden ve makalesini yazmadan önce Madeleine’le sohbet etmeyi tercih ediyordu; eve dönmek üzere yola koyuldu.</p>

  <p class="normal">Drouot Sokağı’na girmek üzereydi ki zınk diye durdu; Chaussée d’Antin’de oturan Kont de Vaudrec’in halini hatırını sormayı unutmuştu. Bunun üzerine, yine oyalanarak geri döndü, kafasında bin bir düşünce vardı, mutlu hayaller kuruyor, aklından hoş, güzel şeyler geçiriyor, yakında sahip olacağı serveti ve Laroche denen o rezili, şu uyuz ve yaşlı patroniçeyi düşünüyordu. Clotilde’in öfkesini hiç dert etmiyor, çünkü genç kadının kendisini çabucak bağışlayacağını biliyordu.</p>

  <p class="normal">Kont de Vaudrec’in oturduğu evin kapıcısına:</p>

  <p class="normal">“Mösyö de Vaudrec nasıl? Son günlerde hasta olduğunu öğrendim.” diye sorduğunda, adam şöyle cevap verdi:</p>

  <p class="normal">“Sayın kont çok hasta, beyefendi. Geceyi çıkaramayacağını düşünüyorlar, damla kalbine yürümüş.”</p>

  <p class="normal">Du Roy öylesine ürkmüştü ki ne yapacağını bilemez haldeydi. Vaudrec ölmek üzereydi ha! Kendisine bile itiraf etmekten çekindiği bir yığın karmakarışık, altüst edici düşünce geçiyordu kafasından.</p>

  <p class="normal">Ne dediğinin farkında olmadan, “Teşekkür ederim... yine gelirim ben.” diye kekeledi.</p>

  <p class="normal">Sonra bir kupa arabasına atlayarak evine doğru yollandı.</p>

  <p class="normal">Karısı dönmüştü. Nefes nefese onun odasına dalıp hemen haberi verdi:</p>

  <p class="normal">“Haberin yok mu? Vaudrec ölmek üzereymiş!”</p>

  <p class="normal">Madeleine oturmuş, bir mektup okuyordu. Kafasını kaldırıp arka arkaya üç kez tekrarladı:</p>

  <p class="normal">“Nasıl? Ne diyorsun?.. Ne diyorsun?.. Ne diyorsun?..”</p>

  <p class="normal">“Damla hastalığı kalbine yürüdüğü için Vaudrec ölüyor diyorum.” Sonra ekledi:</p>

  <p class="normal">“Ne yapmayı düşünüyorsun?”</p>

  <p class="normal">Bembeyaz kesilen genç kadın yerinden doğrulmuştu, yanakları sinirli bir titremeyle seğiriyordu, derken yüzünü ellerinin arasına gömerek hüngür hüngür ağlamaya başladı. Ayakta dikilmiş, yüreği acıdan paramparça, hıçkırıklarla sarsılıyordu.</p>

  <p class="normal">Ama aniden acısını bastırdı ve gözlerini sildi:</p>

  <p class="normal">“Ben... ben oraya gidiyorum... beni dert etme... ne zaman gelirim bilmiyorum... beni bekleme...”</p>

  <p class="normal">“Pekâlâ, git.” diye karşılık verdi Du Roy.</p>

  <p class="normal">El sıkıştılar, genç kadın öylesine apar topar çıkıp gitti ki eldivenlerini unuttu.</p>

  <p class="normal">Akşam yemeğini tek başına yiyen Georges, makalesini yazmaya koyuldu. Yazıyı tam anlamıyla bakanın istediği gibi, okurların Fas müdahalesinin gerçekleşmeyeceği izlenimi edinecekleri biçimde kaleme aldı. Ardından makaleyi gazeteye götürdü, kısa bir süre patronla çene çaldı ve nedenini bilmediği bir yürek hafifliğiyle, sigarasını tüttüre tüttüre geri döndü.</p>

  <p class="normal">Karısı eve gelmemişti. Yatıp uyudu.</p>

  <p class="normal">Madeleine gece yarısına doğru döndü. Aniden uyanan Georges, doğrulup yatakta oturmuştu.</p>

  <p class="normal">“Durum ne?” diye sordu.</p>

  <p class="normal">Karısını hiç bu kadar solgun ve heyecanlı görmemişti.</p>

  <p class="normal">“Öldü.” diye mırıldandı Madeleine.</p>

  <p class="normal">“Ah! Peki... sana hiçbir şey söylemedi mi?”</p>

  <p class="normal">“Söylemedi. Oraya vardığımda bilincini kaybetmişti.”</p>

  <p class="normal">Georges düşünüyordu. Sormak istediği sorular dilinin ucuna kadar geliyor, ama bir türlü cesaret edemiyordu.</p>

  <p class="normal">“Yat hadi.” dedi.</p>

  <p class="normal">Madeleine çabucak soyundu, sonra genç adamın yanına süzüldü.</p>

  <p class="normal">“Ölürken başucunda akrabaları var mıydı?” diye sordu Georges.</p>

  <p class="normal">“Sadece bir yeğeni vardı.”</p>

  <p class="normal">“Ya! Bu yeğeniyle sık sık görüşüyor muydu?”</p>

  <p class="normal">“Yok canım. On senedir birbirlerini görmemişlerdi.”</p>

  <p class="normal">“Başka akrabaları var mıydı?”</p>

  <p class="normal">“Hayır... sanmıyorum.”</p>

  <p class="normal">“Öyleyse... mirası bu yeğen mi alacak?”</p>

  <p class="normal">“Bilmiyorum.”</p>

  <p class="normal">“Zengin miydi Vaudrec?”</p>

  <p class="normal">“Evet, çok zengindi.”</p>

  <p class="normal">“Aşağı yukarı ne kadar parası vardı biliyor musun?”</p>

  <p class="normal">“Hayır, tam olarak değil. Bir iki milyonu vardı herhalde.”</p>

  <p class="normal">Georges başka bir şey söylemedi. Madeleine mumu üfledi. Karanlıkta yan yana sessizce yatmaya devam edip, uyanık vaziyette düşüncelere daldılar.</p>

  <p class="normal">Georges’un uyuma isteği kalmamıştı. Madam Walter’in vaat ettiği yetmiş bin frankı yetersiz buluyordu şimdi. Birdenbire Madeleine’in ağladığı hissine kapıldı. Emin olmak için sordu:</p>

  <p class="normal">“Uyuyor musun?”</p>

  <p class="normal">“Hayır.”</p>

  <p class="normal">Genç kadının sesi ağlamaklı ve titrekti.</p>

  <p class="normal">“Öğleden sonra sana şu senin bakanın bizi oyuna getirdiğini söylemeyi unuttum.” dedi Georges.</p>

  <p class="normal">“Nasıl yani?”</p>

  <p class="normal">Genç adam, Laroche ve Walter’in tezgâhladığı oyunu bütün ayrıntılarıyla uzun uzun anlattı.</p>

  <p class="normal">Bitirince Madeleine sordu:</p>

  <p class="normal">“Nasıl öğrendin peki?”</p>

  <p class="normal">“İzin ver de bunu söylemeyeyim. Senin de hiç bilmediğim, kendi haber alma yöntemlerin var. Ben de benimkileri kendime saklamak istiyorum. Her halükârda, verdiğim bilgilerin doğruluğuna kefilim.”</p>

  <p class="normal">Bunun üzerine, “Evet, mümkündür...” diye mırıldandı Madeleine. “Bizim dışımızda bir işler çevirdiklerinden kuşkulanıyordum zaten.”</p>

  <p class="normal">Ama bir türlü uyku tutmayan Georges karısına sokulmuştu, usulca kulağını öptü. Genç kadın sinirli sinirli onu itti:</p>

  <p class="normal">“Rica ederim beni rahat bırak olmaz mı, cilveleşecek durumda değilim.”</p>

  <p class="normal">Georges boyun eğerek duvara doğru döndü, gözlerini kapatıp en sonunda uyudu.</p>
</body>
</html>
