<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_19">IX</h2>

  <p class="normal">Aradan üç ay geçmişti. Du Roy’nın boşanma kararı çıkmış, karısı yeniden Forestier soyadını almıştı; Walterler 15 Temmuz’da Trouville’e gitmek zorunda olduklarından, ayrılmadan önce bir günü kırlarda geçirmeye karar verdiler.</p>

  <p class="normal">Bir perşembe gününü seçtiler ve sabah saat dokuzda, dört atın çektiği, altı kişilik büyük bir kupa arabasıyla yola çıktılar.</p>

  <p class="normal">Öğle yemeğini Saint-Germain’de, IV. Henri Köşkü’nde yiyeceklerdi. Güzel Dost bu yolculukta tek erkek olmak istemişti, çünkü Marki de Cazolles’un ne varlığına ne de suratına katlanabilirdi. Ama son anda, Kont de Latour-Yvelin’i de uyanır uyanmaz alıp götürmeyi kararlaştırdılar. Ona bir gün önce haber verildi.</p>

  <p class="normal">Araba hızla Champs-Elysées Bulvarı’ndan yukarı çıkıp Boulogne ormanını geçti.</p>

  <p class="normal">Harika bir yaz günüydü, hava çok sıcak değildi. Kırlangıçlar mavi gökyüzünde büyük kavisler çiziyor, onlar geçip gittikten sonra bile insan bu kavisli çizgileri görür gibi oluyordu.</p>

  <p class="normal">Üç kadın arabanın gerisindeki koltuktaydı, anne iki kızının arasındaydı; üç erkek ise onların karşılarındaki koltukta, yola ters oturuyordu, Walter iki konuğun arasına yerleşmişti.</p>

  <p class="normal">Seine Nehri’ni geçtiler, Mont-Valérien’in etrafından dolandılar, ardından Bougival’e ulaşarak Pecq’e kadar nehir boyunca ilerlediler.</p>

  <p class="normal">Biraz olgunca bir adam olan Kont de Latour-Yvelin’in uzun ve seyrek sakalının telleri en ufak esintide havalanıyor, Du Roy ise içinden, “Rüzgâr sakalında hoş oyunlar sergiliyor.” diye geçiriyordu; adam Rose’a sevgi dolu gözlerle bakmaktaydı. Bir aydır nişanlıydılar.</p>

  <p class="normal">Benzi sapsarı olan Georges, kendisi gibi sararmış olan Suzanne’a bakıyordu ikide bir. İki gencin bakışları karşılaşıyor, sanki birbirlerinin düşüncesini okumaya çalışıyor, birbirlerini anlıyor, gizli gizli bir düşünceyi paylaşıyor, sonra da birbirlerinden kaçıyorlardı. Madam Walter sakin ve mutluydu.</p>

  <p class="normal">Yemek uzun sürdü. Paris’e doğru yola koyulmadan önce, Georges taraçada şöyle bir dolaşmayı önerdi.</p>

  <p class="normal">Önce manzaraya bakmak için durdular. Hepsi duvar boyunca sıralanıp, uçsuz bucaksız ufuk karşısında kendilerinden geçtiler. Uzun bir dağın eteğindeki Seine, yeşilliklerin arasına uzanmış devasa bir yılan gibi, Maisons-Laffitte’e doğru akıyordu. Sağda, yamacın tepesinde, Marly Sukemeri’nin gökyüzüne yansıyan gölgesi, upuzun ayakları olan bir tırtılı andırıyordu; Marly ise aşağıda, sık bir ağaç kümesinin altında gözden kayboluyordu.</p>

  <p class="normal">Karşıda uzayıp giden uçsuz bucaksız ovada yer yer köyler görünüyordu. Vésinet gölcükleri küçük ormanın cılız yeşilliği içinde belirgin ve tertemiz lekeler oluşturmaktaydı. Solda, çok uzaklarda, Sartrouville’in sivri çan kulesi seçiliyordu.</p>

  <p class="normal">“Dünyanın hiçbir yerinde buna benzer bir manzara bulamazsınız. İsviçre’de bile böylesi yoktur.” dedi Walter.</p>

  <p class="normal">Ardından ağır ağır gezinmeye ve bu görüntünün tadını çıkarmaya koyuldular.</p>

  <p class="normal">Georges ve Suzanne geride kaldılar. Diğerleriyle aralarına birkaç adım mesafe girince, Georges denetlemeye çalıştığı alçak bir sesle şöyle dedi:</p>

  <p class="normal">“Suzanne, size tapıyorum. Öyle çok seviyorum ki aklımı kaçırabilirim.”</p>

  <p class="normal">“Ben de öyle Güzel Dost.” diye fısıldadı Suzanne.</p>

  <p class="normal">Genç adam sözünü sürdürdü:</p>

  <p class="normal">“Eğer karım olarak size sahip olamazsam Paris’i ve bu ülkeyi terk edeceğim.”</p>

  <p class="normal">“Öyleyse beni babamdan istemeyi deneyin. Belki de kabul eder.” diye cevap verdi Suzanne.</p>

  <p class="normal">Georges sabırsızlığını açığa vuran küçük bir hareket yaptı:</p>

  <p class="normal">“Hayır, size onuncu kez söylüyorum, bunun hiçbir yararı olmaz. Evinizin kapısı bana kapanacaktır; gazeteden de atarlar beni, birbirimizi göremeyiz bile. Usulüne uygun biçimde sizi istersem, neticesi bu olur işte. Sizin adınıza Marki de Cazolles’a söz verdiler. Sonunda, ‘evet’ diyeceğinizi umuyorlar. Bekliyorlar şimdi.”</p>

  <p class="normal">“Öyleyse ne yapmamız lazım?” diye sordu Suzanne.</p>

  <p class="normal">Georges tereddüt ediyor, genç kıza göz ucuyla bakıyordu:</p>

  <p class="normal">“Bir çılgınlık yapacak kadar beni seviyor musunuz?”</p>

  <p class="normal">“Evet.” dedi Suzanne kararlı bir biçimde.</p>

  <p class="normal">“Peki ya büyük bir çılgınlık?”</p>

  <p class="normal">“Evet.”</p>

  <p class="normal">“Çılgınlıkların en büyüğünü peki?”</p>

  <p class="normal">“Evet.”</p>

  <p class="normal">“Sahi mi?”</p>

  <p class="normal">“Evet.”</p>

  <p class="normal">“Peki o zaman, bir çözüm var, tek bir tane! Evlilik isteğinin sizden gelmesi lazım, benden değil. Gözünün içine bakılan bir çocuksunuz siz, her şeyi söylemenize izin verirler, fazladan bir aşırılık daha yapacak olsanız kimse şaşırmaz. Dinleyin şimdi. Bu akşam eve dönünce doğruca annenize gidecek, önce onunla yalnız konuşacaksınız. Annenize benimle evlenmek istediğinizi itiraf edeceksiniz. Çok heyecanlanıp öfkelenecektir...”</p>

  <p class="normal">Suzanne onun sözünü kesti:</p>

  <p class="normal">“Yo, annem bunu ister.”</p>

  <p class="normal">Georges çabucak cevap verdi:</p>

  <p class="normal">“Hayır. Onu tanımıyorsunuz siz. Babanızdan daha fazla üzülüp kızacaktır. Nasıl karşı çıkacağını görürsünüz. Ama direnecek, geri adım atmayacaksınız; benimle evlenmek istediğinizi, benden başka kimseyle evlenmeyeceğinizi söyleyeceksiniz. Yapar mısınız bunu?”</p>

  <p class="normal">“Yaparım.”</p>

  <p class="normal">“Annenizin yanından ayrılınca da, çok ciddi ve çok kararlı bir tavırla aynı şeyi babanıza söyleyeceksiniz.”</p>

  <p class="normal">“Evet, evet. Ya sonra?”</p>

  <p class="normal">“Sonra, işte burada durum tehlikeli bir hal alıyor. Eğer benim karım olmaya kararlı, çok, ama çok kararlıysanız benim sevgili, biricik Suzanne’cığım... o zaman... sizi kaçıracağım.”</p>

  <p class="normal">Genç kız büyük bir sevince kapıldı, az kalsın ellerini çırpacaktı.</p>

  <p class="normal">“Ah, ne mutluluk! Beni kaçıracaksınız ha? Ne zaman kaçıracaksınız peki?”</p>

  <p class="normal">Geceleri kaçırılan kızlara, posta arabalarına, hanlara dair tüm o eski şiirsellik, kitaplardaki bütün o güzelim maceralar, gerçekleşmeye hazır büyüleyici bir düş gibi hızla zihniden geçti.</p>

  <p class="normal">“Beni ne zaman kaçıracaksınız peki?” diye tekrarladı.</p>

  <p class="normal">Georges sesini iyice alçaltarak cevap verdi:</p>

  <p class="normal">“Şey... bu akşam... bu gece.”</p>

  <p class="normal">Suzanne ürpererek sordu:</p>

  <p class="normal">“Nereye gideceğiz?”</p>

  <p class="normal">“Bu benim sırrım. Siz yapacağınız şeyi düşünün. Kaçtıktan sonra sadece benim karım olacağınızı aklınızdan çıkarmayın! Bu tek çözüm, ama sizin için... çok... çok tehlikeli.”</p>

  <p class="normal">“Kararlıyım... sizinle nerede buluşacağım?” dedi Suzanne.</p>

  <p class="normal">“Konaktan tek başınıza çıkabilir misiniz?”</p>

  <p class="normal">“Evet. Küçük kapıyı açmayı biliyorum.”</p>

  <p class="normal">“Pekâlâ, gece yarısına doğru kapıcı yattığında, Concorde Meydanı’na gelin. Donanma Bakanlığının karşısında duran bir kupa arabasında sizi bekleyeceğim.”</p>

  <p class="normal">“Geleceğim.”</p>

  <p class="normal">“Sahi mi?”</p>

  <p class="normal">“Sahi.”</p>

  <p class="normal">Georges onun elini tutup sıktı:</p>

  <p class="normal">“Ah, sizi nasıl seviyorum! O kadar iyi yürekli ve cesursunuz ki! Demek Mösyö de Cazolles’la evlenmek istemiyorsunuz ha?”</p>

  <p class="normal">“Yo hayır.”</p>

  <p class="normal">“Siz hayır deyince babanız çok kızdı mı?”</p>

  <p class="normal">“Öyle sanıyorum, beni manastıra kapatmak istiyordu.”</p>

  <p class="normal">“Gördüğünüz gibi gözü pek olmak gerekiyor.”</p>

  <p class="normal">“Olacağım.”</p>

  <p class="normal">Kafası bu kaçırılma düşüncesiyle meşgul, engin ufka bakıyordu. Oradan daha uzaklara gidecekti... onunla birlikte!.. Kaçırılacaktı!.. Bununla gurur duyuyordu! Şerefini, namusunun lekelenebileceğini hiç düşünmüyordu. Bundan haberdar mıydı hatta? Böyle bir olasılığı aklına getirebiliyor muydu?”</p>

  <p class="normal">Madam Walter arkasını dönerek bağırdı:</p>

  <p class="normal">“Gelsene yavrum. Güzel Dost’la ne yapıyorsun?”</p>

  <p class="normal">İki genç diğerlerine yetişti. Biraz sonra gidecekleri deniz kıyısından, denize girmekten söz ediliyordu.</p>

  <p class="normal">Aynı yoldan bir kez daha geçmemek için, Chatou üzerinden döndüler.</p>

  <p class="normal">Georges ağzını açıp tek kelime etmiyordu. Düşünüyordu: Demek nihayet başaracaktı ha, tabii bu ufaklığın biraz cesaret göstermesi gerekiyordu! Tam üç aydır kızı karşı konulmaz bir sevgi ağıyla sarıp sarmalamaktaydı. Onu baştan çıkarıyor, büyülüyor, gönlünü fethediyordu. Başkalarına kendisini sevdirmeyi bildiği için, genç kıza da kendisini sevdirmişti. Kızın süslü bebeklere has uçarı gönlünü kolayca kazanmıştı.</p>

  <p class="normal">Önce, onun Mösyö de Cazolles’u reddetmesini sağlamıştı. Şimdi de kendisiyle kaçmaya razı etmişti. Çünkü başka çare yoktu.</p>

  <p class="normal">Madam Walter kızını ona vermeyi asla kabul etmeyecekti, bunu iyi biliyordu Georges. Genç adamı hâlâ seviyordu; yola gelmez, yaman bir aşkla sevmeye de devam edecekti. Georges kadını hesaplı soğukluğuyla dizginliyor, ama çaresiz ve doymak bilmez bir tutkunun onu için için kemirdiğini hissediyordu. Kadını asla yumuşatamayacaktı. Madam Walter onun Suzanne’la evlenmesini asla kabul etmeyecekti.</p>

  <p class="normal">Ama ufaklığı onlardan uzaklaştırdığında, babayla eşit koşullarda görüşecekti.</p>

  <p class="normal">Bütün bunları düşünürken, ona söylenen ve hiç dinlemediği şeylere kopuk kopuk cümlelerle cevap veriyordu. Paris’e girdiklerinde kendisine gelmiş gibi göründü.</p>

  <p class="normal">Suzanne da düşünüyordu; dört atın çıngırağı beyninde çın çın ötüyor, sonsuz ay ışığının altında uçsuz bucaksız anayolları, kat edilen karanlık ormanları, yol kenarlarındaki hanları ve izlerinin sürüldüğü herkes tarafından tahmin edildiği için ahırlarda koşum atlarının alelacele değiştirilişini gözünün önüne getiriyordu.</p>

  <p class="normal">Araba konağın avlusuna girdiği zaman Georges’u akşam yemeğine alıkoymak istediler. Genç adam reddedip evine döndü.</p>

  <p class="normal">Biraz bir şeyler yedikten sonra, büyük bir yolculuğa çıkacakmış gibi evraklarını düzenledi. Başına iş açabilecek bazı mektupları yaktı, bazılarını sakladı, birkaç dostuna mektup yazdı.</p>

  <p class="normal">Arada bir duvar saatine bakıp, “Walterlerde işler kızışmış olmalı.” diye düşünüyordu. İçi içini yiyordu. Ya çuvallayacak olursa ne yapardı? Ama korkacak nesi vardı ki? İşin içinden her zaman sıyrılmayı bilirdi! Ama o akşam büyük bir oyun oynamaktaydı!</p>

  <p class="normal">Saat on bire doğru evden çıktı, bir süre avare avare dolaştı, bir araba çevirerek Concorde Meydanı’na gitti, arabayı Donanma Bakanlığı binasının kemerleri önünde durdurdu.</p>

  <p class="normal">Ara sıra bir kibrit yakıp, saatin kaç olduğunu görmek için kol saatine bakıyordu. Vaktin gece yarısına yaklaştığını görünce sabırsızlığı hummalı bir hal aldı. Başını durmadan araba kapısından çıkarıp dışarı bakıyordu.</p>

  <p class="normal">Uzaklarda bir saat on iki kez çaldı, sonra daha yakında bir başkası, ardından iki saat birden ve nihayet çok uzaklarda bir sonuncusu. Bu sonuncu saatin çınlaması sona erince, “Bu iş bitti. Sonuç fiyasko. Gelmeyecek.” diye düşündü Du Roy.</p>

  <p class="normal">Yine de gün ağarana kadar orada beklemeye kararlıydı.</p>

  <p class="normal">Bu tür durumlarda sabırlı olmak gerekir.</p>

  <p class="normal">Derken saatlerin çeyrek geçeyi, sonra yarımı, ardından da çeyrek kalayı vurduğunu duydu; bütün saatler, tıpkı gece yarısını haber verdikleri gibi, biri vurdular. Du Roy kızın gelmesini beklemiyordu artık, orada öylece durup, ne olduğuna dair kafa patlatıyordu. Aniden bir kadın başı araba kapısından uzanıp sordu:</p>

  <p class="normal">“Orada mısınız Güzel Dost?”</p>

  <p class="normal">İrkilen genç adamın soluğu kesilir gibi oldu.</p>

  <p class="normal">“Siz misiniz Suzanne?”</p>

  <p class="normal">“Evet, benim.”</p>

  <p class="normal">Du Roy, kapının kolunu yeterince hızlı çeviremiyordu bir türlü, bir yandan da:</p>

  <p class="normal">“Ah! sizsiniz... siz... girin.” diye tekrarlayıp duruyordu.</p>

  <p class="normal">Suzanne içeri girdi ve erkeğin yanı başına çöker gibi oturdu. Du Roy arabacıya, “Gidelim.” diye bağırdı. Araba yola koyuldu.</p>

  <p class="normal">Suzanne nefes nefese kalmıştı, hiç konuşmuyordu.</p>

  <p class="normal">“Pekâlâ, nasıl geçti?” diye sordu Du Roy.</p>

  <p class="normal">Bunun üzerine, neredeyse baygınlık geçirecek olan genç kız mırıldandı:</p>

  <p class="normal">“Ah, korkunçtu, özellikle de annemle olanlar.”</p>

  <p class="normal">Du Roy endişeliydi, eli ayağı titriyordu.</p>

  <p class="normal">“Annenizle mi? Neler söyledi? Anlatın bana.”</p>

  <p class="normal">“Of, korkunçtu. Odasından içeri girdim ve önceden kafamda hazırladığım şekliyle meseleyi anlattım. Beti benzi attı, ardından da, ‘Asla! Asla!” diye haykırdı. Üzülüp ağladım, sizden başka kimseyle evlenmeyeceğime dair yemin ettim. Annemin beni döveceğini sandım. Çıldırmış gibiydi; yarından tezi yok beni manastıra yollayacaklarını söyledi. Onu hiç böyle görmemiştim, hiç! Bu hakaret dolu bağırış çağırışları duyan babam geldi bunun üzerine. Annem kadar sinirlenmedi, ama sizin yeterince iyi bir kısmet olmadığınızı söyledi.</p>

  <p class="normal">Beni öfkelendirdikleri için onlardan daha fazla bağırmaya başladım. Babam kendisine hiç uygun olmayan üzgün bir edayla, dışarı çıkmamı söyledi. Sizinle kaçma kararımı pekiştiren de bu oldu. Gördüğünüz gibi buradayım işte, nereye gidiyoruz?”</p>

  <p class="normal">Du Roy usulca genç kızın beline sarılmıştı; kulak kesilmiş, kalbi güm güm atarak onun anlattıklarını dinliyor, bu insanlara karşı içinde kin dolu bir öfke uyanıyordu. Şimdi göreceklerdi günlerini.</p>

  <p class="normal">“Trene binmek için vakit çok geç; bu arabaya Sèvres’e gidip geceyi orada geçireceğiz.” diye cevap verdi. “Yarın da La Roche-Guyon’a doğru yola çıkarız. Mantes’la Bonnières arasında, Seine kıyısında güzel bir köydür.”</p>

  <p class="normal">“Mesele şu ki yanımda giysim yok. Hiçbir şeyim yok.” diye mırıldandı Suzanne.</p>

  <p class="normal">Genç adam aldırmazlıkla gülümsedi:</p>

  <p class="normal">“Boş verin! Orada çaresine bakarız.”</p>

  <p class="normal">Kupa arabası yollar boyunca ilerliyordu. Georges genç kızın elini tutarak usul usul, saygıyla öpmeye başladı. Platonik sevgilere alışık olmadığı için ona ne anlatacağını bilemiyordu. Ama birdenbire, kızın ağladığını görür gibi oldu.</p>

  <p class="normal">Dehşet içinde sordu:</p>

  <p class="normal">“Neyiniz var sevgili yavrum?”</p>

  <p class="normal">Suzanne ağlamaklı bir sesle cevap verdi:</p>

  <p class="normal">“Eğer benim gittiğimi fark etmişse, zavallı anneciğim uyuyamıyordur şimdi.”</p>

  <p class="normal">Annesi sahiden de uyumuyordu.</p>

  <p class="normal">Suzanne odasından çıkar çıkmaz, Madam Walter kocasıyla baş başa kalmıştı.</p>

  <p class="normal">Çılgına dönmüş, yıkılmış bir halde sordu:</p>

  <p class="normal">“Tanrım! Bu ne demek oluyor şimdi?”</p>

  <p class="normal">Walter öfke içinde bağırdı:</p>

  <p class="normal">“Bu üçkâğıtçı bizim kızı kandırmış demek oluyor. Cazolles’u reddetmesine de o sebep oldu. Yüklü bir çeyiz buldu tabii.”</p>

  <p class="normal">Odada öfkeyle volta atmaya başladı:</p>

  <p class="normal">“Sen de durmadan onun ilgisini çekmeye çalışıyor, pohpohlayıp sırtını tıpışlıyordun, adama az yağ çekmedin hani.</p>

  <p class="normal">Sabahtan akşama kadar dilinden düşmüyordu, Güzel Dost aşağı, Güzel Dost yukarı. Al sana bedeli.”</p>

  <p class="normal">Madam Walter bembeyaz kesilmişti:</p>

  <p class="normal">“Ben mi?.. Ben onun ilgisini çekmeye çalışıyordum ha!” diye mırıldandı.</p>

  <p class="normal">Walter kadının suratına doğru bas bas bağırdı:</p>

  <p class="normal">“Evet ya sen! Hepiniz onun için çıldırıyorsunuz, Madam de Marelle, Suzanne ve diğerleri de. Ne yapıp edip onu buraya getirtmeden iki gün bile geçiremediğini görmüyor muydum sanıyorsun?”</p>

  <p class="normal">Madam Walter hüzünlü bir ifadeyle dikeldi:</p>

  <p class="normal">“Benimle böyle konuşmanıza izin vermem. Sizin gibi, bir izbede büyümediğimi unutuyorsunuz.”</p>

  <p class="normal">Mösyö Walter önce şaşkın şaşkın, kıpırdamadan durdu; derken öfkeyle, “Lanet olsun!” diyerek, kapıyı çarpıp çıktı.</p>

  <p class="normal">Madam Walter yalnız kalır kalmaz içgüdüsel olarak aynaya doğru gidip kendisine baktı, olup bitenler o kadar imkânsız ve korkunç görünüyordu ki kendisinde bir şeylerin değişip değişmediğini görmek ister gibiydi. Suzanne Güzel Dost’a âşıktı! Güzel Dost da Suzanne’la evlenmek istiyordu! Hayır, yanılmış olmalıydı, bu doğru değildi. Küçük kız bu yakışıklı delikanlıya karşı çok doğal sayılabilecek geçici bir tutku besliyordu, onunla evlenmesine izin vereceklerini ummuş, cüretkâr bir davranış sergilemişti. Ama ya Georges? Georges bu işin içinde olamazdı. Madam Walter sanki büyük bir felaketle karşı karşıya kalmış gibi altüst olmuş, düşünüyordu. Hayır, Güzel Dost Suzanne’ın çılgınlığı hakkında hiçbir şey bilmiyor olmalıydı.</p>

  <p class="normal">Uzun süre bu adamın muhtemel kalleşliği ve masumiyeti üzerinde kafa yordu. Eğer bu işi o tezgâhlamışsa, sefilin biri demekti. Peki ne olacaktı şimdi? Madam Walter kafasında olmadık tehlike ve ıstıraplar kurguluyordu.</p>

  <p class="normal">Du Roy’nın bu işten haberi yoksa, her şeyi yoluna koymak mümkündü hâlâ. Suzanne’la altı aylığına bir yolculuğa çıkarlar ve mesele kapanırdı. Ama kendisi genç adamı nasıl görebilirdi sonra? Onu hâlâ seviyordu çünkü. Bu tutku, çekip çıkarması mümkün olmayan bir ok gibi etine saplanmıştı adeta.</p>

  <p class="normal">Onsuz yaşaması imkânsızdı. Ölmekten farkı yoktu.</p>

  <p class="normal">Zihni bu kaygı ve belirsizlikler içinde bocalıyordu. Başı hafif hafif ağrımaya başlamıştı, düşünceleri giderek yorucu, bulanık bir hal alıyor, ona acı veriyordu. Anlamaya çalışırken sinirleniyor, bilememekten ötürü çileden çıkıyordu. Sarkaçlı duvar saatine baktı, saat biri geçmişti. “Burada böylece duramam, yoksa aklımı oynatacağım. Öğrenmem gerek. Suzanne’ı uyandırıp, meseleyi ona sorayım.” dedi kendi kendine.</p>

  <p class="normal">Gürültü yapmamak için terliklerini giymeden, elinde bir mumla kızının odasına yollandı. Kapıyı usulca açıp içeri girdi, yatağa baktı. Yatak bozulmamıştı. Önce anlamadı, kızın hâlâ babasıyla tartıştığını düşündü. Ama çok geçmeden aklından korkunç bir şüphe geçti ve kocasının odasına koştu. Bir solukta odaya vardı; sapsarı kesilmişti, nefes nefeseydi. Mösyö Walter yatmıştı ve hâlâ bir şeyler okuyordu.</p>

  <p class="normal">Ürkerek sordu:</p>

  <p class="normal">“Hayırdır! Ne oldu? Neyin var?”</p>

  <p class="normal">Madam Walter kekeliyordu:</p>

  <p class="normal">“Suzanne’ı gördün mü?”</p>

  <p class="normal">“Ben mi? Yo, neden?”</p>

  <p class="normal">“Çünkü... gitmiş. Odasında yok.”</p>

  <p class="normal">Mösyö Walter bir sıçrayışta yataktan indi, terliklerini ayağına geçirdi, iç donunu giymeden, gecelik entarisi bacaklarına dolanarak kızının odasına doğru koşturdu.</p>

  <p class="normal">Odayı görür görmez en ufak şüphesi kalmadı. Suzanne kaçmıştı.</p>

  <p class="normal">Bir koltuğa çöktü ve lambasını yere, önüne koydu.</p>

  <p class="normal">Karısı yanına gelmişti.</p>

  <p class="normal">“Ne olacak şimdi?” diye kekeledi.</p>

  <p class="normal">Walter’in cevap verecek takati yoktu; siniri geçmişti:</p>

  <p class="normal">“Olan oldu, kızımızı alıkoyuyor. Mahvolduk.” diye inledi.</p>

  <p class="normal">Madam Walter anlamıyordu:</p>

  <p class="normal">“Nasıl mahvolduk?”</p>

  <p class="normal">“Tabii ya. Şimdi Suzanne’la evlenmesi gerek.”</p>

  <p class="normal">Madam Walter hayvan böğürtüsüne benzer bir çığlık attı:</p>

  <p class="normal">“Onun mu! Asla! Delirdin mi yoksa sen?”</p>

  <p class="normal">Walter kederli kederli cevap verdi:</p>

  <p class="normal">“Bağırıp çağırmak bir işe yaramaz. Suzanne’ı kaçırdı, şerefini lekeledi. Kızı ona vermek en iyisi olacak. Dikkatli davranırsak kimse bu macerayı öğrenmez.”</p>

  <p class="normal">Madam Walter korkunç bir heyecanla sarsılıyordu:</p>

  <p class="normal">“Asla! Asla Suzanne’a sahip olamayacak! Buna izin vermeyeceğim.” diye tekrarladı.</p>

  <p class="normal">Walter bezginlikle mırıldandı:</p>

  <p class="normal">“Ama sahip oldu bile. Bu dediğin gerçekleşti. Biz boyun eğmediğimiz müddetçe onu alıkoyup saklayacaktır. Bu yüzden, bir rezaleti önlemek için bir an önce pes etmeliyiz.”</p>

  <p class="normal">İtiraf edemediği bir acıyla kıvranan karısı bir kez daha tekrarladı:</p>

  <p class="normal">“Hayır, hayır! Asla izin vermeyeceğim.”</p>

  <p class="normal">Walter’in sabrı taşmıştı:</p>

  <p class="normal">“Tartışacak bir konu yok ortada. Öyle olması gerekiyor. Ah it herif, nasıl da oyuna getirdi bizi... Yine de yaman adam. Konumu ondan çok daha iyi bir kısmet bulurduk ama onun kadar zeki ve geleceği olan birini bulamazdık. Geleceği parlak bir adam bu. Milletvekili ve bakan olacak.”</p>

  <p class="normal">Madam Walter, “Asla Suzanne’la evlenmesine izin vermeyeceğim... Anlıyor musun... Asla!” dedi yabani bir güçle.</p>

  <p class="normal">Sonunda tepesi atan Walter, durumlara kolayca ayak uydurabilen biri olarak, Güzel Dost’un savunuculuğunu üstlendi.</p>

  <p class="normal">“Kes artık sesini... Böyle olması lazım diyorum sana... mutlaka böyle olması lazım. Hem kim bilir? Belki de pişman olmayız. Bu yapıda kişiler söz konusu olduğunda insan neyle karşılaşacağını bilemez. Üç yazı kaleme alarak şu Laroche-Mathieu budalasının işini nasıl bitirdiğini gördün; hem de bunu vakur bir tavırla yaptı, kocalık konumunu düşünürsen son derece zor bir işti bu. Neyse, göreceğiz. Sonuç olarak elimiz kolumuz bağlanmış durumda. Bu işin altından kalkamayız.”</p>

  <p class="normal">Madam Walter, haykırmak, yerlerde yuvarlanmak, saçını başını yolmak istiyordu. Sinirli bir sesle aynı sözleri tekrarladı:</p>

  <p class="normal">“Ona sahip olamayacak... Ben... bunu... istemiyorum!”</p>

  <p class="normal">Walter ayağa kalktı, lambasını yerden aldı, sözünü sürdürdü:</p>

  <p class="normal">“Bak işte, sen de bütün kadınlar gibi aptalsın. Sadece duygularınızla hareket ediyorsunuz. Şartlara ayak uydurmayı beceremiyorsunuz... aptalsınız siz! Sana söylüyorum, Suzanne’la evlenecek... öyle gerekiyor.”</p>

  <p class="normal">Terliklerini sürüyerek odadan çıktı. Gecelik entarisiyle gülünç bir hayalet gibi, uykuya dalmış kocaman konağın geniş koridorundan geçti ve hiç gürültü yapmadan tekrar odasına girdi.</p>

  <p class="normal">Madam Walter, dayanılmaz bir ıstırapla yüreği parçalanarak, öylece dikiliyordu. Ne olup bittiğini doğru dürüst anlamıyordu hâlâ. Sadece acı çekiyordu. Derken, gün doğana kadar orada öylece kıpırtısızca duramayacağını hissetti. Kendisinden kaçmak, arkasına bakmadan koşmak, çekip gitmek, yardım istemek, birilerinden yardım almak için şiddetli bir ihtiyaç duyuyordu.</p>

  <p class="normal">Kimi yardıma çağırabileceğini düşünüyordu. Hangi adamı! Aklına biri gelmiyordu! Bir rahip! Evet, bir rahip olabilirdi! Onun ayaklarına kapanır, her şeyi itiraf eder, günahını ve umutsuzluğunu ona açardı. Rahip o sefilin Suzanne’la evlenemeyeceğini anlayıp, bu işe engel olurdu.</p>

  <p class="normal">Ona hemen bir rahip gerekiyordu! Ama nereden bulacaktı? Nereye gitmeliydi? Yine de böylece duramazdı.</p>

  <p class="normal">Derken, adeta gönül gözüyle görür gibi, gözlerinin önünden dalgalar üzerinde yürüyen İsa’nın huzur veren görüntüsü geçti. Tabloya baktığında gördüğü haliyle gördü onu. Demek ki kendisini çağırıyordu. “Bana gelin. Gelip ayaklarımın dibinde diz çökün. Sizi teselli eder, ne yapılması gerektiğini size esinlerim.” diyordu.</p>

  <p class="normal">Mumu alıp odadan çıktı, limonluğa gitmek için aşağı indi. İsa en dipte, küçük bir salonda duruyordu, toprağın nemi tuvale zarar vermesin diye salonun camlı kapısı kapalı tutuluyordu.</p>

  <p class="normal">İstisnai ağaçlardan oluşan bir ormanın içinde bir tür kilise gibiydi burası.</p>

  <p class="normal">Madam Walter o zamana kadar orayı sadece ışığa boğulmuş haliyle gördüğünden, kış bahçesine girdiğinde, zifiri karanlık karşısında tutulup kaldı. Sıcak memleketlere ait hantal bitkiler, ağır soluklarıyla havayı boğucu kılmıştı. Kapılar açık olmadığından, cam bir kubbenin altına hapsolmuş bu tuhaf korunun havası güçlükle ciğerlere giriyor, insanı sersemletip başını döndürüyor, hem keyif hem sıkıntı veriyor, bedende gevşetici bir haz ve ölüm duygusu yaratıyordu.</p>

  <p class="normal">Zavallı kadıncağız karanlık yüzünden heyecana kapılarak, ağır ağır yürüyordu; elindeki mumun oynak ve ölgün ışığı şekilsiz tuhaf varlıklara, canavarlara benzeyen acayip bitkileri aydınlatıyordu.</p>

  <p class="normal">Birdenbire İsa’yı gördü. Kendisiyle onun arasındaki kapıyı açtı ve dizlerinin üzerine çöktü.</p>

  <p class="normal">Önce, ağzında aşk sözleri, tutkulu ve umutsuz yakarı cümleleri geveleyerek, çılgınca dua etti. Derken heyecanı yatışınca gözlerini İsa’ya doğru kaldırdı ve kaygı içinde kalakaldı. Aşağıdan gelen ve onu zar zor aydınlatan bu tek ışığın titrek parıltısında İsa o kadar Güzel Dost’a benziyordu ki, artık kendisine bakan Tanrı değil, sevgilisiydi. Bunlar onun gözleri, onun alnı, onun yüz ifadesi, onun soğuk ve kibirli havasıydı!</p>

  <p class="normal">“İsa! İsa! İsa!” diye kekeliyordu Madam Walter. “Georges” kelimesi dilinin ucuna kadar geliyordu. Aniden, belki de o sırada Georges’un kızına sahip olduğu geldi aklına. Kızıyla birlikte bir yerlerde, bir odanın içinde yalnızdı. O! O! Suzanne’la birlikte!</p>

  <p class="normal">“İsa!.. İsa!..” diye tekrarlayıp duruyordu. Ama aklında onlar vardı... kızı ve sevgilisi! Bir odada yalnızdılar... ve vakit geceydi. Madam Walter görüyordu onları. Öylesine açık seçik görüyordu ki, tablonun yerine onlar dikiliyordu karşısında. Birbirlerine gülümsüyorlardı. Öpüşüyorlardı. Oda karanlıktı, yatak hafifçe bozulmuştu. Onlara doğru gitmek, kızını saçlarından tutup erkeğin kollarından çekip almak için yerinden doğruldu. Kendisini bu adama veren, nefret ettiği kızının gırtlağına yapışacak ve onu boğacaktı. Tam kızına dokunmak üzereyken... elleri tuvale değdi. İsa’nın ayaklarına çarpmıştı.</p>

  <p class="normal">Müthiş bir çığlık attı ve sırtüstü devrildi. Elindeki mum yere düşüp söndü.</p>

  <p class="normal">Sonra neler oldu? Uzun süre acayip, korkunç düşler gördü. Gözlerinin önünden sürekli, iğrenç aşklarını kutsayan İsa’yla birlikte, sarmaş dolaş olmuş Georges ve Suzanne geçiyordu.</p>

  <p class="normal">Odasında olmadığını hissediyordu belli belirsiz. Ayağa kalkmak, kaçmak istiyor, beceremiyordu. Elini kolunu bağlayan bir uyuşukluğa gömülmüştü, içinde bulunduğu bu uyuşukluk bir tek düşüncelerine izin veriyordu, ama bu bulanık düşünceler korkunç, gerçekdışı, düşsel görüntülerle ona işkence ediyor, sağlıksız hayallerin içinde kaybolup gidiyorlardı; sıcak diyarlara ait tuhaf biçimli ve ağır kokulu, uyuşturan bitkilerin insan beyninde yarattığı acayip ve bazen de ölümcül olabilen hayallerdi bunlar.</p>

  <p class="normal">Sabah olunca Madam Walter’i, Dalgalar Üzerinde Yürüyen İsa’nın önünde yere serilmiş vaziyette buldular, bilinci yerinde değildi, nefes almıyor gibiydi. Öyle kötü durumdaydı ki hayatı için endişelendiler. Ancak ertesi gün bilinci tam anlamıyla yerine geldi. O zaman, ağlamaya başladı.</p>

  <p class="normal">Suzanne’ın ortadan kayboluşunu hizmetçilere açıklamak için, ani bir kararla manastıra gönderdiklerini söylediler. Mösyö Walter, Du Roy’dan gelen uzun bir mektuba cevap verdi ve kızıyla evlenmesini kabul ettiğini bildirdi.</p>

  <p class="normal">Güzel Dost bu mektubu yola çıkacağı akşam önceden yazmış, Paris’ten ayrılacağı sırada da postaya vermişti. Saygılı bir dille, genç kızı uzun zamandır sevdiğini, aralarında hiçbir münasebetin yaşanmadığını, ama onun özgür iradesiyle kendisine gelip, “Sizin karınız olmak istiyorum.” dediğini görünce, ailesinden bir cevap gelene kadar onu yanında alıkoyma, hatta saklama hakkını kendinde gördüğünü, kendisi için ailenin yasal iradesinin en az nişanlısının iradesi kadar önemli olduğunu yazıyordu.</p>

  <p class="normal">Mösyö Walter’den cevabını, postaneden alınacak şekilde yollamasını rica ediyor, bir arkadaşının mektubu kendisine ulaştıracağını söylüyordu.</p>

  <p class="normal">İstediğini elde edince, Suzanne’ı Paris’e geri götürüp ailesinin yanına yolladı, kendisi bir süre ortalıklarda görünmedi.</p>

  <p class="normal">Altı haftayı Seine’in kıyısında, La Roche-Guyon’da geçirmişlerdi.</p>

  <p class="normal">Genç kız hayatında hiç bu kadar eğlenmemişti. Köylülük oyunu oynamıştı. Du Roy onu kız kardeşi yerine koyduğundan özgür ve edepli bir yakınlık içinde, birbirlerine âşık arkadaşlar gibi yaşıyorlardı. Genç adam ona saygılı davranmanın akıllıca olduğunu düşünüyordu. Vardıkları günün hemen ertesinde, Suzanne kendisine iç çamaşırı ve köylü giysileri satın aldı, kafasına kır çiçekleriyle bezeli, kocaman hasır bir şapka geçirerek oltayla balık avlamaya başladı. Yöreyi çok güzel buluyordu. Hayranlık uyandıran duvar halılarının sergilendiği eski bir şatoyla eski bir kule vardı civarda.</p>

  <p class="normal">Yöredeki bir tüccardan aldığı bir gemici gömleğini giyen Georges, Suzanne’ı kâh yayan kâh tekneyle, kıyı boylarında dolaştırıyordu. Kız masum, genç adam ise arzularına yenik düşmeye hazır, heyecanla ürpererek durmadan öpüşüyorlardı. Ama Georges sağlam durmayı beceriyordu; Suzanne’a, “Yarın Paris’e dönüyoruz, babanız sizinle evlenmemi kabul etti.” dediğinde, kız safça, “Bu kadar çabuk mu? Karınız olmak öyle hoşuma gidiyordu ki oysa!” diye mırıldandı.</p>
</body>
</html>
