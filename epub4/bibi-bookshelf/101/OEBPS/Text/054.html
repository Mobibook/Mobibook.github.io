<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title>KRAL</title>
</head>

<body>
  <h3 class="h31">KRAL</h3>

  <p class="p5">Sadık imparatorluğunun halkı, kralın sarayım sarıp ona karşı ayaklanma çıkarmışlardı. Kral, bir elinde kraliyet asası bir elinde tacı ile sarayın merdivenlerinden indi. Görünüşündeki görkem, kalabalığı susturdu ve kral halkın karşısında durarak şöyle dedi: &ldquo;Bundan böyle benim tebaam olmayan arkadaşlarım, şimdi burada tacımı ve kraliyet asamı size teslim ediyorum. Ben de sizden biriyim. Ben yalnızca bir insanım ve bir insan olarak yazgımızın daha iyi olması için sizinle beraber mücadele vereceğim.</p>

  <p class="p5">Bir krala ihtiyaç yok. Haydi, tarlalara ve üzüm bağlarına gidelim ve elbirliğiyle çalışalım. Fakat bana hangi tarlaya ya da bağa gitmem gerektiğini siz söylemelisiniz. Şimdi artık hepiniz kralsınız.&rdquo;</p>

  <p class="p5">Ve halk şaşkınlığa uğramıştı, sessizlik çökmüştü üstlerine zira huzursuzluklarının kaynağı olarak gördükleri kral şimdi asasını ve tacını onlara bırakmış ve onlardan biri olmuştu. Sonra hepsi dağıldı ve kral içlerinden bir adamla beraber tarlaya gitti.</p>

  <p class="p5">Fakat Sadık krallığının durumu başlarında bir kral olmadan daha iyiye gitmedi; huzursuzluk havası hâlâ ülkenin üzerindeydi. Halk, pazar yerlerinde onları yönetecek bir kral olması gerektiğini haykırıyordu. Genç, yaşlı herkes tek yürek olmuş &ldquo;Kralımızı isteriz&rdquo; diye bağırıyorlardı.</p>

  <p class="p5">Kralı aradılar ve onu tarlada uğraşıp didinirken buldular. Kralı tahtına oturttular ve asasını ve tacını ona teslim ettiler. Ve halk şöyle dedi: &ldquo;Şimdi bizi gücünle ve adaletinle yönet.&rdquo;</p>

  <p class="p5">Kral cevap verdi: &ldquo;Sizi gerçekten de güçle yöneteceğim ve cennetin ve yeryüzünün kralları yardımcım olsun ki sizi aynı zamanda adaletle yönetebileyim.&rdquo;</p>

  <p class="p5">O anda huzuruna adamlar ve kadınlar çıktı. Onlara kötü davranan ve onların köleden başka bir şey olmadığını söyleyen bir baron olduğundan bahsettiler.</p>

  <p class="p5">Kral hemen bu baronu huzuruna getirtti ve şöyle dedi: &ldquo;Bir kimsenin hayatı, Yaradan&rsquo;ın gözünde bir diğerininkine denktir. Ve sen, yakınlarının ve senin bağlarında çalışanların hayatlarının değerini nasıl tartacağını bilemediğin için cezalısın ve bu krallığı sonsuza dek terk etmelisin.&rdquo;</p>

  <p class="p5">Ertesi gün kralın huzuruna başka biri geldi ve ona tepelerin ardında yaşayan bir kontesin yaptığı zulümden ve çalışanları nasıl sefalete sürüklediğinden şikâyet etti. Kontes hemen saraya getirtildi ve kral onu da hemen ülkeden sürdü ve şöyle dedi: &ldquo;Bizim topraklarımızı sürenler, bağlarımıza bakanlar, onların hazırladıkları ekmekleri yiyen ve şarap cenderesinden çıkardıkları şarapları içen bizlerden daha asildir. Ve sen bunu bilmediğin için bu ülkeyi terk edeceksin ve bu diyardan uzak olacaksın.&rdquo;</p>

  <p class="p5">Sonra kadınlar ve erkekler gelerek piskoposun onlara katedrale taş taşıttığını ve taş oydurttuğunu ve piskoposun sandığının altın ve gümüşle dolu olduğu halde karşılığında hiçbir şey vermeyerek aç kalmalarına göz yumduğundan yakındılar.</p>

  <p class="p5">Kral piskoposu çağırttı ve huzuruna çıkarıldığında şunları söyledi, &ldquo;göğsünde taşıdığın o haçın anlamı hayata hayat katmaktır. Fakat sen hayattan hayat alıyorsun ve karşılığında da hiçbir şey vermiyorsun. Bu yüzden bu diyarı terk edeceksin ve bir daha da geri dönmeyeceksin.&rdquo;</p>

  <p class="p5">Böylece tam bir ay boyunca her gün kadınlar ve erkekler kralın huzuruna gelerek omuzlarına yüklenen bu yüklerden yakındılar. Ve bir ay boyunca her gün zalimin biri ülkeden sürüldü.</p>

  <p class="p5">Ve Sadık ülkesinin insanları şaşkınlık içindeydi; kalplerinde mutluluk vardı.</p>

  <p class="p5">Günlerden bir gün genç yaşlı herkes kralın sarayını sardı ve ona seslendiler. Kral bir elinde tacı bir elinde kraliyet asasıyla merdivenlerden indi.</p>

  <p class="p5">Ve halka seslendi, &ldquo;Şimdi benden istediğiniz nedir? Benim tutmamı istediğinizi şimdi size teslim ediyorum.&rdquo;</p>

  <p class="p5">Halk galeyana geldi, &ldquo;Hayır, hayır, sen adil bir kralsın. Ülkemizi zalimlerden kurtardın ve onları dize getirdin. Bu yüzden biz de sana şükranlarımızı sunmak için buradayız. Tacın tüm görkemiyle; asan tüm zaferiyle senin olsun.&rdquo;</p>

  <p class="p5">Kral cevap verdi: &ldquo;Ben değil, ben değil. Kral olan sizsiniz. Beni zayıf ve kötü bir yönetici ilan ettiğinizde siz kendiniz zayıf ve kötü yöneticilerdiniz. Fakat şimdi bu ülke kalkındıysa sizin iradenizle oldu. Ben sizin zihninizdeki düşünceden başka bir şey değilim ve sizin eylemlerinizin dışında var olamam. Yönetici diye bir kimse yoktur. Yalnızca yönetilen, kendini yönetmek için vardır.&rdquo;</p>

  <p class="p5">Ve kral elinde tacı ve asasıyla sarayına girdi. Gençler ve yaşlılar mutlu mesut bir şekilde dağıldılar.</p>

  <p class="p5">Ve o günden sonra her biri kendini bir elinde tacı bir elinde asası olan bir kral gibi görmeye başladı.</p>

  <p class="p5"><a id="a43"></a><span class="t14">&nbsp;</span></p>
</body>
</html>
