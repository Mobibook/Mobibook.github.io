<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p5">Ruhumun sevdiği varlığın yamacına oturdum ve sözlerine kulak verdim. Öyle, dikkatle, tek kelime bile etmeden dinlerken, sevdiceğimin sesinde, kalbimi titreten ve ruhumu tensel kılıfından çıkaran bir güç hissettim. O vakit ruhum, bedenin daracık hücresinden çıkıp, ne sınır ne ölçü tanıyan bir boşlukta, evreni bir rüya gibi seyre dalarak yol almaya başladı.</p>

  <p class="p5">Ben, kulaklarımı başka her türlü sözden uzak tutan sözlerinin anlamını yitirirken, bir garip büyü sevdiğimin sesine karışıp duygularımı alt üst etti.</p>

  <p class="p5">Bu musikiydi, dostlarım. Sevdiğimin bazı kelimenin ardından her iç çekişinde, yenilerini dile getirirken gülümseyişinde duyuyordum onu. Yarıda kesilmiş, kimisi birbirine karışan, kimisi hâlâ dudaklarının arasında alıkonulmuş kelimelerle konuştuğunda duyuyordum. Sevdiğimin duygularının güzelliğini, kulaklarımla görüyordum; duygularının, beni söylediklerinin özünden bile uzaklaştıran harikuladeliği, bir musikide vücut buluyordu, ruhun sesinin musikisinde.</p>

  <p class="p5">Musiki gerçekten ruhların dilidir ve ezgiler kalbin kirişlerini titreten tatlı esintilerdir. Duyguların kapısını çalıp hafızayı uyandıran o usta parmaklardır musiki. O vakit hafıza, geçmişinin, gecelerin kefenlediği o güçlü olaylarını mezarlarından çıkarıverir.</p>

  <p class="p5">Eğer kederli iseler trajik anların, yok eğer neşeli iseler, huzur ve sevinç anlarının hatıralarını hafızanın yüzeyine çıkaran o usta ezgilerdir musiki, işittiğin, göğsünü acıyla doldurmak ve sana sefaletin hayaletini göstermek için seni alıkoyan melankolik tınıların birlikteliğidir.</p>

  <p class="p5">Algıladığın, sevinçle ve şaşkınlıkla dans etmek için doğrudan kalbine giden neşeli ezgilerin birleşimidir. Sevilen bir varlığın uzaklaşmasının ıstırabının ya da kaderin acı veren ısırığının sebep olduğu ateşli bir gözyaşı damlası olarak gözlerinden geri çıkmak için, havadaki dalgalarla taşınıp kulaklarına giren bir telin titreşimidir. Dudaklarının arasından, gerçekte, mutluluğun ve esenliğin işareti olan bir gülümseme olarak çıkması da muhtemeldir.</p>

  <p class="p5">Musiki, son nefesten olma, ruhu soluktan, aklı kalpten ibaret bir bedendir.</p>

  <p class="p0">*</p>

  <p class="p5">İnsan dünyada var olduğundan beri, musiki, tüm diğer dillerden farklı, göksel bir lisan olarak göstermiştir ona kendini. İçinde sakladığı aracılığıyla kalbe konuşur, kalplerin karşılıklı konuşmasıdır bu. Aşka denktir, tesiri herkese yayılır. İlkel zamanlarda çöllerde şarkı olarak dillenir. Saraylarda kralların tüylerini ürpertir. Çocuklarını kaybeden analar ağıtlarına ortak ederler onu, o zaman taşların kalbini toz haline getiren bir iniltiye dönüşür. Çok sevinçli insanlar neşelerine katarlar onu, talihin darbesini yiyenleri büyüleyen bir ilahiye dönüşür. Işınlarıyla kırlardaki tüm çiçekleri selamlayan güneşe benzer.</p>

  <p class="p5">Tıpkı bir fener gibi, ruhun karanlığını kovar musiki ve gizli kalan derinliklerini açığa çıkarmak için kalbi aydınlatır. Benim gözümde ezgiler, gerçek &lsquo;ben&rsquo;in hayaletleri ya da canlı duyguların gölgeleridir. Ruh, olayların ve varoluş sebeplerinin karşısına dikilmiş bir ayna gibidir, içinden bu hayaletlerin suretleri ve bu gölgelerin resimleri yansır.</p>

  <p class="p5">Ruh, yazgının rüzgârına bırakılmış narin bir çiçektir. Sabah esintileri bedenini sarsar ve çiğ damlaları boynunu eğer. Aynı şey insanı uyuşukluğundan çekip çıkaran bir kuşun cıvıltısı için de geçerlidir. İnsan sonunda dinlemeye, yeniden hissetmeye, hatta bu billur ezginin yaratıcı bilgeliğini ve kuşun ince duygularını yüceltmeye başlar. Bu cıvıltı insanın düşünce gücünü uyarır; o zaman o da bu basit kuşun yarattığı ezginin nasıl olup da kendisini neşelendirebildiğini ve kendisinden önceki kuşakların kitaplarında hiçbir zaman yazılmamış duyguları ortaya çıkararak kalbinin tellerini nasıl titretebildiğim sorgular. Kuşun kır çiçeklerine sırrını açıp açmadığını ya da ağaçların hışırtısını, su akışının mırıltısını taklit edip etmediğini ya da doğanın bütünü eşliğinde sarhoş olup olmadığını sorar kendine. Bununla birlikte sorularına bir cevap bulmayı başaramaz.</p>

  <p class="p5">İnsan dalların uçlarına tüneyen kuşun ne dediğini anlamaz, ne taşların üzerinden seken ırmağın söylediklerini anlar, ne de dalgaların yavaşça ve tatlılıkla kıyıya eriştiklerinde anlattıklarını. Bardaktan boşanırcasına yağan yağmurun ağaçların yaprakları üzerine hızla düşerken ya da narin parmaklarıyla penceresinin camlarını tıkırdatırken anlattıklarına akıl erdiremez. Esintinin kır çiçeklerine ne dediğini de anlayamaz. Oysa kalbinin tüm bu seslerin anlamını delip geçtiğini hisseder, böylece, kâh musikinin büyüleyici etkisiyle ürperir, kâh kederinin ve melankolisinin tesiri altında iç çeker. Bu sesler insana, insanlık var olmadan önce bilgelik tarafından yaratılmış gizli bir dilde fısıldanırlar, öyle ki ruhu ve tabiat konuştuğu zaman, çoğunlukla şaşkın kalır, boğazı düğümlenir, gözyaşları kimi zaman sözcüklerinin yerini alır. Oysa gözyaşları yorumcuların en etkilemişidir.</p>

  <p class="p0">*</p>

  <p class="p5">Ey aydın olan! Bugün yok olmuş milletlerde musikinin yerini görmek için benimle hafızanın tiyatrosuna gel. Gidip Âdem&rsquo;in torunlarının her birinin devirlerindeki tesirini seyredelim onun.</p>

  <p class="p5">Keldaniler ve Mısırlılar, överek ve önünde secde ederek, büyük bir tanrısallık atfederek taptılar musikiye. İranlılar ve Hintliler musikinin Tanrı'nın insanlar arasındaki Ruhu olduğuna inandılar. İranlı bir şair şöyle diyordu özetle: &ldquo;Musiki tanrıların cennetinde bir huriydi, Âdem&rsquo;in soyundan gelen birine bağlanıp ona kavuşmak için göklerden indi. Bunu öğrendiklerinde öfkelenen Tanrılar, korkunç bir rüzgâra onun peşine düşmesini emrettiler. Rüzgâr da havada dağıtıp şu ölümlü dünyanın dört bir bucağına serpti parçalarını. Ruhu ise hiç ölmedi, insanoğlunun kulağında hep yaşadı.&rdquo; Öte yandan bir Hint bilgesi &ldquo;Ezgilerin yumuşaklığı yüce bir sonsuzluğun var olduğuna dair inancımı güçlendiriyor. &ldquo;diyordu.</p>

  <p class="p5">Yunanlılarda ve Romalılarda, musiki güçlü bir tanrısallıktaydı. Onun adına, bize hâlâ bu halkların büyüklüğünü anlatan görkemli tapınaklar, üzerine en güzel hediyelerini ve en hoş kokulu tütsülerini bıraktıkları şatafatlı sunaklar inşa ettiler. Bu tanrısallığa Apollon adını verip bir heykelde bedene kavuşturdular onu. Sol elinde, sağ eliyle tellerine şöyle bir dokunduğu bir lir tutuyor. Soylu başı saygınlığını ifade ediyor. Sanki bir şeylerin derinliklerini görüyormuşçasına uzaklara bakıyor. Derler ki Apollon&rsquo;un lirinin tellerinin tınısı tabiatın sesinin yankısıdır. Bu ezgili sesler, ağaçların hışırtısı kadar kuşların cıvıltısından, suların mırıltısından ve esintilerin soluğundan alır kaynağını.</p>

  <p class="p5">Denir ki müzisyen Orfeus&rsquo;un tellerinin tınısı, hayvanların, bitkilerin ve minerallerin yüreğini titretti, yırtıcı hayvanlar bile izlerdi onu ve o geçerken, çiçekler boyunlarını uzatır, dallar önünde eğilir, taşlar titrer ardından ufalanırdı.</p>

  <p class="p5">Yine denir ki, Orfeus eşini kaybettiğinde, sonunda tüm tabiatı dolduran acı çığlıklar atarak ağladı ardından. Tabiat da ağlamaya koyuldu kendi payına ta ki tanrılar bile yumuşayıp ruhların dünyasında sevdiğine kavuşabilsin diye Orfeus&rsquo;a sonsuzluğun kapısına açana dek. Ormanın kızları, diye anlatılır, Orfeus&rsquo;u öldürür, kesik başını ve lirini denize atarlar; onlar da suyun üzerinde kalarak Yunanların Şarkı Adası (ç.n. Midilli Adası) dedikleri bir adaya varırlar.</p>

  <p class="p5">Yine anlatılır ki, Orfeus&rsquo;un başını ve lirini taşıyan dalgalar, o zamandan beri, boşluğu doldurup sonunda denizcilerin kulağına kadar ulaşan hüzünlü şarkılar ve kederli ezgiler bestelemeye devam ederler.</p>

  <p class="p5">Bu halkların görkemi yok olduktan sonra, bu efsaneler, hayal gücünün yaratıları, hayal dünyasından çıkma rüyalar sayıldı. Yine de, bu söylenceler, musikinin Yunanlarının yüreğini ne denli derinden etkilediğini ve onu meşruluğuna ikna olacak kadar önemsediklerini gösteriyor. Eğer bu söylenceleri, duyguların eşsizliğinin ve güzelliğe duyulan sevginin doğal sonucu, bir şiirsel anlatım olarak nitelendiriyorsak, bunun bize ne zararı olabilir ki? Şiir sanatının ustaları da böyle bir tasvir yapmaz mı?</p>

  <p class="p5">Asurluların geride bıraktıkları, bize kadar ulaşan izler arasında, kralların, müzik aletleri taşıyan adamların arkasında ilerlediği geçit törenlerini tasvir eden resimler var. Tarihçilerinin kaleme aldığına göre, musiki, törenlerde şanın göstergesi, kutlamalar sırasında mutluluğun sembolüydü. Musikisiz mutluluk, dili kesilmiş bir genç kıza benzer. Musiki dünya üzerindeki tüm milletlerin dilidir. Onlar tanrısallıklarını kasidelerle onurlandırdılar, işte tapınaklarda sunulan dualar ve tapılan güce adanmış ateşler gibi -günümüze kadar- bir zorunluluk olan dinsel şarkılar da böyle doğdu. Bu kutsal alevlerin temelinde, ruhun coşkusu vardır. Kalp yoluyla ve duyguların ürpermesiyle arınmıştır bu dualar. Bugüne kadar hiçbir söz bu özgür solukların yanma yaklaşamadı, ancak kral Davut&rsquo;un pişmanlığını harekete geçiren soluklar gibi etraflarında dolandılar. O kral ki, şarkıları İsrail topraklarını kapladı ve kederi, kaynağını vicdan azabının yarattığı düş kırıklığından ve ruhun üzüntüsünden alan çok dokunaklı ezgiler yarattı. Davut&rsquo;un hataları için af dileyen ilahileri, arabulucu olarak, tanrı ile arasında yerlerini aldılar. Lirinin titreşimleri, kanıyla birlikte ta parmaklarına kadar yayılmak için çıkıyordu sanki yaralı kalbinden. O vakit, parmaklarının hareketi tanrıların ve ölümlülerin gözüne fevkalade göründü. Şöyle diyen de o oldu: &ldquo;Trompet sesiyle Tanrı'ya minnetinizi gösterin, flüt ve lirle, davul ve tefle, gitar ve orgla, gonk ve zille onurlandırın onu ve her esinti Tanrıya övgü şarkıları söylesin.&rdquo; Kutsal kitaplarda denir ki, zamanın sonunda, göğün melekleri trompetlerini üfleyerek dünyanın dört bir köşesine gelecek. Onların sesleriyle uyanan ruhlar, o en yüksek yargıcın önüne götürecekler bedenlerini. Bu yazıyı meydana getiren, Tanrı'nın insan ruhuna gönderdiği bir hediye mevkiine çıkartır musikiyi. Çağdaşlarının inanışlarına uygun metaforlardan ve simgelerden yararlanarak yüceltir onu. Yine denmiştir ki, Tanrı'nın oğlunun dramı başlarken, müritleri, İsa&rsquo;nın yakalandığı Zeytin Dağı&rsquo;na doğru yola çıkmadan önce, kasideler söylediler. O anda ben hala, barış elçisinin başına neler geleceğini bilerek acı çeken ruhların içinden yayılan o ezgiyi duyuyordum. İç çekişlerden oluşan bu heyecan verici ezgi, veda sözcüklerine karışıyordu.</p>

  <p class="p5">Musiki, savaşa doğru yola çıkmış askerlerin önünde yürüyordu, ilerleyişlerindeki kararlılığı artırmak ve onları mücadelelerinde daha da güçlendirmek için. Bir mıknatıs gibi, ayrılmaz sıralar halinde birleştiriyordu onları. Savaş alanına, ölüm ülkesine ilerlemekte olan süvari birliğinin önünde tek bir şair, tek bir hatip yürümüyor, tek bir kitap, tek bir kalem eşlik etmiyordu onlara. Önlerinde, güçsüz düşmüş bedenlerine tarifi imkânsız bir güç ve kalplerinde galibiyet aşkı yaratan bir coşku üfleyerek büyük bir general misali ilerleyen şey musikiydi. Açlığı, susuzluğu, yürüyüşün bitkinliğini yenmeyi, bedenlerinin tüm gücüyle kendilerini savunmayı ve düşmanın nefret dolu toprağına doğru ölümü izleyerek, neşe ve hayranlıkla yürümeyi işte böyle başardılar. Böylece Âdem&rsquo;in soyundan gelenler, kötülüğü yeryüzüne yaymak için evrendeki en kutsal şeylerden birini kullandılar.</p>

  <p class="p5">Musiki, çobanın yalnızlığında yoldaşıdır. Sürüsünün ortasında, kavalıyla koyunlarının tanıdığı bir ezgi üflemek için bir kayanın üzerine oturduğunda, koyunlar huzur içinde otlar. Çoban için, kavalı, sonsuza dek kalbinde yaşayan değerli bir dost, aynı zamanda birlikte demleneceği nazik bir arkadaş gibidir. Kaval, vadilerin korkunç sessizliğini içinde insan yaşayan bahçelere dönüştürür, ıssızlıklarını heyecan verici ezgilerle yener ve havayı incelik ve tatlı bir sihirle doldurur.</p>

  <p class="p5">Musiki, yattıkları döşekte eşlik eder yolculara, yorgunluklarını hafifletir ve önlerinde uzayıp giden yolları kısaltır. Develer de çölde böyle, devecinin sesini dinleyerek yürür, ağır yükler altında, boyunlarına asılı çıngırakların şıngırtısıyla kafile halinde ilerlemez mi? Günümüzde de akıl bahşedilmiş insanların ezgilerle hayvan eğitmesinde ve tatlı seslerle onları evcilleştirmesinde şaşılacak bir şey yoktur.</p>

  <p class="p0">*</p>

  <p class="p5">Musiki ruhlarımıza yoldaşlık eder ve yaşamın evrelerini bizimle birlikte geçer. Neşemizi ve kederimizi paylaşır, iyi günde ve kötü günde. Mutlu günlerimize tanıklık ederken, mutsuz günlerimizde acımızı paylaşan bir yakınımıza dönüşür.</p>

  <p class="p5">Bir bebek, görülmeyen dünyadan yeryüzüne geldiğinde, ebe ve ailesi sevinçli şarkılar ve neşeli ilahilerle karşılar onu. Işığı gördüğünde, yeni doğan ağlayarak ve çığlık atarak selamlar onları ve diğerleri de &lsquo;bravo&rsquo; &lsquo;yaşasın&rsquo; nidalarıyla karşılık verirler ona, sanki ona, musiki aracılığıyla, kutsal bilgeliği öğretmek için zamanın ötesine geçmek isterlermiş gibi.</p>

  <p class="p5">Bir süt bebeği ağladığında, annesi ona yaklaşır, tatlılık ve şefkat dolu melodik bir sesle şarkı söyler ve bebek ağlamayı keser; annesinin sevgi dolu ezgileriyle yatışmış halde uyur. Annenin ezgilerinde ve sesinin tınısında çocuğun gözkapaklarını kapatan, uykuya çağıran bir güç vardır. Bu ezgiler tatlılıklarıyla sessizlikle birleşir, onun büyüsünü artırır, hatta yerini sihirle doldurmak için ağırlığını yok ederler, ta ki bebek uykusuzluğu yenip uykuyla buluşana kadar. O andan sonra, ruhu düşünceler âleminde uçar. Eğer annesi onunla Cicero gibi konuşsa ya da Ibn-i Fârid okusaydı ona, çocuk uyuyamazdı.</p>

  <p class="p5">İnsan hayattaki eşini seçer ve ruhları evlilik bağıyla birleşir, böylece yaradılıştan beri bilgelik tarafından kalplerine yazılı olan gerçekleşir. O vakit, yakınları ve arkadaşları, ilahiler ve şarkılar söylemek için toplanır, aşkın evlilikle perçinlendiğine şahit kılarlar musikiyi. Evlilik günü, sihirle karışık ulu bir ses gibi belirir musiki, yarattıkları aracılığıyla Tanrı'yı yücelten bir ses, uyuklamakta olan hayatı yürümeye ve dünyanın yüzeyini kaplayana kadar yayılmaya çağıran bir ses.</p>

  <p class="p5">Ölüm hayat adlı piyesin son sahnesini oynamak için geldiğinde, kederli bir ezgi duyarız, o ezgi ki gözümüzün önünde, trajedinin hayaletlerinin göğünü dolduruverir. Bu acı veren anda, ruh, sonsuzluğun denizine yelken açmak için bu güzel dünyanın kıyılarına veda etmektedir. Maddesel konutunu müzisyenlerin ve keder ve pişmanlık şarkıları mırıldanan cenaze şarkıcılarının ellerine bırakır, onlar da bu bedeni toprakla kapatır ve ona karşı son görevlerini, ıstırap ve acı dolu ezgiler ve şarkılarla yerine getirirler. Nice ezgi tekrarlandı toz tozu kaplarken; kendileri boğuklaşsalar bile yankıları mümkün olduğunca zamana direnecektir ki kalp artık var olmayanları hatırlasın.</p>

  <p class="p0">*</p>

  <p class="p5">O, Tanrı'nın tatlı bir sesle onurlandırdığı ve musiki biliminin mutlak egemenliğinde rehberlik ettiğine yoldaşlık ettim. Etrafında, küçücük ve kulak kesilmiş, sessizliğin etkisi altında nefeslerini tutmuş dinleyiciler gördüm, sanki onlara şaşırtıcı sırlar fısıldayan canlı bir güçten esinlenen şairlermiş gibi gözlerini ona dikmişlerdi. Ve o şarkı söylemeyi bitirdiğinde, &ldquo;Ah! Ah!&rdquo; diye haykırıyorlardı. Kalplerinden geliyordu bu haykırışlar, çünkü ezgiler, dile getirmekten keyif aldıkları gizli coşkularını uyandırıyordu. Bu &ldquo;ah! ah&rdquo; nidaları hatıranın susuzluğunu giderdiği susamış kalplerinden geliyordu. Bu &ldquo;ah&rdquo; küçücük bir kelime, ama çok şey söylüyor. Şarkıcının sözlerini dinleyen ya da yüzüne bakan biri tarafından telaffuz edilmiyor da, geçmiş hayatını sahneye koyan ya da ona kalbinde saklı tutulan bir sırrı açıklayan kesik ve canlı nefeslerle dokunmuş bir şarkıya kulak veren biri tarafından bir iç çekişle dökülüyor sanki.</p>

  <p class="p5">Kim bilir kaç defa duyarlı bir dinleyicinin yüzünü hayranlıkla izledim ve yüz çizgilerinin ezgideki değişimleri takip edere kâh gerildiğini kâh gevşediğini gördüm. Böylece, fiziksel kişiliği sayesinde manevi kişiliğini anlayabildim ve dış görünüşü yoluyla içinde gizli olanı konuşturabildim.</p>

  <p class="p5">Musiki, şiir ve resim gibi, insanın farklı durumlarını gösterir, kalbin arzularının siluetini resmeder, ruhun yamaçlarındaki gölgeleri aydınlatır, zihinde amaçsızca dolanana biçim verir, bedenin en güzel arzularını tasvir eder.</p>

  <h3 class="h31"><a id="ncx1502"></a><a id="a189"></a>NİHAVENT</h3>

  <p class="p5">Nihavent, âşıkların ayrılmasını ve memleket hasretini ete kemiğe büründürür adeta. Her şeyden üstün tutulurken çekip giden birinin son bakışını tasvir eder. Arzuyla yanan bir göğsün, duyduğu keskin acıdan inlemesini anlatır. Nihavent, üzgün ruhun derinliklerinden kaynaklanan bir sestir. Ayrılık onu eritip bitirmeden yaşamak için elinde kalan azıcık şey için merhamet dileyen terkedilmiş bir aşığı cisimleştiren bir ezgidir. Nihavent, düş kırıklığından doğan umutsuzluğun inleyişleridir. Sabrını ve direnme gücünü kaybetmesine neden olan biri tarafından acı çektirilen bir umutsuzun özgür bıraktığı iç çekişlerdir. Sonbaharı ve rüzgârın şakalaşıp dağıttığı sarı yaprakların sessiz sakin düşüşünü somut hale getirir. Oğlu uzak topraklara giden, ruhunu istila eden umutsuzlukla mücadele eden ve ayrılığa sabır ve umuda direnen bir annenin dualarıdır. Nihaventte bir anlam, hatta anlamlar ve kalbin farkına varıp ruhun kavradığı sırlar vardır. Dil bu sırları ifşa etmeyi dener, kalemse üzerlerindeki örtüyü kaldırmayı, oysa İkincisi gücü tükenmiş bulurken kendini, ilki çoktan parçalara bölünmüştür.</p>

  <h3 class="h31"><a id="ncx1504"></a><a id="a190"></a>ISFAHAN</h3>

  <p class="p5">Isfahanı dinledim ve aşktan yorgun düşmüş, sevdiği ölmüş, böylece umutlarıyla bağını koparmış ve sonu gelmeyen iç çekişlerle yoğrulmuş bir insanın hikâyesinin son bölümünü, kulağımla gördüm. Bedeninin son hayat belirtileriyle çığlık attı ve hayatının son soluğuyla inledi. Isfahan, can çekişen bir varlığın ölüm gemisinin bordasında, hayatın kıyısıyla sonsuzluk denizi arasındaki son nefesidir. Isfahan derin iç çekişler gibi, kesik ve sürekli hıçkırıklarla dolu bir yakarıştır. Yankısının ezgisi, tıpkı gözyaşının yumuşaklığı ve sadakat gibi, ölümün acı tadıyla ve trajediyle karışmış dinginliktir. Eğer Nihavent biraz umutla yaşayan birinin iç çekişiyse, Isfahan, hiç umudu olmayanın hüzünlü şarkısıdır.</p>

  <h3 class="h31"><a id="ncx1506"></a><a id="a191"></a>SABA</h3>

  <p class="p5">Sabayı dinlediğimizde, kederli kalplerimiz, göğüs kafesimizin içinde dans etmek için uyanır. Çünkü Saba, insana acılarını unutturan neşeli bir ezgidir. O vakit şarap ister canı, tuhaf bir keyifle içer ve sanki bu neşenin şarabının, ezgiyle rekabet etmeye çalıştığını biliyormuş gibi, kadehini bir kez daha doldurur. Şarap sonunda bilinci fetheder. Saba, kaderle mücadele eden, küçük düşürülmeye katlanan, kendinden geçmiş bir aşığın anlattığıdır; geceler, onu neşe ve sevinçle dolduran ve hayran olunacak kadar güzel bir sevgiliyle karşılaşma ayrıcalığı bulduğu ıssız bir yer sunmuştur ona.</p>

  <p class="p5">Saba, gurur ve neşeden titreyen kır çiçeklerine şöyle bir dokunup geçen doğu rüzgârının esintileri gibidir.</p>

  <h3 class="h31"><a id="ncx1509"></a><a id="a192"></a>RAST</h3>

  <p class="p5">Gecenin dinginliğinde, Rastın duygular üzerindeki çarpıcı etkisi, uzak bir ülkede yaşayan ve uzun zamandır haber alınamamış çok sevilen birinden gelen bir mektubun kelimelerinin etkisine benzer. Bu mektup umut duygusunu canlandırır ve bir karşılaşma beklentisine yol açar. Benim gözümde, Rast şarkıcısı bize tan vaktinin yaklaştığını ve karanlıkların yok olmaya başladığını haber verir gibidir. &ldquo;Eğer gece üzerine indiyse, o vakit Rast söyle&rdquo; denmez mi zaten?</p>

  <p class="p5">&lsquo;Baalbek Atâbâ&rsquo;sında, eleştiri ile sert bir uyarı arasında gezinen kurnazca bir paylama vardır; ezgisi heyecan verici Nihavende, neşelendirici Sabanın karışımıdır bu ve ruh üzerindeki etkisi ikisinin birleşiminden hiç de farklı değildir.</p>

  <p class="p0">*</p>

  <p class="p5">Bugün, bu sayfaları yazdıktan sonra, kendimi, tanrı ilk insanı yarattığında melekler tarafından söylenen uzun ilahiden bir kelime kopyalamış bir çocuk gibi hissediyorum. Ya da zamanın başlamasından önce, bilgelik tarafından yazılmış duygular kitabındaki bir cümleyi ezberleyen okuma yazma bilmeyen biri gibi.</p>

  <p class="p5">Ey musiki! Ey kutsanmış Euterpe! Kız kardeşlerin, sanatın ilham perileri, nesiller birbirini izlerken yüzyıllar boyunca dans ettiler. Sen ruhun tiyatrosundan vazgeçmeden onlarla alay ederken, onlar sadece bir günde, başka yüzyılları unutuşun kalesine emanet ettiler. Öyle görünüyordu ki sen Âdem&rsquo;in Hava&rsquo;nın dudaklarına kondurduğu o ilk öpücüğün tekrarıydın, nesilden nesle devredip yeniden hayat bulan ama aynı zamanda her şeyi sarmalayıp canlandıran başka öpücükler yollamaktan vazgeçmeyen bir yankıydın. Bu yankı üzerine kafa yoranlar yorucu çalışmalarından keyif duydular ve bu yankıyı beğenenler onu dinleyerek, huzur veren doğasında neşe buldular.</p>

  <p class="p5">Ey ruhun ve sevginin kızı! Ey içinde düş kırıklığının üzüntüsünü ve tutkulu sevginin yumuşaklığını barındıran balçık! Ey insan kalbinin boş hayalleri! Ey üzüntünün meyvesi ve neşenin çiçeği! Ey duygular buketinden yayılan güzel koku! Ey âşıkların dili ve sevgililerin sırlarını açığa çıkaran ses! Ey gizli duyguların gözyaşlarının kuyumcusu! Ey şiir sanatının vezin kolyesini takmış ilham perisi! Ey düşünceleri bir avuç sözcükle yeniden birleştiren ve güzelliğin etkilerinden doğan duyguların bestecisi! Ey kalp sarhoşlarını hayaller dünyasının zirvesine çıkaran içki! Ey askerlerin uyarıcısı ve paraya tapan ruhların arıtıcısı! Ey ruhani dalgalar, ruhun hayaletlerinin ulakları! Ey nezaket ve iyilik denizi, senin dalgalarına bırakıyoruz ruhlarımızı ve senin derinliklerine emanet ediyoruz kalplerimizi, onları maddenin ötesine götür hadi ve görünmeyenin dünyalarının ne sakladığını göster bize.</p>

  <p class="p5">Daha da kalabalıklaşın ey ruhun heyecanları! Ve daha görkemli olun ey kalbin duyguları! Ve bu yüce tanrıça adına tapınaklar inşa etmek için kolları olanların havaya kalksın elleri! Yeryüzüne in ey ilham meleği! Şairlerin kalplerini ve hayal güçlerini bu kutsal tanrıçaya övgüler ve methiyelerle doldur. Daha büyük ol, ey ressamların ve heykeltıraşların hayal gücü! Ve hayaller ve hayaletler yarat ona.</p>

  <p class="p5">Ey yeryüzünün konukları! Onun rahiplerine ve rahibelerine saygı gösterin ve hizmetkârlarının hatırasına, onlar adına heykeller dikin. Dua edin ey milletler ve Orfeus&rsquo;u, Davud&rsquo;u ve el-Mawsili&rsquo;yi selamlayın. Beethoven&rsquo;in, Wagner&rsquo;in ve Mozart&rsquo;ın hatırasını yüceltin. Şari el-Harabi&rsquo;nin adına şarkı söyle ey Suriye ve Abdû el-Hâmuli&rsquo;nin adına şarkı söyle ey Mısır! Soluklarını göklere yayanların, havayı ince ruhlarla doldurup insana kulağıyla görmeyi ve kalbiyle dinlemeyi öğretenlerin büyüklüğünü ilan et ey evren! Âmin.</p>

  <p class="p5">&nbsp;</p>
</body>
</html>
