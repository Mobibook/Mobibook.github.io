<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates2</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">DOKUZUNCU BÖLÜM<br class="chapter"/>
  İLK HABERCİLER</h1>

  <p class="normal">Brüksel’de kendisini yalnız hisseden Bakunin sık sık, Liza ile görüşme ihtiyacı duyuyordu. En derin düşüncelerini ve umutlarını paylaşabiliyordu onunla. Ama istemediği halde, Liza’nın tamamen söndürdüğü eski duygularını alevlendirecek kadar etkili olmuştu üzerinde.</p>

  <p class="normal">Bu içine kapanık ciddi kızın yüreğinde, Mihail’e duyduğu aşk yeniden canlandı. Duygularını bastırmak için gösterdiği tüm çabalar boşunaydı. Liza, Bakunin’in kendisine değil onda uyandırdığı duyguya önem verdiğini çok iyi biliyordu. Bakunin bu duygudan gururlanıyor, bir koleksiyoncu gibi, Liza’nın aşkının işaretlerini biriktiriyor ama kendisi soğuk bir mantık çerçevesinde hareket ediyordu. Bir defasında Liza’yı yanına çekip kömür karası saçlarından öptü. O zaman genç kız hüzünle konuştu:</p>

  <p class="normal">“Herkeste, hatta sizin gibi olağanüstü bir insanda bile gizli bir efendilik duygusu var. Siz gerçek bir özgürlük şövalyesisiniz, ama sadık ve her şeye boyun eğen bir köleye ihtiyacınız var. Pekala, onu bende buldunuz işte.”</p>

  <p class="normal">Bu konuşmadan rahatsız olan Bakunin, şaka yaparak kurtulmaya çalıştı. Ciddi bir ses tonuyla:</p>

  <p class="normal">“Beni anlamalısınız, Liza” dedi. “Ben çok genç yaşlarımdan beri, kendimi dünyadaki tüm insanların mutluluğu için verdiğim mücadeleye adadım. kaderimi bu belirledi. Ben savaşçı bir gezginim. Ama son günlerde rüyalarımda bile sizin harikulade gözlerinizi gördüğümü, onlardaki sevgiyi sevinçle fark ettiğimi gizlemeyeceğim. Teşekkür ederim, ama unutmayın, ben kendime ait değilim.”</p>

  <p class="normal">Liza uysalca yanıtladı:</p>

  <p class="normal">“Öyle olsun. Aşkımın karşılığında hiçbir şey beklemiyorum sizden. Sevmek de bir mutluluk kaynağıdır, öyle değil mi? Hatta, herkesi severek birini sevemediğiniz için size acıyorum. Ben sizden daha zenginim.”</p>

  <p class="normal">“Böylesine zeki olmanız güzel,” dedi Bakunin. “Kadınlar, beni genellikle her şeyden ve tabii ki bir insanın yaşamından çok daha önemli olan büyük amaçtan kıskanmışlardır. Ama kalbimdeki, acı çeken Slav halkına duyduğum büyük aşktan arta kalan ufacık yeri size vermek isterdim.”</p>

  <p class="normal">Liza, Bakunin’e yaklaştı ve onun büyük, kıvırcık saçlı başını göğsüne bastırdı.</p>

  <p class="normal">Liza, yaşamındaki en mutlu birkaç gününü geride bırakmıştı ki, Fransa’da devrim patladı. Onu umarsızca seven kadın büyük bir acıyla Bakunin’in artık tanınmaz hale geldiğini gördü. Dünyadaki her şeyden daha çok devrime önem veren Bakunin başka kapılara yönelmiş, Liza’dan uzaklaşmaya başlamıştı. Liza, onu sonsuza kadar kaybetmemek için bunu kabullenmekten başka bir yol kalmadığını anladı. Ama Bakunin Brüksel’i terk eder etmez çaresizlik duygusu o kadar yoğunlaştı ki, Liza hastalandı. Yeni inşa edilen Brüksel garında Mihail onunla dalgın bir biçimde vedalaşırken Liza, Paris’e onu davet etmemesine karşın Bakunin’in peşinden gitmeye karar verdi. Bakunin’in hayatında başka bir kadının olmadığını, serbest olduğunu bilmek Liza’yı bir parça rahatlatıyordu. Bakunin’in, sürekli, birilerinin şefkatine ihtiyaç duyan kocaman sıradışı bir çocuk olduğuna inanıyordu.</p>

  <p class="normal">Bu yüzden büyük bir samimiyetle bir anne gibi endişeleniyordu Liza. Ona duyduğu sevgi artık uzun bir süredir insan sevgisinin her türünü içeriyordu. Onları hiçbir şeyin ayıramaması için kızkardeşi bile olmaya razıydı. Liza en çok, bir kenara atılmaktan ve unutulmaktan korkuyordu. Bakunin’in ekonomik sorunlarını bildiği için, ders vererek veya çeviri yaparak kazandığı paranın neredeyse tamamını ona gönderiyor ve her gün mektup yazıyordu. Böylece kendisini avutuyordu.</p>

  <p class="normal">“Mihail Aleksandroviç,” Liza ona ismiyle hitap etmeye çekiniyordu, “bir kez olsun bana acıyın. Bu dünyada hiç kimsem yok, bana hiç kimse acıyamaz. Çevremdekilere kendi sorunlarımdan asla bahsetmiyorum: Bu, gururumdan geriye kalan tek belirti. Paris’e gitmeden önce, bana son geldiğinizde kendi içinizde verdiğiniz mücadelenin şiddetinden hasta olduğunuzu ve sıtmaya yakalandığınızı söylediniz. Demek ki ayrılık, tıpkı benim için olduğu kadar sizin için de korkunçtu. Ben hâlâ aynı durumdayım. Bugün öyle üzülüyorum ki, gözyaşlarıma engel olamıyorum. Oysa boşu boşuna ağlamak bana göre değil. Zaten yeterince mutsuzum, beni kırmayın, daha fazla üzmeyin. Bir an önce hiç değilse birkaç satır yazın. Hayatımız öyle çabuk geçiyor ki, neden kendi ellerimizle hem kendimize hem başkalarına zehir edelim.”</p>

  <p class="normal">Liza hiçbir mektubuna yanıt alamayınca Bakunin’i aramak için Paris’e gitti. Ama onun Paris’e varmasından iki gün önce Bakunin Poznan’a geçmişti. Yolculuğa devam etmek için Liza’nın ne parası ne de takati kalmıştı. Karşılıksız aşkının verdiği acıya yenilmiş halde yaşlı ve hasta Mariya Lvovna Ogariyovna’nın yanına sığındı. Yaşlı kadının öğütlerini ve eleştirilerini dinlemek istemediğinden, yaşadıkları hakkında tek bir söz etmemeye ve Bakunin’in adını ağzına almamaya karar vermişti.</p>

  <p class="normal">Nisan ayında, Rusya’daki teyzesi, eve dönebilmesi için Liza’ya biraz para gönderdi. Kısa bir süre sonra, beklemekten umudunu kestiği Bakunin’den, Liza’nın çok sayıdaki mektuplarının karşılığı geldi. Mihail sert bir ültimatom veriyordu; geleceğin korkunç ve tehlikelerle dolu olduğunu ve sonsuza dek ayrıldıklarını yazıyordu. Liza ile aralarında uçsuz bucaksız bir uçurum vardı ve ondan, yaşadıklarını unutmasını istiyordu. Ama aşk, hakaretler ve kötü olaylar olmadığı sürece en acımasız sözcüklerden bile korkmaz. Liza çaresizliğinin verdiği bir kararlılıkla Bakunin’i yanıtladı:</p>

  <p class="normal">“Güçlü bir iradeyle üzerine yol kurulamayacak bir uçurum yoktur: Bir tek şey söyleyin, nerede olursanız olun görüşme imkanı sağlayabilirim. Ben bugün sizin mektubunuzu alınca nihayet rahat bir soluk alabildim. Oysa şimdiye dek Paris’te gündüzlerin ve gecelerin olduğunun farkında değildim. Kendi kendime hep sizinle konuşuyor; tanıştığımız günden itibaren düşündüğüm ve hissettiğim her şeyi size anlatıyordum. Ne kadar çok acı çektiğimi bir bilseniz! Yüreğimdeki ve ruhumdaki bütün gücü sizi bulmak için harcadım. Size yazma ve hakkınızda iyi şeyler duyma imkanından yoksun kalmanın, sizi sonsuza dek yitirmenin benim için ne kadar dayanılmaz olduğunu anlamalısınız. Birinin beni anlayabilmesi için yaşadıklarımı yaşaması gerekiyor. Her zaman herkesin acısını paylaşmaya hazırım, ama kendim bu anlayışı insanlarda nadiren gördüm.</p>

  <p class="normal">Ama ruhumdaki en canlı coşkular reddedilse bile sevme gücünü yitirmediğim için Tanrı’ya şükrediyorum. Bu duygu içimde olduğu sürece, ben mutsuz olduğumu söyleyemem.</p>

  <p class="normal">Berlin’e gitmeye karar verdim. Orada sadece hakkınızda bir şeyler duymayı değil, olasılıkla sizinle görüşmeyi de başarabilirim. Yanıma gelmek veya beni Poznan’a çağırmak size kalıyor. Eğer bana karşı biraz olsun dostluk duyguları besliyorsanız, Tanrı aşkına, bana yazın.”</p>

  <p class="normal">Liza’nın mektubu Bakunin’i etkiledi. Onunla Berlin’de görüşmeye söz verdi.</p>

  <p class="ortayazi">***</p>

  <p class="normal">Herwegh ve Bornstedt’in lejyonu, Baden bölgesinde, Niderdossenbach köyü yakınlarında Nürnberg ordusu tarafından bozguna uğratıldı.</p>

  <p class="normal">Lejyonerler, hepsini bir darbeyle yok etmeyi tasarlayan Almanya ve Fransa hükümetlerinin kurduğu kapana kıstırıldılar.</p>

  <p class="normal">Yiğitçe savaşan Herwegh ve gönüllüler taburu zaten yenilgiye mahkûmdu. Emma bu zor anlarda olağanüstü bir soğukkanlılık ve yaratıcılık göstermişti. Herwegh ile birlikte saklandıkları köyde bir köylüden, başarısız önderi sandığa gizlemesini ve üstünü samanla örtmesini rica etti. Daha sonra erkek gibi giyinen Emma, bir köy arabasına yüklediği sandığı Fransa’ya götürdü.</p>

  <p class="normal">Adalbert von Bornstedt ise, bu savaşta bir zafer kazanarak geçmişini silip dürüst bir devrimci olduğunu kanıtlamayı başaramadı. Niderdossenbach’taki çatışmadan zor kurtuldu. Devrimci dalganın yükseldiği yerlerde bulunmaya artık ihtiyacı yoktu. Çalkantılar içindeki Berlin ve Viyana’da bile Bornstedt, halk mahkemesine çıkarılıp kendisinden hesap sorulmasından korkuyordu. Üstelik yıllarca kükürtlü sular ve kükürtlü su ve javel suyu masajlarıyla tedavi etmek için beyhude bir çaba harcadığı eski hastalığı hızla ilerlemeye başladı. Bornstedt sürekli takip edildiğinden kuşkulanıyor; bu yüzden uykusuzluktan ve cezalandırılmayı beklemekten bitkin halde şehir şehir geziyordu. Bir iskelet gibi zayıflamıştı; çevresindekileri, ani krizler geçirerek ürkütüyordu. Halüsinasyonlar peşini bırakmıyor; anlamsız bir ölüme götürdüğü, özverili, cesur adamların kanlar içinde düşüşlerini tekrar tekrar gözünde canlandırıyordu.</p>

  <p class="normal">“Her şeye yeniden başlayabilseydim,” diye düşünüyordu bazen, ıstırap içinde, “her şeyi unutabilseydim!”</p>

  <p class="normal">Ama iltihaplı beyninde geçmiş yeniden ve daha güçlü canlanıyordu.</p>

  <p class="normal">Bornstedt’in korktuğu başına geldi: Gözaltına alındı. Hapishaneye düştüğünde delirmişti. Hücresinde kâh askeri emirler veriyor kâh affedilmesi için yalvarıyor bazen de birilerine tehditler savuruyordu. Sonunda onu bağlayarak hapishanenin akıl hastanesi İllenau’ya kapattılar.</p>

  <p class="normal">Bornstedt orada öldü.</p>

  <p class="normal">Marx ve Engels, Köln’e giderlerken, Ortaçağ’da düşman tarafından kuşatıldığında yiğitçe direnen ünlü kentte, Mainz’da bir süre kaldılar. Burada görüştükleri Komünistler Birliği üyeleriyle, bundan sonra birlikte yürütülecek faaliyet ve işçilerle nasıl daha yakın ilişkiler kurulacağı üzerine konuştular. Karl yine Almanya’daydı ve anadilini duyuyordu. Daha birkaç ay öncesinde, Almanya’ya dönmek onun için ağır hapis cezası, belki de ölüm anlamına geliyordu. Ama o, bir gün bu durumun değişeceğini, yurdunu görebileceğini biliyordu.</p>

  <p class="normal">Son birkaç yıl süresince kıtlık ve yoğun bir ekonomik kriz yaşayan Almanya’da da, Fransa’da olduğu gibi halk ayaklanmaları baş göstermişti. Mart’ta, Berlin’de iki gün süren sokak çatışmalarından sonra isyancı halk, Kraliyet askerlerini yenilgiye uğrattı.</p>

  <p class="normal">Prusya’da ve diğer Alman krallık ve prensliklerinde, liberal-burjuva hükümetler kuruldu. Ama etkinliklerini yarım yamalak reformlar yapmakla sınırladılar.</p>

  <p class="normal">Örneğin, köylüleri feodal baskıdan kurtarmak için hiçbir şey yapılmamıştı. Emekçi halkın durumu, hâlâ eskisi gibi kötüydü ve yönetimde, poliste, orduda yine aynı zengin aileler hüküm sürüyordu. Alman burjuva hükümetleri, otuz altı küçük devlete bölünmüş olan Almanya’nın birleşmesini gerçekleştirmek konusunda da beceriksiz davrandılar.</p>

  <p class="normal">Bu süreçte, çoğu Komünistler Birliği üyesi yaklaşık dört yüz Alman işçi, sınırı tek tek geçerek Almanya’nın çeşitli kentlerine dağıldı. Hemen hemen hepsi de devrim mücadelesine katıldı. Gelişmeler Marx ve Engels’in önerdiği taktiğin doğruluğunu kanıtlarken devrimin ön saflarında Komünistler Birliği’nin yarattığı devrimci işçiler ve entelektüeller çarpışıyordu.</p>

  <p class="ortayazi">***</p>

  <p class="normal">Karl ve Friedrich, Mainz’dan Köln’e kadar bir yolcu arabasıyla seyahat ettiler. Çenesine kadar kapalı resmi ceket giymiş, boynunda sıcak kaşkol taşıyan, yüzü bataklık kuşunun yüzüne benzeyen zayıf bir memur, korkuyla bakınan yolculara dehşet içindeymiş gibi anlatıyordu:</p>

  <p class="normal">“Köylüler, bu insan kılıklı barbarlar, lanetli 1525<sup class="calibre5"><a href="../Text/ates2_split_054.html#footnote-628-41" id="footnote-628-41-backlink">[41]</a></sup> yılında olduğu gibi, tırpanlarla, yabalarla ve baltalarla silahlanmışlar. Malikanelere saldırıyorlar ve dağ ormanlarından hiçbir cezaya maruz kalmadan sürükledikleri çalılar gibi yakıyorlar.”</p>

  <p class="normal">Kadınlar inliyor; erkekler korkularını yenmek ve kendilerini bu karanlık bahar gecesinde biraz olsun rahatlatmak için hızla puro içiyorlardı.</p>

  <p class="normal">“İncil’deki evliyalar bu yaşadıklarımızı önceden söylemişler,” dedi köşede oturan Protestan papazı ve erzak dolu bir sepet çıkardı. “Korku, ruhunu kemirdiğinde sen de kaz kemir,” diye de ekledi, oradakileri neşelendirmeye çalışarak.</p>

  <p class="normal">“Köylüler, sadece, kölelik belgelerini, zenginlerin büro ve evlerini yakmakla kalmıyorlar; aynı zamanda yakında bütün beylerle hesaplaşmanın işaretlerini de veriyorlar,” diye devam etti memur.</p>

  <p class="normal">Arabacı, sert bir hareketle atları aniden durdurdu. Sarsıntıdan, yolcuların başlarının üstündeki bohçalar ve bavullar uçuştu. Kadın çığlıkları duyuldu.</p>

  <p class="normal">“İşte, işte oradalar!” diye bağırdı birileri.</p>

  <p class="normal">Karl ve Friedrich, pencereye yapıştılar. Simsiyah gökyüzüne, güneşin doğuşundaki gibi parlak bir ateş yansımıştı.</p>

  <p class="normal">“Bir malikane yanıyor!” diye bağrıştılar her taraftan.</p>

  <p class="normal">“Yakında Almanya’da bir tek şato bile kalmayacak. Sonra da köylüler kollarını bizim için sıvayacaklar. İşte, anarşi budur!”</p>

  <p class="normal">Ama arabanın yolunu hiç kimse kesmedi.</p>

  <p class="normal">11 Nisan’da Karl ve Friedrich, Köln’e vardılar.</p>

  <p class="normal">Gotik katedral, değişmemiş olarak yine evlerin çatıları üzerinden yükseliyordu ama Marx’ın birkaç yıl önce bıraktığından beri kentin görünümü biraz değişmişti. ‘Nibelungen Destanı’ndaki kahramanlara benzeyen iri yarı, sarışın Renliler, sokaklarda keyifle dolaşıyordu.</p>

  <p class="normal">Bir zamanlar Marx ve Rutenberg’in, bir yandan bira veya Ren şarabı içerken, parçalanmış Almanya’nın gelecekteki kaderini tartıştıkları semt pazarı civarındaki meyhanelerde, artık çeşit çeşit salamlar ikram ediliyordu.</p>

  <p class="normal">Ren’in sol kıyısında kurulu bulunan Prusya kenti Köln, bir zamanlar bir Roma Colonia Agrippina’sıymış<sup class="calibre5"><a href="../Text/ates2_split_055.html#footnote-628-42" id="footnote-628-42-backlink">[42]</a></sup>. Kent halkı, eskiden beri zanaatçılık ve ticaretle ilgilenmekteydi; tahıl, deri mamülleri, tütün, pirinç, şarap, kumaş ticareti yapılmaktaydı. Malların sevkiyatı için de Ren’de çok sayıda büyük ve küçük deniz taşıtı çalışıyordu. Nehir hattı boyuna yarım daire gibi yerleşen Köln, tapınakları, meydanları ve zengin semtleriyle güzel bir kentti.</p>

  <p class="normal">Kentin en ilginç yapısı, gotik mimari esaslara göre yapılmış ve dünyanın en muhteşem binalarından biri olan Köln Katedraliydi. Özellikle, katedralin içindeki gemiyi destekleyen, görünüşte tüy gibi hafif yüz sütun çok etkileyiciydi. Ama güzel binaların yanı sıra, birer labirent gibi uzanan; yayalar, yük arabaları ve faytonlarla dolu pis, karanlık, dar, yamru yumru sokaklar da vardı. Köln, uzun süre, nüfus yoğunluğu bakımından, Hamburg ve Berlin’den sonra Almanya’nın üçüncü kenti olmuştu. Nüfus, önemli savaşlara ve yönetim değişikliğine bağlı olarak artıyor veya azalıyordu.</p>

  <p class="normal">1848’de devrim rüzgârları esmeye başladığında kent çok gürültülü bir hale geldi. Aydınlık gökyüzünün altında, tartışmak için toplanan işçiler ve dükkan sahipleri, köylüler ve üniversiteliler, Almanya’yı sözcüklerin yardımıyla düzenlemeye, toplumsal yapıyı değiştirmeye, anayasanın oluşturulmasını sağlamaya çalışıyorlardı. Almanya’nın yeniden birleşebileceğini umuyorlardı. Çünkü bir zamanlar, Viyana Kongresi’nde, Avusturya Şansölyesi Metternich, eski Alman İmparatorluğu’nun topraklarında otuz dört minik devletin cılız da olsa, birliğini oluşturmayı başarmıştı. Avusturya, güçlü Prusya’ya karşı onların koruyucusu rolünü oynamıştı. Ama Prusya ve Avusturya’nın denetimindeki önemli miktardaki toprak, birliğin dışında kalmıştı. Bütün Alman devletlerini ve dört özgür Alman kentini –Hamburg, Frankfurt, Lübeck ve Bremen– birleştiren tek kurul, Frankfurt’taki Ulusal Meclis idi ve Alman devletlerinin ayrı ayrı temsilcilerinden oluşuyordu.</p>

  <p class="normal">Marx ve Engels, Köln’e gelir gelmez hemen işe koyuldular. Almanya’da ayrı bir parti kurma sorununu daha Şubat Devrimi’nden önce birkaç kez tartışmışlardı. Ama koşullar henüz olgunlaşmamıştı.</p>

  <p class="normal">Prusya’da ve tüm diğer Alman krallık ve prensliklerinde durum gittikçe karmaşıklaşıyordu. Bütün Almanya’yı kasıp kavuran, taşrada köylülerin ve küçük atölye ve dükkan sahiplerinin de desteklediği 1848 Martı’ndaki kanlı işçi ayaklanmalarından sonra Prusya Kralı ve çok sayıda prens, belirli tavizler vermek zorunda kaldı. Otokratik feodal rejime darbe indirilmişti. Ama elde edilmesi hiç de kolay olmayan bu zaferin meyvelerini zenginler, sanayiciler, bankerler, büyük mağaza ve fabrika sahipleri toplamaktaydı. Şaşkınlık içindeki Prusya Kralı, yeni hükümete yardım için Camphausen ve Hansemann’ı Berlin’e çağırdı. Bu kurnaz düzenbazlar, en çok proletaryadan korktukları için zenginlerle ve prenslerle anlaşmayı tercih ettiler. Burjuvazinin ihanetinin sonucu, monarşiye sadakatle hizmet eden muhafazakarlar poliste, orduda ve devlet kuruluşlarındaki yerlerini korumuştu.</p>

  <p class="normal">Marx ve Engels, bütün bunları daha Fransa’dayken anlamışlardı. Çalışmak için, proletaryanın politik bilince kavuşarak uyandığı, kudretinin ve yapabileceklerinin farkına vardığı Ren taşrasının ilerici kenti Köln’ü tercih etmeleri tesadüf değildi. Büyük bir devrimci gazete çıkarmak için de Köln’deki koşullar daha uygundu. Burada hâlâ Napolyon’un yasaları hüküm sürüyordu. Bu kanunlar, Berlin’de kesin olarak kabul edilen Prusya hukukundan daha fazla yurttaşlık hakları içeriyordu.</p>

  <p class="normal">Son derece meşgul olmasına karşın, ailesinin çok uzaklarda olmasından üzüntü duyan Karl, Jenny’den daha fazla ayrı kalmak istemiyordu. Gelecek ne denli belirsiz görünürse görünsün Jenny’yi ve çocuklarını yanına çağırmaya karar verdi. Onlar da kısa bir süre sonra Lenchen’le birlikte Köln’e geldiler.</p>

  <p class="normal">Yeni bir gazete çıkarmak kolay değildi. Para yoktu. Marx, Köln’deki hissedarları sıkıştırırken Engels de bu zor iş için babasını ikna etmek umuduyla Barmen’e gitti. Babasının, ticari bir amaçla girişimlerine yardım edeceğini düşünüyordu. Ama, Wuppertal’e yaptığı ziyaret Engels’i hayal kırıklığına uğrattı. Engels de, Marx’a yazarak çabasının olumsuz sonuç verdiğini bildirdi.</p>

  <p class="normal">Friedrich’in bir zamanlar komünist olarak tanıdığı birçok kişi, kendi işletmelerini kurduktan sonra gerçek burjuvalar haline gelmişti. Bunlar şimdi toplumsal sorunları tartışmaktan vebadan korkar gibi korkuyor; böyle yapanları da kışkırtıcılıkla suçluyorlardı.</p>

  <p class="normal">“...İki veya üç gün sonra, gidişat konusunda olumlu bir haber alacaksın,” diye yazdı Engels, Karl’a. “Radikal burjuvalar bile bizim yüzümüze bakınca, gelecekteki en büyük düşmanlarını görüyorlar ve çok yakında onlara doğrultacağımız silahı elimize vermek istemiyorlar. Benim ihtiyardan kesinlikle bir şey koparılamaz. Ona göre, ‘Köln Gazetesi’, her tür isyanın mayalandığı yer olacak ve bize bin taler yerine bin peşrev kurşunu seve seve gönderecetir.”</p>

  <p class="normal">Ancak, Barmen’in çevresindeki birçok kenti dolaşıp, bütün diplomatik becerisini harekete geçirerek, komünistlere sempati duyan varlıklı yurttaşları, belirli bir sermaye katmak yoluyla gazetenin yayınlanmasına katkıda bulunmaları için ikna etmeye çabalayan Friedrich’in olağanüstü enerjisi ve zekâsı engelleri aşmayı başardı. Sonunda, Marx’ın Köln’de sağladıklarına ek olarak o da on dört hissedar bulmuştu.</p>

  <p class="normal">Uzun süredir beklenen ‘Yeni Ren Gazetesi’ -Neue Rhenische Zeitung-, haziranın ilk günlerinde yayınlanmaya başladı. Gazetenin genel yayın yönetmeni Marx’tı. Redaksiyon kurulunda ise Engels, G. Weerth, H. Bürgers, E. Dronke, Wilhelm ve Ferdinand Wolff yer alıyorlardı. Gazetenin başlık altı yazısında ‘Demokrasi Organı’ ibaresi vardı.</p>

  <p class="normal">Marx ve Engels, tüm büyük veya küçük Alman prensliklerinin ve kraliyet Prusyasının durumunu göz önünde bulundurmak zorundaydılar. Alman emekçi halkının çoğunluğunu zanaatkârlar oluşturuyordu. Alman sanayisi, Fransa ve özellikle İngiltere sanayisinden oldukça geriydi.</p>

  <p class="normal">Politik bakımından parçalanmış Almanya’da kitlesel bir proleter parti oluşturma imkanı yoktu. Bunun farkında olan Komünistler Birliği’nin birkaç yüz üyesi, Marx ve Engels gibi memleketlerine dönmüşlerdi ve yorulmak bilmeden çalışıyorlardı. Ama onlar da, efendilerine güvenen önyargılı emekçi kitlesini hemen harekete geçiremezlerdi.</p>

  <p class="normal">Yayın hayatını sürdürebilmesi için para veren hissedarlar, ‘Yeni Ren Gazetesi’nin, kendilerini sakinleştiren ve hayran bırakan ‘demokrasi’ sözcüğünün temel alındığı bir politik çizgiyi takip etmesinde ısrar ediyorlardı. Bütün bunları hesaba katan Marx, Engels ve yandaşları, Köln Demokratik Birliği’ne üye oldular.</p>

  <p class="normal">Mart’ta, Berlin ve Viyana’da başlayan devrimci çatışmalardan birkaç ay sonra, nehrin kabaran suları tekrar yatağına döndü. İktidar dümenini ellerinde tutanlar, feodal öncüllerinden sadece özgürlük ve adalet talepleri, işçilerin yaşamını iyileştirme gibi konulardaki abartılı nutuklarıyla ayrılıyorlardı ve ne kadar çok laf sarf etmişlerse o kadar az iş yapmışlardı. Yasalarda ciddi değişiklikler yapması ve Almanya’yı birleştirmesi beklenen Frankfurt’taki Ulusal Meclis’in bütün vaatleri, sözcükler ve iyi dilekler denizinin dibini boylamış ve her şeyin eskisi gibi kaldığı görülmüştü.</p>

  <p class="normal">18 Mayıs 1848’de Frankfurt’taki Meclis’in genel toplantısı açıldı. Tüm demokratlar, umutlarını bu toplantıya bağlamışlardı. Temsilcilerin, gelecekteki birleşik Alman devletinin anayasa maddelerini oluşturacakları ümit edilirken, kısa bir süre sonra anlaşıldı ki, Frankfurt Meclisi herhangi bir yaptırım gücünden yoksundu ve onu elde etme yönünde çaba da harcamıyordu. Sadece Meclis’te çoğunlukta olan liberaller değil, küçük burjuvazinin temsilcileri de birer gevezeydi. Korkaklıklarını, iradesizliklerini ve hızla büyüyen karşıdevrimci hareket karşısında halka önderlik etme konusundaki apaçık isteksizliklerini, sözcüklerin ardına gizliyorlardı.</p>

  <p class="normal">‘Yeni Ren Gazetesi’nin birinci sayısı bomba gibi yankı yarattı. Frankfurt Parlamentosu –1848 Mart Devrimi’nde Berlin’de zaferi kazanan proletaryayı kandıran vicdansız gevezeler topluluğu– aleyhine yazılanlar her şeyden önce hissedar bayları korkuttu. Hissedarlar, Marx’ın redaksiyon bölümündeki mütevazı çalışma odasını kuşatarak gazeteye duydukları tepkiyi dile getirdiler.</p>

  <p class="normal">“Afedersiniz ama,” diyordu, gazetenin burjuva hissedarlarından biri, “siz yatağımın altına bomba yerleştiriyorsunuz ve hem de benim paramla. Lanet olsun, burada hangi namuslu demokratik politika izleniyor? Bu düpedüz komünizm! Sizinle birlikte sanık sandalyesinde oturmak istemiyorum.”</p>

  <p class="normal">Marx, soğuk bir tavırla, hissedarları sakinleştirmeye çalışıyor, ama gazetenin politikasını değiştireceğine dair hiçbir söz vermiyordu. Böylece ‘Yeni Ren Gazetesi’ Alman proletaryasının tek gerçek devrimci sesi oldu. Komünistler Birliği’nin eski Merkez Komitesinin işlevini görmeye başlayan gazetenin redaksiyonu, bu dönemde çok sayıdaki Alman işçi örgütünün başında duran Birlik üyelerinin faaliyetini de yönlendiriyordu. Marx ve Engels, mücadeleye hazır komünistlerden oluşan devrimci bir karargah oluşturdular. Burada en iyi, en yetenekli gazeteciler, yazarlar ve şairler çalışıyordu. Marx’ın çalışma odasının kapısı sabahın erken saatlerinden gecenin geç saatlerine kadar kapanmıyordu. Weerth, aniden aklına gelen bir fikri genel yayın yönetmeniyle paylaşmak veya son derece boğuk sesiyle, gözleri gibi ışıltılı şiirlerini okumak için odasına sürekli dalıyordu. Weerth, Marx’ın kısa gece uykuları için çoğu zaman kullandığı dar bir divanın da bulunduğu bu dumanlı, gürültülü odada kendisini çok mutlu hissediyordu. Bu doruktan, sadece bütün Almanya değil, bütün dünya görünüyordu. Dosyaların üzerinde, yerlerde ve mürekkep hokkalarının çevresinde çok sayıda izmaritin bulunduğu, birkaç masa ve sandalyesi olan bu basit odacıktan savaş çağrıları yapılıyordu.</p>

  <p class="normal">Bu, iyilik ve bilgi ışınları yayan iradeli, zeki, coşkulu, olağanüstü özverili, neşeli insanlarla kısa bir süre geçiren herkes, sanki doruğa yükseliyor ve karşısında gördüğü manzarayı hayranlıkla seyrediyordu. Sözcüklerin barut etkisi gösterdiği günlük gazetede Engels, mükemmel bir askeri dehaya sahip olduğunu da gösterdi; kalemi, çok sayıda bataryaya bedeldi. Hasta olmasına rağmen yorulmak nedir bilmeyen Weerth, soğukkanlı Freiligrath, ‘kızıl’ diye çağırdıkları neşeli ve şakacı Ferdinand Wolff, atik ve ateşli Dronke, çalışkan ve özverili Wilhelm Wolff; hiçbiri, çok sıkı çalışmalarına, fıkralar makaleler yazmalarına rağmen, çok yönlü Engels’le yarışamazdı.</p>

  <p class="normal">“Plutarch’tan<sup class="calibre5"><a href="../Text/ates2_split_056.html#footnote-628-43" id="footnote-628-43-backlink">[43]</a></sup> okumuştum; Anibal, birkaç gün uyumadan durabildiği, açlığa, soğuğa ve bütün başka kötü koşullara sabırla direndiği ve her işte hırslı olduğu için zafer kazanabiliyormuş. Şüphe yok ki, bizim Friedrich de bu büyük önderler cinsinden,” diyordu Weerth, Engels hakkında.</p>

  <p class="normal">Engels’in kaleminin berraklığı, derinliği, eşsiz yaratıcılığıyla gerçekten de kimse yarışamazdı. Bazen gazeteye, baskıdan az önce gelen bir haber ve konuyu bile oturup hemen, derin bilgisinin ve zekâsının sergilendiği ironik bir yazıya dönüştürebilirdi. Ele alamayacağı hiçbir konu yoktu. Gazete için gerçek bir hazineydi. Genel politik faaliyetin yönetiminin, örgütlenme faaliyetinin bütün yükünü taşıyan Marx’a da sık sık yardım ediyordu. Engels başyazılarının çoğunu ayaküstü yazabiliyordu. Julius Sezar gibi aynı anda hem yazıyor, hem konuşuyor, hem de gelen redaksiyon materyalini inceleyebiliyordu.</p>

  <p class="normal">“Sen gerçek bir ayaklı ansiklopedisin!” diyordu Karl, arkadaşına. “Her şeyi en ufak ayrıntısına kadar biliyorsun, şeytan gibi kurnazsın, günün ve gecenin her saatinde, aç veya tok karnına çalışabiliyorsun.”</p>

  <p class="normal">Marx ve Engels birbirlerini her konuda mükemmel bir biçimde tamamlıyorlardı.</p>

  <p class="normal">‘Yeni Ren Gazetesi’nin komünist yazarları, 1848 Mart çatışmalarından sonra ortaya atılan devrimin sona erdiği ve nimetlerinin ancak gelecekte görülebileceği gibi mavalları yeriyor, işçileri ve köylüleri yalnız bırakan burjuvazinin ihanetini acımasızca eleştiriyorlardı.</p>

  <p class="normal">“Büyük toprak ağalarının devletinin işinin bittiğini mi düşünüyorsun?” diye yazıyordu Engels, bir yazısında. “Hata! kesinlikle hata!”</p>

  <p class="indentmetin">“Gördüğün güzel rüyadan sarhoş olmuşken,</p>

  <p class="indentmetin">Sen aniden açtın gözlerini...”</p>

  <div class="clrb"/>

  <p class="normal">Marx ve Engels, gerici güçlere karşı mücadele eden, sonra da unutulan Alman köylülerin olduğu gibi işçilerin de bilincini gazete aracılığıyla pekiştirmek, zincirlerini koparacak enerjiyi vermek, burjuva demokratik devrimi sonuçlandırmaya çağırmak istiyorlardı. Onlara göre ancak o zaman sosyalist devrim için bir sonraki mücadeleye geniş bir yol açılacaktı. Bunu gerçekleştirmek hiç kolay değildi. Devlet güçlerinin engelleriyle savaşmak gerekiyordu.</p>

  <p class="normal">Karl ve Friedrich’in eskiden tanıdığı, Komünistler Birliği üyesi Stephan Born<sup class="calibre5"><a href="../Text/ates2_split_057.html#footnote-628-44" id="footnote-628-44-backlink">[44]</a></sup> Berlin’de ‘İşçilerin Kardeşliği’ adını verdiği bir örgüt kurdu.</p>

  <p class="normal">Kıyıda köşede kalmış tek tek bütün zanaatkârlara ulaşarak, onları, önemli olanın Alman halkının ortak politik amaçları değil, işçilerin yaşamının ekonomik bakımdan düzeltilmesi olduğuna ikna etmeye çalışıyordu. Born, devrim mücadelesini işgününün uzunluğu ve işçi ücreti sorununa indirgiyordu. “Bu konuda ise,” diyordu, “fabrika sahipleri ile anlaşabiliriz.”</p>

  <p class="normal">Köln ‘İşçi Birliği’nin yöneticisi doktor Andreas Gottschalk ve Amerika’dan Almanya’ya dönen Weitling de devrimin burjuva demokratik bir karaktere sahip olduğunu anlayamıyor; iç savaşın patlamasını ve işçi cumhuriyetinin ilan edilmesini istiyorlardı. Toplantılarda, ‘Yeni Ren Gazetesi’ne saldıran Weitling, gazeteyi; bütün demokratik güçleri, işçiler aleyhine birleştirmeye çalışmakla suçluyordu.</p>

  <p class="normal">Politik cehalet içinde son derece keyfi bir tutum içine giren dar görüşlü teorisyenler; iş faaliyete gelince korkaklıkla uyumlu bir laf salatasının arkasına gizleniyorlardı. Konuşmalarının kafa karıştırması, Marx ve Engels’i endişelendiriyordu. Çünkü Alman ve dünya devrimci hareketinin saldırıya geçtiği bu tehlikeli anda bölünmeye izin verilmemeliydi. Mart zaferlerinden geriye kalan az sayıdaki kazanımı koruyabilmek için işçi ve köylülerin birliğine ve yenme azmine her zamankinden daha çok ihtiyaç vardı.</p>

  <p class="normal">Çabuk sinirlenip ateşlenen ama tehlikeli anlarda soğukkanlılığı elden bırakmayan Marx, ‘Yeni Ren Gazetesi’nin redaktör koltuğunda, komünistlerin toplantılarında, ‘Demokratik Topluluk’un ve ‘İşçi Birliği’nin kürsülerinde de son derece sabırlıydı. Muarızlarını, kararlılığı ve düşüncelerinin berraklığıyla yenilgiye uğratıyordu.</p>

  <p class="normal">Dünyada ne olup bitiyorsa, insanlığın kaderi için önem taşıyan ne varsa her şey ‘Yeni Ren Gazetesi’nin ilgi konusuydu.</p>

  <p class="normal">Polonya’daki olaylar, Almanya’da devrimci hareketin birliği gibi sorunlar aynı önem derecesiyle bu sayfalara giriyordu.</p>

  <p class="normal">Engels, ‘Polonya’nın Yeniden Paylaşılması’ başlıklı yazısında Polonya halkının ulusal kurtuluş hareketini ateşli bir dille savunmuştu. Demokratik bir Polonya yaratmanın, demokratik bir Almanya’nın önkoşulu olduğunu tartışılmaz bir biçimde kanıtlıyordu. Dünyadaki bütün ülkeler, aynı zincirin halkalarıydı.</p>

  <p class="ortayazi">***</p>

  <p class="normal">Bastille Meydanı yakınlarındaki ‘Marianne’ın Yanında’ adını taşıyan küçük meyhane, ortasında ocak olan, basık tavanlı bir odacıktan ibaretti; sahibi, reklam panosuna devrimden hemen sonra, kendi elleriyle, şişi andıran bir mızrak ve üçgen şekere benzeyen frig şapkası çizmişti. Bir Burgonya köyünde doğan meyhane sahibesinin hazırladığı kızartılmış leziz etlerin ve elma şarabının kokusu gün boyu eksik olmaz, müşterilerin iştahını kabartırdı. Robespierre’in ve Marat’ın posterleri, 1793 gösterilerinin resmedildiği taşbaskılar daha İkinci Cumhuriyet’in ilanından itibaren meyhanenin duvarlarına asılmıştı. Meyhane sahibi şimdi yeniden kurulan jakoben kulübünün üyesiydi ve en keskin devrimci fikirlere sempati duyuyordu. Raspail’ın çıkardığı ‘Halkın Dostu’ gazetesini okuyor ve Auguste Blanqui’nin akşam yemeklerini sıklıkla onun meyhanesinde yemesiyle övünüyordu. Johann Stock ve Cabien de iş çıkışlarında ‘Marianne’in Yanında’ya uğruyorlardı; o kadar çok müşteri oluyordu ki, bir sandalyeye iki kişi birden oturmak zorunda kalıyordu.</p>

  <p class="normal">Bir seferinde, terzi ve çıkrıkçı, hava karardıktan sonra yaklaştıkları meyhanenin ağzına kadar açılmış kapısının önünde durdular.</p>

  <p class="normal">“A, bu Béranger’nin ta kendisi,” dedi sevinçle Cabien, Stock’a, kel kafalı bir ihtiyarı göstererek. Şairin sadece ensesinde kalmış uzun beyaz saçları taç gibi kıvrılmıştı.</p>

  <p class="normal">Johann, müthiş ezgilerin yaratıcısının kırışık yüzünü merakla inceliyordu. Béranger’nin kızarık çekik gözleri iyi görmüyor, gözlerini kısarak etrafına bakıyordu. Geniş delikli burnu dikkat çekiyordu. Béranger şaşkın görünüyordu. Meyhanede toplanan işçiler ve zanaatkârlar, onu soru yağmuruna tutmuşlardı.</p>

  <p class="normal">“Kurucu Meclis’e katılmayı neden ısrarla reddediyorsun? Bütün iyi insanlar, Fransa’nın tüm emekçi halkı sana oylarını veriyor ya.”</p>

  <p class="normal">“Biz, barikatlarda senin ezgilerini söyledik. Sen daima yoksullara acımışsındır ve bizim ihtiyaçlarımızı biliyorsun.”</p>

  <p class="normal">Stock, Pierre-Jean Béranger’nin bu soruları, sesini yükseltmeden nasıl cevapladığına kulak verdi:</p>

  <p class="normal">“Unutuyorsunuz ki, ben artık yetmişine merdiven dayamış biriyim. Kalabalıkta ne yapacağımı şaşırıyorum. Zavallı beynim şimdi bile şaşkın. Sayınız oldukça fazla. Ben sadece parlamento koltuğundan değil, akademideki koltuktan da vazgeçtim. Bu, bir yazar için onur değil de nedir! Ama bu eski ve bitkin dostunuzu anlayın ve affedin. Otuz yıldan fazla bir süredir, acılarınızın ve umutlarınızın yankısı olamadım mı yoksa? Ama yankı, ormanların, ovaların ve suların sessizliğinden doğar. Yalnızlığımdan koparıp almayın beni. Orada, sizin için daha yararlı olabilirim, dostlarım.”</p>

  <p class="normal">“Ne o, sen kaçıyor musun?” diye bağırdı, demirdöküm fabrikasında çalışan genç bir işçi.</p>

  <p class="normal">Stock, ona yaklaştı ve kolundan tuttu.</p>

  <p class="normal">“Sus delikanlı. Béranger’nin beyaz saçlarına ve titreyen ellerine bak. Varsın, proletaryaya kendisini en rahat hissettiği yerde hizmet etsin.”</p>

  <p class="normal">Stock’un yanına, koyu renk geniş gömlekli, uzun saçlı, boylu poslu bir erkek gelip durdu.</p>

  <p class="normal">“Ben de sizin gibi bir işçiyim. Birçok şair gibi, ezgilerimi Béranger’ye borçluyum. Adım Dupont.”</p>

  <p class="normal">Devrimci kenar mahallelerin en çok sevilen şairinin sözü, coşkulu haykırışlarla kesildi.</p>

  <p class="normal">“Konuş, Pierre. Biz, türkülere ve şiirlere değer vermesini ablak suratlı burjuvalardan daha iyi biliriz.”</p>

  <p class="normal">Ama Dupont söylenenlerin hiçbirini duymamış gibi Béranger’nin yanına gitti ve bir Ortaçağ menestreli<sup class="calibre5"><a href="../Text/ates2_split_058.html#footnote-628-45" id="footnote-628-45-backlink">[45]</a></sup> veya troubadour<sup class="calibre5"><a href="../Text/ates2_split_059.html#footnote-628-46" id="footnote-628-46-backlink">[46]</a></sup> edasıyla kolunu savurarak eğildi.</p>

  <p class="normal">“Béranger! İhtiyar önderimiz, yazdığımız her satırı sana borçluyuz!”</p>

  <p class="normal">Daha sonra Dupont, bütün Fransa’dan, genç ve yazmaya yeni başlayan işçi şairlerin, coşkulu ama başarısız şiirleriyle birlikte Béranger’ye nasıl başvurduklarını anlattı. Yaşlı Béranger proleterlerin bu ilk eserlerini özenli bir sabırla okuyup düzeltiyordu.</p>

  <p class="normal">“Biz, proleter şairlerinden hangimiz,” diye devam ediyordu Dupont, “onun öğütlerinden yararlanmadık ki?” Sonra yeniden bu şiir patriğinin önünde zerafetle eğiliyordu.</p>

  <p class="normal">“Béranger, sen birçok kez bize, başardığımızdan emin olmadıkça iğneyi, örsü, rendeyi ve çekici bırakmamamız gerektiğini öğrettin. Günümüzde, yoksulluğun ve kötülüklerin, yazarları da felaketin uçurumuna sürüklediği hakkında bizi uyarıyordun. Şair olmak ve vahşi burjuvazinin var olduğu bir dünyada gerçeğin türküsünü söylemek zor zanaat. Sen Béranger, sadece işçilerin dostu ve şairi değil; aynı zamanda, şiire gönül verenlerin öğretmenisin. Emekçilerin lirini senden başka kim böylesine özenle akord edebilir? Gelecek nesillerin de ilhamı olacaksın!”</p>

  <p class="normal">Yaşlı şair, duygulanmıştı; Dupont’a sarıldı ve bakışlarıyla, jestleriyle ve sözleriyle ona duydukları sevgiyi birbirleriyle yarışarak ifade eden bu insanlara hitap etti:</p>

  <p class="normal">“Teşekkür ederim, kardeşler! Size, yazdığım bir ezginin sözleriyle yanıt vereceğim:</p>

  <p class="indentmetin">Duyduklarında ismimi yoksul insanlar,</p>

  <p class="indentmetin">varsın minnetle fısıldasınlar:</p>

  <p class="indentmetin">“Övgüler ona ki, ilk defa getirdi</p>

  <p class="indentmetin">şiiri yoksul köşemize.”</p>

  <div class="clrb"/>

  <p class="normal">Béranger gittiğinde, Stock ve Cabien, düşüncelere dalarak daha uzun süre, sessizce oturdular. Sonra terzi sessizliği bozdu:</p>

  <p class="normal">“Tanıdığım en iyi ve en zeki insan olan Marx bile, Béranger’nin ölümsüz olduğunu söylüyor. Bir türkü, sapına kadar halkın yanında olursa bak nasıl bir güce sahip olabiliyor.”</p>

  <p class="normal">“Bu Marx’la tanıştırılmamızın zamanı geldi artık, sen herkesi böyle sık sık övmezsin.”</p>

  <p class="normal">“Evet, kardeş, onun gibileri bin senede bir doğar. Ama şimdi seni onunla tanıştıramam. Çünkü Almanya’da.”</p>

  <p class="normal">Stock, Marx’tan ve Komünistler Birliği’nden bahsetti ona. Bu akşam olağanüstü heyecanlı ve neşeliydi.</p>

  <p class="normal">Oysa evde kendisini bir felaket bekliyordu.</p>

  <p class="normal">Terzi ‘Marianne’in Yanında’dayken Geneviéve hastalanmıştı. Hastalıklarını genellikle kocasından ve çocuklarından gizlerdi. Ama bu kez durum öylesine ciddiydi ki saklayamadı. Birdenbire başlayan şiddetli ağrı ve bulantı nöbetleri giderek sıklaştı. Hayatında ilk kez, gündüz, yatabilmek için eski döşeğine doğru süründü güçlükle. Acılara dayanamayıp yüksek sesle inlemeye başladı. Ev sahibesi ne olduğunu anlamak için koşup geldi. Kramplardan kıvranan Geneviéve, ondan çocukları uzaklaştırmasını rica etti.</p>

  <p class="normal">“Johann, küçük Catherine’e dikkat et,” dedi dokunaklı bir sesle oğluna. Sonra da, “Kalkabilecek miyim bilmiyorum. Kendimi çok kötü hissediyorum.” diye yakındı.</p>

  <p class="normal">Küçük kızı annesinden güçlükle kopardılar, korkmuş olan Johann ise, gözyaşlarını tutamıyordu. Annesini ilk kez bu kadar zayıf görüyordu. Fayton ustasının iyi yürekli dulu, çocukları kendi odasına götürdü ve Geneviéve, kocası gelene dek yalnız kaldı. Stock, akşam geç saatte eve döndüğünde karısını acıdan kıvranır bir halde buldu. Kan ter içindeki Geneviéve, döşeğin üzerinde inliyordu. Terzi, ona seslendi ama yanıt alamadı. Karısının başını kaldırdığında, acının dayanma sınırındaki iki yabancı gözün dehşet içinde baktığını gördü. Geneviéve’in bakışları onu delip uzaklara gitmişti.</p>

  <p class="normal">“Sevgilim, güvercinim, karıcığım, hanımım,” diye art arda sıraladı Stock.</p>

  <p class="normal">Bu güzel sözlerin onun ağzında ne işi vardı? Halbuki, on sekiz yıllık beraberlikleri boyunca Geneviéve’e bunları öyle az söylemişti ki! Kadın, bu sevgi sözcüklerini duymayı nasıl da hayal etmişti. Ama şimdi gözlerinde sadece derin bir acı ve şaşkınlık ifadesi vardı.</p>

  <p class="normal">Geneviéve’i kucağına alan Johann, gövdenin hafifliğinden ürperdi. Bu, bir zamanlar, Lyon’da Rhône’un kıyısında, kucağında taşıdığı Geneviéve miydi? Aralarına sızan kötü ruhları kovmak istercesine ona sıkıca sarıldı. Hastanın vücudu yeniden kasıldı; Geneviéve inliyordu. Çaresizlik içindeki Johann, biriktirdikleri az miktardaki parayı çıkarıp bir mendile bağlayarak dışarı koştu. Karısına nasıl yardım edebilirdi? Zenginlerin oturduğu sokaklarda, metalden yapılmış doktor tabelaları gördüğünü hayal meyal hatırlıyordu. Paris’in merkezine ulaşabilmek için uzun süre yürümesi gerekiyordu. Nihayet, Koyu gri renkli, görkemli ‘St. Sulpice’ tapınağının yakınlarındaki güzel evlerin arasında bir doktorun tabelasını gördü. Stock, küçük çekiçle kapıyı çaldı. Hizmetçi, kaba gömleğinin üzerine yün hırka giymiş işçiye şaşkınlıkla baktı. Onu kabul odasına almaya çekindi ve karanlık koridorda beklemesini istedi.</p>

  <p class="normal">“Doktor bey, kendisi gelecek sizin yanınıza,” dedi küçümsemesini saklama gereği duymadan.</p>

  <p class="normal">Stock hiçbir şeyi umursamıyordu. Kaldıramadığı tek şey oyalanmaktı; oysa akşam yemeğini yiyen doktoru beklerken zaman geçmek bilmiyordu. Lanet okumamak için kendini zor tutan Stock, odaya dalmamak için de direndi.</p>

  <p class="normal">Geneviéve’i kurtarabileceğini sandığı tek adamı kızdırmak istemiyordu. En sonunda, rahatsız edildiği için sinirlenen doktor, ceket yakasının altına tutturulmuş kar beyazı bir peçeteyle koridorda göründü.</p>

  <p class="normal">“Hasta siz misiniz?” diye sordu tiksintiyle. “A, demek karınız hasta? Pekala. Arabanız nerede? Hastalara yürüyerek gitmem. Üstelik, şunu da göz önünde bulundurmanızı rica ediyorum; ben de sizin gibi emekçiyim ve para kazanmak zorundayım. Parasız tedavi edemem. Eğer paranız yoksa, lütfen, komşuma başvurun.”</p>

  <p class="normal">Stock, paralarının çoğunu doktora uzattı, sonra da fayton tutmak için topallayarak çıktı.</p>

  <p class="normal">Doktor yol boyunca, yoksulların, sağlıklı oldukları halde duydukları acıyı genellikle abarttıklarından dem vurarak söyleniyordu.</p>

  <p class="normal">Stock susuyordu. İçinden, evden ayrıldığı süre zarfında Geneviéve’in biraz iyileşmiş olmasını umut ediyordu. Ama eve girer girmez umudu suya düştü. Görünüşe göre, acılarını azaltmak için ayağa kalkmaya çalışan hasta tekrar nöbete yakalanmış, sürünerek somyaya ulaşmaya uğraşırken küçük sandelyeyi devirip, suyu dökerek düşmüştü. Bitkin başı döşekten sarkan hastanın, rengarenk kılıflı yastığı ayak ucundaydı. Süzülmüş ve tanınmaz hale gelmiş yüzü çarpılmıştı. Doktor tiksintiyle bakındı, yanında getirdiği çantayı açarak kocaman bir termometre çıkardı.</p>

  <p class="normal">“Eminim ki, bu batakhaneye gelmem şart değildi,” dedi sinirli bir şekilde.</p>

  <p class="normal">Geneviève’in krampları yine harekete geçti. Doktor sarardı ve eğilip yatağa yaklaştı.</p>

  <p class="normal">Geneviéve kıvranıyor, çökük karnını elleriyle bastırıyordu. Gözleri faltaşı gibi açılmıştı. Bilinci tamamen yerindeydi ama konuşacak takati kalmamıştı, onun yerine boğazından anlamsız hırıltılar çıkıyordu. Hastanın gözlerindeki korku ifadesi, bu bakışı yakalayan doktora çoğalarak sirayet etti. Stock bu teması yakaladı ve birden, hiçbir umut kalmadığını anladı.</p>

  <p class="normal">“Kurtarın onu, yalvarırım. Bize acıyın. Yardım edin!” diye bağırmaya başladı, şu ana dek yaşamı boyunca hiç tanık olmadığı korkunç bir sesle. “Yardım edin, bize acıyın doktor bey! Çocuklarımız var.”</p>

  <p class="normal">“Tavuk suyu, külbastı, badem yağı,” diye sıralıyordu doktor, hastanın yatağından uzaklaşırken. “Böyle durumlarda papatya çayı da işe yarıyor. Meslektaşlarım bu sayede mükemmel sonuçlar elde etmişler. Ilık banyo, acıları hafifletir.” Sonra titrek elleriyle bir reçete yazarak terziye uzattı.</p>

  <p class="normal">Doktor, kapı kolunu ipek mendiline sardığı eliyle tuttuğunda, Stock, onu engelledi.</p>

  <p class="normal">“O ölürken böyle gidemezsiniz. Size daha para bulacağım. Bu kadın benim için hayatımdan daha değerli. Bir kez artık onun öldüğünü sanmıştım ama o, bana döndü, onu buldum. O günden itibaren hep benimle oldu. Asla şikayet etmedi. O, bir azize. Kurtarın onu doktor, Bunun için o kadar okudunuz siz.”</p>

  <p class="normal">“Maalesef, dostum” dedi doktor yumuşak bir sesle. “Ben, Tanrı değilim. Tıp bu durumda çaresiz kalıyor. Dikkat edin hastalık size de bulaşmasın. Sanırım siz de iyi değilsiniz.”</p>

  <p class="normal">“Geneviéve’in nesi var ki? Bu ne biçim bir hastalık, doktor?”</p>

  <p class="normal">“Kolera.”</p>

  <p class="normal">Bu dönemde, her gün, bu ürkütücü hastalıktan, bütün Avrupa’da olduğu gibi Paris’te ve Fransa’nın diğer kentlerinde de binlerce insan ölüyordu. Kolera, Ortaçağ’daki veba gibi korkunçtu. Stock bunu duymuş ve okumuştu ama hastalık ona, Cayenne’deki sarısıtma kadar uzak geliyordu. Ama işte evine kadar giren bu hastalık Geneviéve’i öldürüyordu.</p>

  <p class="normal">Terzi, karısını yaşatmak için iki gece ve bir gündüz boyu elinden geldiğince mücadele etti. Buz kesilen gövdeyi nefesiyle ısıtmaya çalışıyor, mütevazı evinde eline ne geçerse onunla sarıyor, yükünün gittikçe daha da hafiflediğini derinleşen bir çaresizlikle fark ederek kucağında taşıyordu. Karısına seslenerek kendisini yalnız bırakıp gitmemesi için yalvarıyordu.</p>

  <p class="normal">Hastalık cehennem azabı gibi kavururken umarsız Johann, sevdiği kadının acılarını nasıl hafifleteceğini bilemeden kızgınlıktan deliye dönüyor, tehditler savuruyor; inanmadığı Tanrı’dan medet umarak dua bile ediyordu. Bu arada gözünün önüne getirdiği kahırlı yaşamı boyunca karısına karşı yeterince ilgi ve dikkat göstermediği için vicdani bir rahatsızlık da duyuyordu. Bu, telafi edemediği gecikmiş pişmanlık ise, acısını artırıyordu. Karısı, bitkin eliyle Stock’u okşadığında çocuk gibi ağladı:</p>

  <p class="normal">“İstersen yıllarca hasta yat ama bırakıp gitme. Benim için yaşa. Ölme!” diye yalvardı.</p>

  <p class="normal">Bir vakitler, birkaç yıl boyunca dul olduğunu sanmış ve tam bu düşünceye alışmışken, hiç beklenmedik bir anda karısını yeniden bulmuştu. On yıl boyunca bu proleter yaşamın korkunç yükünü birlikte taşıdılar. Birbirleri ve çocukları için duydukları tasalar, acılar, az sayıdaki sevinçler, geceler ve gündüzler onları koparılmaz bir biçimde birleştirdi. Stock sadece Geneviéve’in değil, kendisinin büyük bir parçasının da ölmekte olduğunu hissediyordu. Ölümün geldiği anı kaçırmak istemediği için gözlerini kapatmıyordu. Ve sonunda Geneviéve’in acıları son buldu. Ölümü yaşamından daha kolay olmadı; ama onca çileye ve yoksulluğa nasıl katlandıysa, yine öyle usulca öldü.</p>

  <p class="normal">Henüz kırk yaşında olmasına karşın, tabutta yatan Geneviéve çok değişmişti. Hasta yattığı üç günde, yaşamadığı yılları hızla yaşayarak yolun sonuna gelmiş gibiydi.</p>

  <p class="normal">Stock, Geneviéve’in yok olduğuna bir türlü inanmıyor; soğuyan gövdeye dokunarak, onu gözyaşlarıyla ve sözcüklerle canlandırmaya çalışıyor, belki bir mucize olur diye karısının gömülmesine izin vermiyordu. Dünya ve çocuklar umurunda bile değildi.</p>

  <p class="normal">Bir süre sonra, “Bu bir kâbustu, artık uyanmak gerek,” diye kendini toparladı Stock; ama acısı öylesine fiziksel bir hal almıştı ki yaşadıklarının bir gerçek olduğunu hatırlatıyordu durmadan.</p>

  <p class="normal">Kötü günlerinde hep yanında olan dostu Cabien, onu teselli etmeye çalışıyordu:</p>

  <p class="normal">“Stock, iyisi mi sen biraz şarap iç. Yaraları deşmekle eline ne geçer? Ölülerin geri dönmesini sağlayamazsın.”</p>

  <p class="normal">Johann, o zaman kızgınlıktan deliye dönüyordu:</p>

  <p class="normal">“Ben onu unutmak istemiyorum. Neden sakinleşecek mişim? O, asla kendisine acımıyordu ve benim bir parçam olmuştu; biz onunla hep, bir tek kişi gibi olduk.”</p>

  <p class="normal">“Ama o, artık yok,” diye ısrar ediyordu iyi yürekli çıkrıkçı. “Johann dostum, kendini toparlamanın zamanı geldi. Canını yakmanın bir anlamı yok ki.”</p>

  <p class="normal">“Ne demek, ‘o, yok’? Ben varım ya, yaşanan yıllarımız var ya.”</p>

  <p class="normal">Stock’un çevresindekiler de çok üzgündü. Clichy atölyesinin yardım fonundan ona yardım vermişlerdi ama bu para da suyunu çekmek üzereydi. Açlık, bütün aileyi tehdit ediyordu.</p>

  <p class="normal">Küçük Johann da bir fabrikada çalışmaya başladı. Sağlıklı, iriyarı bir çocuktu.</p>

  <p class="normal">Stock, acısını yenemiyordu bir türlü. Her gün Geneviéve’in mezarına gidiyor, çimlerle örtülü küçük kabrin yanına oturuyor ve sadece Johann’ın bildiği ortak geçmişlerinin tek tanığı olan karısını geri çağırıyordu. Bütün ruhuna derin bir huzurun sinmeye başladığı terzi için ölüm, artık çok aşina olduğu bir ülke gibiydi. Bir gün yine, tahminen Geneviéve’in kalbinin bulunduğu yerden kopardığını düşündüğü bir tutam çimeni göğsüne bastırarak mezarlıktan dönerken yoldan geçen biri eline bir bildiri tutuşturdu:</p>

  <p class="normal">“Egemen halkın adına!</p>

  <p class="normal">Yurttaşlar! Şubat barikatlarında, Geçici Hükümet üyesi sanını verdiklerimiz, bize demokratik ve sosyal bir cumhuriyet vaat ettiler; bize, şaşaalı sözler verdiler; biz de onların sözlerine inanarak barikatları terk ettik. Ama onlar üç ay içinde ne yaptı? Hiçbir şey. Verdikleri sözleri yerine getirmediler.</p>

  <p class="normal">Biz, Sekizinci Bölge yurttaşları, şunları talep ediyoruz:</p>

  <p class="normal">Demokratik ve sosyal bir cumhuriyet!</p>

  <p class="normal">Devletin yardımı ile emeğin özgürce örgütlenmesi!</p>

  <p class="normal">Paris’teki askerlerin geri çekilmesi!</p>

  <p class="normal">Yurttaşlar!</p>

  <p class="normal">Unutmayın ki, egemenlik sizindir. Unutmayın ki sloganımız: ‘Özgürlük, Eşitlik, Kardeşlik’tir.”</p>

  <p class="normal">Ve Johann Stock, nisan ortalarında, hükümete, yurtseverliklerini gösteren bir armağan ve toplu dilekçe vermek için Champs de Mars’ta ve hipodromda toplanarak Belediye Sarayı’na yürüyen işçilerin görkemli gösterisi sırasında Blanqui’nin yanında yürüyordu. Neredeyse iki ay geçmiş olmasına karşın, genç cumhuriyetin güç kazanması için zaman tanıyıp reformların yapılmasını bekleyen halk, hâlâ açlık çekiyor ve yeni hükümet, taleplere yanıt vermiyordu. Blanqui ve yandaşları, hükümetteki diğer bakanlar ve Ledru Rollin hakkında şüphe duyuyordu.</p>

  <p class="normal">Göstericiler, Grev Meydanı’na yaklaştıklarında tahmin ettikleri en kötü şey gerçekleşti. Tüfeklerinin süngü ve namlularını üzerlerine çevirmiş iki sıra askerin arasında kaldılar.</p>

  <p class="normal">Askerler tehdit edici bir sükûnet içindeydi. Yüzlerce süslü bay ve bayan ise asker barikatının ardındaki kaldırımlarda adeta kudurmuşlardı.</p>

  <p class="normal">Burjuvalar, baston ve şemsiyeler savurarak çığlık atıyordu.</p>

  <p class="normal">“Kahrolsun komünistler! Kahrolsun Blanqui!”</p>

  <p class="normal">İşçiler bu sürprize son derece şaşırmışlardı. Yaklaşmakta oldukları Belediye Sarayı kale gibi görünüyordu. Lamartine’in öğütlerine kulak veren İçişleri Bakanı Ledru Rollin, Paris’in tehlikede olduğunu ilan ederek ağırlıklı olarak büyük ve küçük burjuvalardan oluşan, Ulusal Muhafız taburlarını göreve çağırmıştı. Bu muhafızlar, şubat savaşçılarıyla hesaplaşmak için yanıp tutuşuyordu.</p>

  <p class="normal">Tepeden tırnağa silahlanmış olarak, bahçeyi ve Belediye Sarayı’nın tüm salonlarını tutmuşlardı. Halkın istemlerini hükümete iletmek üzere, birkaç temsilci binaya girdi. Ulusal Muhafızlar’ın on ikinci lejyonu ise Belediye Sarayı’nın pencerelerinden gelen sevinç çığlıkları eşliğinde göstericilerin karşısına çıktı. Lejyonun başında, kılıcını kınından çıkarmış, uzun boylu, iri yapılı bir adam yürüyordu. Stock, Barbés’yi tanıdı. Bir grup işçi arasından sıyrılan cılız, kısa boylu Auquste Blanqui, Barbés’nin karşısına dikildi. İki mücadeleci, iki ünlü devrimci, bir zamanlar ‘Mevsimler Birliği’ Merkez Komitesi üyesi bu iki adamın karşı karşıya geldiği anda ortalığı ölüm sessizliği kapladı.</p>

  <p class="normal">Barbés’nin eli, eski yoldaşının delici bakışları karşısında titredi ve kılıcını indirdi:</p>

  <p class="normal">“Sen halka, proletaryaya karşı duruyorsun,” diye bağırdı, Barbés adına utandığı için kendini kaybeden Blanqui ve şu anda bu suçlamayı bile hak etmeyen adama sırtını döndü.</p>

  <p class="normal">Kısa bir süre sonra Belediye Sarayı’ndan dönen temsilciler, Lamartine’in kendileriyle görüşmeyi reddettiğini bildirdiler. Ulusal Muhafızlar’ın saflarından ve orada toplanan karşıdevrimci kalabalıktan çıkan bağrışlar gittikçe yükseliyordu.</p>

  <p class="normal">“Kahrolsun komünistler! Kahrolsun Blanqui!”</p>

  <p class="normal">Blanqui ve yandaşları, Belediye Sarayı’nı terk etmek zorunda kaldı. Düşmanları tarafından her tarafta aranan Blanqui, güvenilir dostlarının yanında gizleniyordu artık.</p>

  <p class="normal">Johann Stock, Cabien ile birlikte, bildiriler yazıyor ve dağıtıyordu. Bu bildirilerden birinde şöyle seslenmişlerdi:</p>

  <p class="normal">“Silahlara sarılalım!</p>

  <p class="normal">Biz, demokratik ve sosyal bir cumhuriyet istiyoruz.</p>

  <p class="normal">Biz, halk egemenliğine dayanan bir yönetim istiyoruz.</p>

  <p class="normal">Cumhuriyetin tüm yurttaşları, buna ters düşen bir şeyi istememeli ve isteyemez.</p>

  <p class="normal">Cumhuriyetin savunulması için herkesin katılımına ihtiyaç var. Bunu artık anlamış bulunan çok sayıda demokrat, emekçi halkın hakları için mücadele ediyor.</p>

  <p class="normal">Yurttaşlar, tehlike çanı çalıyor! Herkes bu bildiriye kulak vermelidir!”</p>

  <p class="normal">Stock, her perşembe, mesaiden sonra, pimpirik, kendini beğenmiş, ukala doktor Hermann Ewerbeck’in evinde, hemşerileri ile görüşüyordu. Bu kısa boylu, yengeç gibi yamuk yamuk yürüyen adam, Johann’ı sinirlendiriyor; sıklıkla tartışıyorlardı.</p>

  <p class="normal">Ewerbeck akşamüzerleri genellikle hasta kabul etmezdi. Ama çalışma odasına daima olağanüstü bir dağınıklık hakimdi. Stock, su kovaları ve pis pamuk tamponlarıyla dolu leğenlere çarparak dolaşıyordu. Aksülümen ve kükürt kokuları onu, hiç susmak bilmeyen ev sahibinin cırlak sesi kadar rahatsız ediyordu.</p>

  <p class="normal">Ferdinand Wolff ve arada bir Köln’den gelen Ernst Dronke buraya, genellikle birlikte uğruyorlardı. Stock, Ferdinand’ın Montmartre’daki bohemlere özentili davranışlarına daima şaşırmıştı. Wolff, kırmızı, geniş bir gömlek giyiyor ve boynuna kızıl bir atkı takıyordu.</p>

  <p class="normal">“Bu Kızıl Wolff, ressam ve Fransız ama, kesinlikle Alman değil,” diye düşünüyordu onun hakkında terzi.</p>

  <p class="normal">Ferdinand’ın arkadaşı, ‘Gnom’ lakabıyla tanınan Dronke, çok sempatik biriydi. Yüzünden eksik olmayan gülümseme kâh gözlerinde, kâh dudaklarının iki ucunda duraksayarak geziniyordu.</p>

  <p class="normal">“Ve işte, ‘Yeni Ren Gazetesi’nin Paris’teki dört temsilcisi de burada,” diyordu Ferdinand Wolff. “İşler ne alemde, Stock? Dün Köln’e bir şeyler gönderdim. Onu oku. Gazetede, benim yazımın ayırt edici işareti, karedir.”</p>

  <p class="normal">“Sen, onu benden taklit ettin. Ben kendime daha önce imza olarak ters çevrilmiş üçgen işaretini seçmiştim. Fransa’dan gönderdiğim haberler bu işaretle yayınlanıyor. Gizlilik gerekli. Hâlâ her şey olabilir.” dedi havalı bir edayla Ewerbeck.</p>

  <p class="normal">“Her zaman onun bir korkak olduğunu düşünmüşümdür,” diye aklından geçirdi Stock.</p>

  <p class="normal">“Ne yazık ki,” dedi bu arada Ewerbeck, “Marx, şu aşırı ve düşüncesiz. Barmenli nüktedanla çok fazla yakınlaştı. Engels, yirmi dilde kekeleyebilse de insanlarla ortak bir dil tutturamıyor; hiç kimse ile anlaşamıyor, Marx’a uygun biri değil.”</p>

  <p class="normal">“Bakın Ewerbeck,” diye kesti onun sözünü Stock, “siz daima entrikalar çevirmişsinizdir. Engels, olağanüstü bir gazeteci ve çok iyi bir teorisyendir; ve insanları da çok iyi tanıyor.”</p>

  <p class="normal">“Ne saçmalıyor bu terzi? On dokuzuncu yüzyılın Aristosu olan Marx’ı, bir seferinde beni bile eleştirmeye cüret eden şu karga Engels’le kıyaslamak ha!” diye bağırdı Ewerbeck.</p>

  <p class="normal">“Çok gürültü yapıyorsun doktor, otur kıçının üstüne,” diye gürledi bas sesiyle Ferdinand Wolff. “Friedrich gibi olmaya hevesleniyorsan git de kıskançlığını tedavi ettir.”</p>

  <p class="normal">“Beni, komünist toplulukların yöneticisi olan beni, entrikacılıkla suçluyorlar! Maalesef, dünyada kutsal olan bir şey kalmamış artık,” diye zıpladı Ewerbeck; kısa kollarını yukarı kaldırarak, odada koşuşturuyordu.</p>

  <p class="normal">“Yeter, biraz saçmaladık, ama artık tamam,” diye söze karıştı Dronke.</p>

  <p class="normal">“Gnom haklı, şimdi gelin atışmayı bırakıp Paris’te olup bitenler hakkında konuşalım. Anlat, Stock.”</p>

  <p class="normal">“Ne yani, ben daima kardeşliğe evet demişimdir,” dedi Ewerbeck sanki hiçbir şey olmamış gibi ve doktor koltuğuna oturdu. ‘Burada düşmana gerek yok, dostlar yeter,’ diyen şarkı doğru söylüyor,” diye ekledi ve titrek, yüksek tenor sesiyle şarkıyı söylemeye başladı.</p>

  <p class="normal">‘Yeni Ren Gazetesi’nin muhabirleri o akşam Paris’in endişe verici durumunu uzun süre konuştular.</p>

  <p class="normal">Bundan kısa bir süre sonra Stock, Lyon’a gitti. Lyon işçileri, Paris işçilerine göre çok daha iyi örgütlenmişlerdi. Çok sayıdaki yenilgiye rağmen devrimci birliklerinin dağılmasını önlemişlerdi. Bu birlikler, şehirdeki emekçi kitlesiyle yakın ilişkide bulunan beşerli, onarlı ve yüzerli gruplara bölünmüşlerdi. Tekstil başkentinin proleterleri devrimden sonra, yardımlaşma fonları ve kulüpler de oluşturmuşlardı. Stock, bir zamanlar, ilk mücadele tecrübesini Croix-Rousse kenar mahallesinde kurulan barikatlarında kazandığı kenti göreceği için çok sevinçliydi.</p>

  <p class="ortayazi">***</p>

  <p class="normal">Cabien, Jeannette ile birlikte, Latin mahallesinin kötü yapılmış eğri sokaklarında uzun süre gezdikten sonra cesaretini toplayarak önerdi.</p>

  <p class="normal">“Benimle evlen.”</p>

  <p class="normal">Kız, dolgun alt dudağını ileriye doğru çıkarıp gülünç bir ifade takındı.</p>

  <p class="normal">“Ama senin yaşlı bir annen ve baban var. Bana nasıl bakacaksın? Aptal olma. Biz yoksul insanlarız. Dünyaya yeni yoksullar getirmekte nasıl bir mutluluk olabilir ki?”</p>

  <p class="normal">Jeannette on iki yaşından beri bir hizmetçi gibi çalışıyordu. Oldukça güzel, yaşama sevinciyle dolu ve mantıklıydı; erkeklerin kurlarından kaçınıyor ve yaşamı tüm yönleriyle tanımak istiyordu. Şubat Devrimi’nden kısa bir süre önce bir demir tüccarıyla neredeyse evlenmek üzereydi ama karar verememişti.</p>

  <p class="normal">Tüccar, sadece ikiyüzlü bir cimri değil, aynı zamanda cumhuriyetin açıkça aleyhinde konuşan biriydi. Oysa Şubat günlerinden sonra Jeannette, ateşli bir cumhuriyetçi olmuştu. Baharda, Marseillaise’i söyleyerek omuz omuza yürüdükleri bir gösteri sırasında Cabien’le tanıştı. Her ikisinin en mutlu günleriydi bunlar.</p>

  <p class="normal">Étienne, Jeannette’i karısı olmaya ikna etmek için durmadan konuşuyordu:</p>

  <p class="normal">“Babam deri imalatında çalışıyor ve elleri oldukça sakatlanmış olmasına rağmen hâlâ çalışabiliyor. Annem ise –Étienne iç çekti– geçen hafta koleradan öldü.”</p>

  <p class="normal">Jeannette şirinlikler yapmayı bıraktı. Yüzünde bu kez gerçek bir hüzün belirdi. “Zavallıcık. Ben de çok küçük yaşlarda öksüz kaldım ve insanın annesini yitirmesinin ne demek olduğunu biliyorum. Çok büyük bir acıdır. Eğer evli olsaydık onu herhalde sevecektim. İyi bir anne, göklerin bize verdiği gerçek bir hediyedir.”</p>

  <p class="normal">“Benim annem öylesine çalışkan, öylesine iyiydi ki. Onun gibisini hiç görmedim. Bana ve babama çok güzel çorbalar pişirirdi. Çocuklarımıza mükemmel bir şekilde bakabilirdi.”</p>

  <p class="normal">“Bak sen, işi nerelere götürdün. Belki de seninle evlenmek istemiyorum. Belki de başkasını seviyorum,” diye şaka yaptı Jeannette.</p>

  <p class="normal">Ama Étienne, bu kızın artık karısı olacağından emindi. Onu bu kadar etkileyen kızın tombulluğunu hiç düşünmüyor, dış görünüşü eleştirmek ona ayıpmış gibi geliyordu. Jeannette’in kuş ötüşünü andıran zarif kahkahasını her zaman dinlemek istiyor, ince ve şirin burnunun üzerindeki, onu çok etkileyen çilleri sürekli yanında görmeyi arzu ediyordu.</p>

  <p class="normal">“Yüzüne sanki kara biber serpilmiş,” diye düşünüyordu Étienne ve diğer kızların yüzüne acımayla bakıyordu. “Belki güzeller ama ciltleri renksiz, bir tek leke veya çil yok.”</p>

  <p class="normal">Jeannette, kendisinde kusur olarak gördüğü şeyleri bile Étienne’in sevdiğini fark ettiğinde ona sadece şefkatle değil, aynı zamanda minnetle baktı.</p>

  <p class="normal">“Neden biz daha uzun bir süre genç ve güzel kalamıyoruz,” diye düşünüyordu akıllı kız, “kırışıklar peydahlanıyor, güçsüz kalıyoruz. Bir sene için evlenmiyorum; ama Étienne gibi biri, beni çirkin ve yaşlı olduğumda da sevecektir.”</p>

  <p class="normal">“Aynı yük, iki kişi tarafından taşınırsa hafifler,” diye ikna etmeye çalışıyordu Cabien.</p>

  <p class="normal">“Biraz da sevinçlerden, mutluluktan bahsetsen. Oysa sen hep acılardan söz ediyorsun,” diye bağırdı bir gün Jeannette.</p>

  <p class="normal">“Sözümü bitirmeme izin vermedin ki, biz şimdi aşağı değil yukarı doğru yürüyeceğiz, daha iyi bir yaşam için ileri atılacağız.”</p>

  <p class="normal">“Tam da bundan korkuyorum ya, dul mu kalacağım ben? Şimdi böyleleri çok var. Tehlike çanı çaldığında sen de barikatlara koşacaksın.”</p>

  <p class="normal">“Aa, bu kadın işi değil, karışma, seni ilgilendirmez bu,” diye somurttu genç çıkrıkçı.</p>

  <p class="normal">“Ne demezsin! Sen neredeysen ben de oradayım Étienne,” dedi Jeannette, sonra kendisi bile farkında olmadan, duygulu bir sesle eski Romalılar’ın kutsal evlilik formülünü söyledi:</p>

  <p class="normal"><span class="ideitalik">“Ubi Tu Es, Gaius, İbi Ego, Gabia!”</span></p>

  <p class="normal">Cabien birkaç gün sonra karısını eve, babasının yanına götürdü. Tüm komşular samimi, çalışkan ve neşeli olduğu için onu sevmişlerdi. Geneviéve’in ölümüyle öksüz kalan küçük Catherine ve genç Johann’ın eğitimi ile ilgilenmeyi öneren Jeannette; Johann’a Jean adını verdi.</p>

  <p class="normal">“Üç kişinin sığdığı yere beş kişi de sığar,” dedi sert bir şekilde, kocasının bu konuda kararsız olduğunu anlayınca. “Eğer biz yardım etmezsek bu öksüzlere kim yardım eder? Bir şekilde geçinir gideriz. Belki de, yokluk dışında üzüleceğimiz başka bir şey yok.” Ve artık sinirlenerek ekledi:</p>

  <p class="normal">“Étienne, ne diye somurtuyorsun? Bunlar senin arkadaşının çocukları. Son kuruşunu ve bir parça ekmeğini onlarla nasıl olur da paylaşmazsın?”</p>

  <p class="normal">Cabien utandı ve çekinerek baktığı kızgın karısına sarıldı.</p>

  <p class="normal">“Kendin bilirsin. Ama boşuna uğraşıyorsun. Henüz kendi çocuklarımız yok fakat etrafımız yabancılar tarafından sarılmış. Aslında reis sensin.”</p>

  <p class="normal">Jean, yaşına göre çok fazla ciddi ve uzun boylu bir delikanlıydı. Onun on dört yaşında olduğuna kimse inanmıyordu. Demiryolları deposunda da büyüklerle çalışıyor, kazandıklarını kızkardeşinin masrafları için gururla veriyordu. İşçiler arasında ender görülecek bir biçimde okuma yazmayı çok seviyor, bütün boş zamanlarını ayırarak Almanca ve Fransızca kitaplar okuyordu. Yaşıtlarıyla arkadaşlık etmeyen Jean, geç saatte evine döndüğünde okumak için köşesine çekilmeyi tercih ediyordu. Ona bir anne gibi davranan Jeannette, Jean’ın arada bir okumayı kesip her hareketini nasıl izlediğini fark ediyordu. Jeannette bir anne gibi davranıyordu ona. Jeannette’in her şeyi, delikanlıda hayranlık uyandırıyordu. Onun kıvrak vücudunu, masum güzel yüzünü, hafifçe sarkık alt dudağını seyrediyor, çocuksu sesine ve ahenkli kahkahasına kulak veriyordu. Jeannette bazen, Jean’ın bakışını yakalıyor ve yapmacık bir kızgınlıkla söyleniyordu: “Ne diye öyle bakıyorsun! Bak sen, şu dikizciye! Bacaksız, ben senden neredeyse on yaş büyüğüm ve annen olacak yaştayım. Sen, benden korkmalı ve sözümü dinlemelisin.”</p>

  <p class="normal">“Ne annesi?” diye yanıtlıyordu rahat ifadeyle Jean ve çekingen bir tavırla ekliyordu: “Anneler yaşlıdır oysa sen kitaplarda yazdıkları gibi, dünyanın en güzel kadınısın. Böyleleri sadece tiyatroda görülür.”</p>

  <p class="normal">Cabien, coşkuyla söylenen bu masum sözleri işitiyordu sıklıkla. Memnundu ama çocuğun, kendisini kitaplardaki, gerçekle ilgisi olmayan kurmaca dünyaya fazla kaptırdığını düşünüyordu.</p>

  <p class="normal">Cabien, Jeannette’i çok sevmesine ve evliliklerinin balaylarında onunla mümkün olduğunca çok birlikte olmak istemesine rağmen gittikçe daha az eve gelebiliyordu. Yaşam, işçiler için çekilmez hale gelmişti.</p>

  <p class="normal">Hükümet, Kurucu Meclis seçimlerinin öngününde orduyu yeniden Paris’e yerleştirdi. Blanqui’nin kulübünün, halka yönelik bu tehdidi protesto etmesi sonuçsuz kaldı. Büyük toprak sahipleri, soylular, gerici din adamları ve memurlar kendi adaylarının seçilebilmesi için seçmenlerin ezici çoğunluğunu oluşturan kara cahil köylü kitlesinden oy kazanabilmek amacıyla çılgınca mücadele ediyorlardı.</p>

  <p class="normal">Cumhuriyetçilerin nasıl kan içtikleri hakkında ustaca düşünülmüş hikayeler uydurup yayıyorlar; “Komünizm baba” adındaki korkunç Parisli’nin maceralarını anlatan bir destan yazıyorlardı. Köylülerin politik bakımdan cehaletleri, monarşistlerin ve burjuvazinin karşıdevrimci ajitasyonuna başarı kazandırdı; Ulusal Kurucu Meclis seçimlerinde, demokratlar büyük bir yenilgiye uğratıldı.</p>

  <p class="normal">Çoğunluğunu burjuva aydınları, memurlar, büyük toprak sahipleri, küçük ve büyük burjuvalar, din adamlarının oluşturduğu 818 temsilcinin sadece on sekizi işçi, altı tanesi zanaatkârdı.</p>

  <p class="normal">Ulusal Kurucu Meclis’in gösterişli açılış töreninde ayağa kalkan temsilciler, “Yaşasın Cumhuriyet!” diye bağırdılar. Bu bağırışlar on yedi kez tekrarlandı. Daha sonra, temsilciler Şubat Devrimi sırasında proletarya tarafından kazanılan cumhuriyetin ilelebet yaşayacağını ilan etmek amacıyla Bourbon Sarayı’nın önündeki alana toplanan halkın karşısına çıktı. Ama tüm bunlar göstermelikti. Kurucu Meclis’in daha ilk günlerdeki icraatı, devrimci işçilerin tüm karamsar tahminlerini doğruladı.</p>

  <p class="normal">Şubattan sonra işçilerin elde ettiği tüm kazanımların ortadan kaldırılmasını öngören plan, uygulanmaya başlanmıştı bile. Burjuva cumhuriyetçiler ve monarşistler, bu korkunç ve alçakça planı gerçekleştirmek amacıyla, lejitimist, Orléanscı veya Bonapartist ayrımı yapmaksızın tek cephede birleştiler.</p>

  <p class="normal">İşsizlikten ve düşük ücretle çalışmaktan bitkin düşen Rouen’lı dokuma işçileri, kendi adaylarının onaylanmayarak en zengin fabrikatörlerin ve kan içicilerin Kurucu Meclis’e seçildiğini öğrenince kan beyinlerine sıçradı. Hükümeti, seçimlerde hile yapmakla suçlayarak Belediye Sarayı’nın önünde protesto gösterisi düzenlediler. Burjuva cumhuriyetçisi Savcı Sénard, orduyu çağırarak silahsız işçilerin üzerine ateş emri verdi. Müthiş bir kıyım başladı. İşçiler kendilerini taşlarla savundu. İnsanlık dışı bir vahşet uygulayarak halkla kanlı bir hesaplaşmaya girdiler. Yaklaşık yüz işçi yaralandı ve katledildi. Bundan rahatsızlık duyan burjuvazi, isyancıları yargılayarak kırk sekiz işçi önderini ağır çalışma ve hapis cezasına çarptırdı.</p>

  <p class="normal">Gericileri, Rouen’lı emekçiler için özellikle bir kıyım tezgahlamakla suçlayan Blanqui konuyla ilgili çarpıcı bir çağrı çıkarırken Louis Blanc ve Flocon’un Paris’teki gazetesi ‘Reform’, “Proletarya ve burjuvazi arasındaki kavga yine alevleniyor,” diye yazdı.</p>

  <p class="normal">Fransa’da gericiliğin yeni dönemi böyle başladı.</p>

  <p class="normal">Ulusal Meclis, mayısın ilk günlerinde, meclis binasının duvarları arasında, halka açık bir şekilde toplu dilekçe okunmasını yasaklayan bir kararname çıkardı.</p>

  <p class="normal">Dilekçeler ve şikayetler ancak bu amaç için belirlenmiş bürolar aracılığıyla yazılı olarak iletilebilecekti. Bazı devrimci kulüplerin, özgürlük için yiğitçe mücadele eden Polonya’ya derhal yardım edilmesi talebiyle Kurucu Meclis’e karşı gösteri düzenlemeyi planlamaları bu kararın alınmasına vesile olmuştu.</p>

  <p class="normal">Avusturyalılar, eski Polonya kenti Krakov’da isyancı kahramanları ezmeye çalışıyordu. Poznan’da mücadele dinmiyor ve Prusya ordusu, gerici basını da kullanarak, özgürlüklerine tutkun cesur Polonyalılar’ın köylerini ve kentlerini talan ediyordu. Lamartine, Polonya’nın Fransız halkı için bir insan ırkının esaretini ve tiranlıktan öç alma isteğini temsil ettiğini söylemesine rağmen Fransa’nın ayaklanmacılara yardım etmemesi için elinden gelen her şeyi yapmaktaydı.</p>

  <p class="normal">Galiçya ve Poznan’daki Ulusal Komite temsilcileri, Fransız halkını milli kurtuluş davalarına yardıma çağıran bir bildiri sunmuşlardı. Sizigmund Krasotzki, Poznan’daki Polonya Ulusal Komitesi temsilcilerinden birisiydi.</p>

  <p class="normal">Parisli emekçilerin, mücadele eden Polonya halkını desteklemeye can atması nedeniyle Kurucu Meclis de, Polonya konusunu görüşmeyi kabul etmek zorunda kaldı.</p>

  <p class="normal">Kurucu Meclis’in Polonya’dan yapılan çağrıyı görüştüğü gün, yakınlarda dağılan ‘Kulüpler Kulübü’nün yerine kurulan Merkez Komitesi tarafından Meclis binası önünde bir gösteri düzenlendi. Göstericiler 15 Mayıs’ta Fransa’nın, Polonyalı isyancılara yardım etmesini talep ederek Bourbon Sarayı’na yürüdüler. Gösteri bir çığ gibi büyüyordu. İki arkadaş –Étienne Cabien ve Sigizmund Krasotzki– sabahın erken saatlerinde Bastille Meydanı’na gitmek üzere yola koyulmuşlardı. Meydana vardıklarında uçsuz bucaksız bir insan denizinin dalgalandığını gördüler. Sigizmund Krasotzki, getirdiği bayrağı göğe savurdu. Kanatları açık beyaz bir kartalın işlendiği böğürtlen rengi bayrağın üstünde iri harflerle “Yaşasın Özgür Polonya!” yazıyordu. Yanı sıra, birleşmiş Almanya’nın ve bağımsız İtalya’nın flamaları dalgalanıyordu. Çimen yeşili bir zemin üzerindeki İrlanda arpı da göze çarpıyordu.</p>

  <p class="normal">Her birinin göğsünde rozet ve flamalar bulunan büyük insan kitlesi yeşil dallar, buketler ve kır çiçekleri sallıyordu. Öylesine muhteşem ve keyifli bir şölendi ki, insanlar sanki dans etmeye, hayattan ve doğadan zevk almaya hazırlanıyordu. Kahkahalar ve türküler; kardeşliğin, sevincin ve sonsuz güvenin senfonisi gibi yankılanıyordu. Parlak mayıs semasında bir bulutun çıkıp da töreni gölgeleyebileceğine dair hiçbir belirti yoktu.</p>

  <p class="normal">“Yöneticilerimizi ziyarete gidiyoruz ve onların misafirperver davranmalarını bekliyoruz,” diye şakalaşıyordu göstericiler.</p>

  <p class="normal">“Onlar yönetici değil, bizim hizmetkarlarımız; kendileri öyle demiyorlar mıydı!”</p>

  <p class="normal">“Yaşasın Cumhuriyetimiz!”</p>

  <p class="normal">“Yaşasın Fransa’nın kızkardeşi Polonya!”</p>

  <p class="normal">150 binden fazla insan, şimdi artık Ulusal Meclis’in bulunduğu Bourbon Sarayı’na doğru yavaş yavaş ilerliyordu. Fikirlerini hayata geçirmeye karar vermişlerdi. Çok sayıda demokrat ve sosyalist, devrimci bir iktidarın kurulacağını umut ediyor ve buna hazırlanıyorlardı. Planları şöyleydi: Halkın kurtuluşu için dokuz kişiden oluşan bir komitenin kurulması, valiler hariç bütün memurların saf dışı bırakılması, beşi işçi olmak üzere yedi üyeden oluşan şehir komitelerini görevlendirerek faaliyete geçmelerinin sağlanması, işçilerden oluşan savunma birliklerinin kurulması, Ulusal Muhafızlar’ın dağıtılması, mensuplarının silah ve üniformalarına el konarak zorunlu ikamete mecbur edilmesi, sermaye sahiplerinin gelirlerinin dörtte birini ya da üçte birini alma esasına dayalı artan oranlı vergi sisteminin getirilmesi; bu vergiyi ödemeyi reddedenlerin taşınmaz mallarının, toplumsal mülkiyet olarak ilan edilmesi, üç haftalık bir süre zarfında, emeğin koşullarının işçi sınıfının lehine kanunlarla düzenlenmesi...</p>

  <p class="normal">Sadece bir ay önce, Belediye Sarayı’nda uğradıkları ihaneti hatırlayan tecrübeli politikacı Auguste Blanqui’nin, kendi kulübünün üyelerini aceleci davranmaktan alıkoymaya yönelik çabaları boşunaydı.</p>

  <p class="normal">Blanqui şöyle diyordu:</p>

  <p class="normal">“Kendimize hakim olalım. Gericileri mindere çağıracağımız an, zaferi kazanmanın zamanı henüz gelmedi. Emekçilerin gücünü boşuna harcamamak gerekiyor. Şu anda düşmanlarımız bizden güçlü. Sadece beş altı hafta sabredeceğiz arkadaşlar. Rüzgâr, yönünü değiştirecek ve bizden yana esecek.” Étienne Cabien ve bazı işçiler Blanqui’den yanaydı. Ama 15 Mayıs’ta devrim girdabı herkesi sürükledi, halkı hiçbir şey durduramıyordu. Blanqui de hareketin başına geçti. Daima kararsız ve amaçları belirgin olmayan Barbés bile, kendi kulübünün üyeleri ile birlikte sokağa dökülmüştü.</p>

  <p class="normal">Kalabalığın uğultusu, derin bir hayal kırıklığının, isyanın ve devrim için duyulan endişenin yankısıydı. Göstericiler ‘Aziz Magdalena’ kilisesinin önüne geldiğinde durdular. Burası hemen bir miting alanına dönüştü. Konuşmacılar, avlunun sivri parmaklıklarına tutunarak konuşma yapmak üzere duvarların taş çıkıntılarına tırmandılar. Öfkeli yumruklarını yakınlardaki Bourbon Sarayı’na doğru sallıyorlardı. Dinleyicilerin yüzleri asılmış, havada isyan çığlıkları duyulmaya başlamıştı. İnsan denizi dalgalandı, fırtına koptu kopacaktı sanki.</p>

  <p class="normal">Paris’te çeşitli kulüplere üye olan konuşmacılar hükümete olan kızgınlıklarını dile getiriyorlardı. O hükümet ki, sömürücü despotizmi yıkmak isteyen Polonya’ya yardım etmiyordu. Bazıları, Avusturya’ya karşı mücadele eden İtalya’yı örnek gösterirken bazıları da halkın umutlarını boşa çıkaran Ulusal Meclis’in dağıtılmasını istiyordu.</p>

  <p class="normal">Sözü Sigizmund Krasotzki aldı. Heyecandan biraz kekeliyordu.</p>

  <p class="normal">“Yurdum Polonya henüz yaşarken, henüz özgür iken, Avrupa kültürünün feneriydi. Kan içiciler sanmasın ki, onu öldürmeyi başardılar; ölmedi o, sadece uyuyor.”</p>

  <p class="normal">“Yaşasın özgür Polonya!” diye karşılık veriyordu göstericiler, “Konuş Polonyalı, anlat!”</p>

  <p class="normal">Ve Krasotzki, hakimiyetini gittikçe artırarak sürdürüyordu:</p>

  <p class="normal">“Biz Polonya’nın evlatları, yurdumuza duyduğumuz aşkın gücünü ve Polonya davasına olan bağlılığımızı bütün yüreğimiz ve içtenliğimizle kanıtladık.</p>

  <p class="normal">Ben bu konuda Polonya yurttaşı olmayanları, samimi olmadıklarını öne sürerek kırmak istemiyorum. Bütün sorun, Polonya’nın bağımsızlığını en kısa bir sürede geri almak için uygulanacak yöntemlerin ne olduğu sorunudur.</p>

  <p class="normal">Fransa çok güçlü; Ulusal Muhafızlar ve sürekli ordu olmak üzere yarım milyon askere sahip. İstediği zaman –çarların ve kralların son çare olarak gördükleri savaşa başvurmaya gerek duymadan– diğer devletlere kendi görüşlerini ve fikirlerini dikte edebilir. Fransa, Polonya’nın özgürlüğüne kavuşması için yardım etmeli! Bekliyoruz ve umut ediyoruz.”</p>

  <p class="normal">Ve sözleri, yanıt olarak yine “Yaşasın özgür Polonya!” haykırışlarıyla karşılandı.</p>

  <p class="normal">Birden,’Aziz Magdalena’ kilisesinin taş basamaklarında Blanqui göründü. Her zaman olduğu gibi sevinç ve hayranlıkla karşılandı.</p>

  <p class="normal">“Halk,” diye başladı, keskin, güçlü sesiyle; zayıf, sinirli elini ileri doğru uzatarak. Heyecanlı kalabalık sustu. İnsanlar, hakkında destanlar yazılan, doğaüstü bir güce sahip bu devrim kahramanının bir tek sözünü bile kaçırmamak ve onu daha iyi görmek için itişip kakışmaya başlamıştı.</p>

  <p class="normal">“Ben eğer şunu söylersem, herkesin isteğini dile getirmiş olacağım: Fransız halkı, Ulusal Meclis’in, Polonya’nın 1792’deki durumuna, özgürlüğüne kavuşuncaya kadar silahlarımızı elimizden bırakmayacağımıza dair derhal yemin etmesini istiyor.</p>

  <p class="normal">Biz, aşağılanan ve hakarete uğrayan Fransızlar, hükümetin, taşrada işlediği günahların hesabını vermesini istiyoruz. Hepiniz biliyorsunuz ki, kısa bir süre önce Rouen’da, halkın masum kızları ve oğullarının kanı döküldü. Bu bir rezalettir! Fransız Cumhuriyeti’nde, devrim döneminde korkunç katliamlar, haksızlıklar yapılmakta. Suçlular bunun hesabını vermelidir!”</p>

  <p class="normal">Daha sonra, Blanqui, Ulusal Meclis’in, emeğin güvence altına alınmasıyla ilgili kanunu ele almasını isteyerek, yoksulluğu ve eşitsizliği yaratan burjuvaziye veryansın etti.</p>

  <p class="normal">“İleri! Yaşasın Cumhuriyet!” haykırışları duyuldu, fırtınada duyulan deniz dalgalarının gümbürtüsü gibi. Bu cılız ve solgun halk hatibini, kürsüden onlarca el büyük bir özenle indirdi.</p>

  <p class="normal">Blanqui saraya yürüyen göstericilerin başına geçti.</p>

  <p class="normal">“İleri!”</p>

  <p class="normal">Göstericiler, Concorde Meydanı’nı geçtikten sonra Bourbon Sarayı’na yaklaştılar. Tüm girişleri tuttular. Karşılarına ilk çıkan Lamartine oldu. Ama melodik sesinin ve çarpıcı cümlelerinin etkisine hâlâ güvenen şairi bu kez hiç kimse dinlemek istemiyordu.</p>

  <p class="normal">“Defol!” sesleri duyuldu kalabalıktan. “Senin eski teranelerinden bıktık. Laf kalabalığına karnımız tok!..”</p>

  <p class="normal">Lamartine hızla uzaklaştı. Halk, Ulusal Meclis’in büyük toplantı salonuna daldı. Bu mavi gömlekli, kızıl atkılar takmış, tozlu ve terli insanlar, localarda ve galerilerde sıkça rastlanan, toplantıya veya tiyatroya gider gibi giyinmiş sosyete bayanlarında dehşet ve korku uyandırdı. Şallarını, yelpazelerini ve dürbünlerini düşürerek, uzun galerilerde koşuşturmaya başladılar. Öyle ki, bu süslü, şatafatlı binaya ancak bir vahşi hayvan sürüsü dalmış olsaydı, bu kadar paniğe sebep olabilirdi.</p>

  <p class="normal">Kırılan koltuklar ve banklar gürültüyle yerlere düştü. Gülünç olan hiçbir şeyi kaçırmayan kenar mahalleliler neşeyle kıkırdıyorlardı.</p>

  <p class="normal">“Koşun, koşun gidin de yırtılan çoraplarınızı, şeritlerinizi dikin!” diye bağırdılar kaçanların ardından.</p>

  <p class="normal">Salonun en güzel kesimine yerleşen diplomatların ve karılarının duyduğu dehşet de daha az değildi. Hıncahınç dolu binadan sıvışmanın zor olduğunu anlayınca kendilerini kaybeden redingotlu ve ceketli baylar galerilerin parmaklıklarından atlıyor veya sütunların üzerinden kayıyorlardı. Büyük bir kargaşa vardı. Fransız parlamentosunun kürsüsü, kıran kırana bir çatışmanın arenasına dönüşmüştü.</p>

  <p class="normal">Zaferin kesin olduğuna ve yeni hükümetin başına kendisinin geçeceğine inanan Barbés, Ulusal Meclis’in büyük burjuva temsilcilerini, kendi yandaşlarını harekete geçirerek püskürtmeye çalıştı. Tamamen şaşıran Louis Blanc, son eforunu harcayarak halktan sakin olmasını rica etti. Çünkü kürsünün önünde kavga başlamış, düşman taraflar birbirine girmişti. Arkadakiler öndekileri itiyor, herkes birbirine küfrediyor, bağırıyordu.</p>

  <p class="normal">Temsilci Raspail, toplu dilekçeyi okumak amacıyla harcadığı kürsüye çıkma çabasından sonuç alamadı. Birileri aniden bağırmıştı:</p>

  <p class="normal">“Blanqui, Blanqui konuşsun! Blanqui’yi dinlemek istiyoruz!”</p>

  <p class="normal">İşçiler, Blanqui’yi omuzlarına kaldırdı, o da halkın iradesi doğrultusunda muhteşem ve ateşli bir konuşma daha yaptı. Sözünü henüz bitirmişti ki, kürsüye doğru bir süngü uzatıldı; ucunda bir kağıt vardı ve üzerinde şu sözler yazılıydı: “Halk adına: Ulusal Meclis dağıtılmış sayılır!”</p>

  <p class="normal">Aynı anda, Meclis Başkanı, koltuğundan hemen apar topar indirildi.</p>

  <p class="normal">Haykırışlar yükseldi: “Silahlara sarılın, kardeşler! Belediye Sarayı’na yürüyelim!” Sessiz olunmasını rica eden Cabien, yeni hükümetin adaylarının listesini okudu. Blanqui, Cabet ve Barbés listenin başında yer almışlardı.</p>

  <p class="normal">Bu arada salondaki hava tehlikeli boyutta boğucu olmuştu. Nefes nefese kalan yorgun göstericiler, kesin bir zafer elde ettiklerini düşünerek sarayın çıkışına yöneldiler. Bazıları Belediye Sarayı’na gitmeyi düşünüyordu. Kendisini de oraya götürmek için Ledru Rollin’i arıyorlardı. Ama o, daima güçlülerin yanında yer alan kurnaz bakan, şu anki galiplerin kısa bir süre sonra yenilgiye uğrayacağını hesaplayarak sarayın çalışma odalarının birinde masanın altına gizlendi.</p>

  <p class="normal">Başlangıçta darbenin başarısına pek inanmayan Barbés ise Ledru Rollin’in tam tersine, hükümette istediği koltuğa nihayet ulaşacağına kanaat getirerek fırsatı kaçırmamak için Belediye Sarayı’na gitti. Ancak o kaybetti, alçak Ledru Rollin kazandı.</p>

  <p class="normal">Ulusal Muhafızlar Bourbon Sarayı’nı bastı ve göstericiler de geri çekilmek zorunda kaldı. Ulusal Meclis’in toplantısı yenilendi. Masanın altından çıkan Ledru Rollin ve bir yerlerden yetişen Lamartine, süvarilerin koruması altında Belediye Sarayı’na yürüdü.</p>

  <p class="normal">Barbés orada Ulusal Meclis’in dağıtılması ile ilgili kanun hükmündeki kararnameyi imzalıyordu. Başlarında Lamartine ve Ledru Rollin’in bulunduğu Ulusal Muhafızlar Barbés’i tutuklayarak Vincénnes kalesine gönderdiler. ‘Cumhuriyete karşı girişilen ayaklanma’nın sonu böyle oldu. Ve yine, tıpkı ‘Mevsimler Birliği’ ayaklanmasının bastırıldığı günlerde olduğu gibi gericiler, “Kahrolsun Blanqui! Kahrolsun Barbés!” solganını attı. Barbés eski yoldaşından uzaklaşmış olmasına karşın, devrim düşmanları onun adını Blanqui’nin adıyla bir daha yan yana anıyordu.</p>

  <p class="normal">Başarısız darbe denemesi gericiliğin vahşi terörünün başlaması için ışık yaktı. Şaraptan ve denetimsizlikten sarhoş gezgin muhafızlar, arama bahanesiyle demokratların ve sosyalistlerin evlerini basmaya başladı. Gazete bürolarını talan ediyor, halk kulüplerini kapatıyorlardı.</p>

  <p class="normal">‘Merkez Cumhuriyet Birliği’ ile de hesaplaştılar. Birliğin başkanı Blanqui bundan böyle Paris’te, tehlikeli maceralarla dolu bir yaşam sürdürmek zorundaydı.</p>

  <p class="normal">Blanqui, bir süredir Mountolone sokağında, güvenilir dostlarının yanında saklanıyordu. Ulusal Muhafız subayı üniforması giyiyor ve sahte belgeler kullanıyordu; her zamanki gibi coşkulu ve faaldi, yeni bir devrimci örgütlenmenin oluşturulması için soğukkanlılığını kaybetmeden çalışıyordu. Cabien, onun olağanüstü direncine ve ruhsal sağlamlığına hayran kalmıştı. Cabien sürekli polis takibi altındaydı, ama yine de bir yolunu bulup Auguste Blanqui’yi gizlice ziyaret etti.</p>

  <p class="normal">“Sevgili Blanqui, sadece Paris’tekiler değil aynı zamanda bütün Fransa’daki arkadaşlarımız adına, buradan gitmeni rica etmek için geldim,” dedi Cabien, kararlı bir tavırla. “Derhal İngiltere’ye veya Amerika’ya kaç. Gereken her şey hazır. Güvenilir insanlar seni bekliyor. Burada peşinde hayvan sürüsü gibi polis var. Başın belada. Senin işini bitirecekler. Oysa özgürlüğün ve bütün gerçek cumhuriyetçilerin sana ihtiyacı var. Kendini koru, devrim için, bizim için, işçiler için.”</p>

  <p class="normal">“Ben asla savaş meydanından kaçmadım,” diye yanıtladı Blanqui. “Benim yerim Fransa ve özellikle Paris. Gerçek arena burada. Étienne, seni kim kandırdı ki, çatışmada ya da zindanda ölmektense döşekte ölmenin daha onurlu ve zevkli olduğuna inanmışsın. Nerede olursam olayım, ben daima devrimin askeri olarak kalacağım. Dolayısıyla, alnıma ya da sırtıma gelecek kurşunlara hazırım. Gerçekten de, bana göre en iyi ölüm, barikatlarda düşmanın elinden olanıdır. Çünkü bu, mücadele ederken ölmek anlamına gelir.”</p>

  <p class="normal">“Blanqui, dün ortak dostumuz cesur Marche’ın yakalanarak Vincénnes şatosuna sürüldüğünü biliyor musun? Onun 25 Şubat’ta söylediği sözleri asla unutmayacağım: ‘İşçiler, üç ay yoksulca yaşayarak cumhuriyet için özveride bulunmaya hazır.’ Ve sonuçta ne oldu, biz üç ay boyunca ihanete uğradık. Marche gibi yiğit ve zeki bir adamın, bitleri beslemek için bağlanıp zindana atıldığını düşünmek beni kahrediyor.”</p>

  <p class="normal">Cabien, duyduğu acıyı gizleyemiyordu. Blanqui somurttu. Kuru, gri gözkapakları, sinirli bir şekilde titreşti.</p>

  <p class="normal">“Marche, zekâsını zindan taşları üzerinde bileyecektir. Bu çocuk gerçek bir savaşçı. İşçiler ise, üç aydır açlık çekiyor ve öyle görünüyor ki, bu durum aynı şekilde devam edecek. Kuru ekmeklerinin üzerine tuz ekilmemesi yetmedi, kan da damladı –Blanqui, başını salladı–. Faaliyete geçmek üzere hazırlanmalıyız Cabien, şehirde başka neler oluyor?”</p>

  <p class="normal">“Gericiler adeta kudurdu. ‘Kahrolsun Cumhuriyet!’ diye bağırıyorlar.”</p>

  <p class="normal">“Her şey çok açık! Sağcılar ve kendilerine merkezciler diyenler, monarşiye duydukları sempatiyi açıkça ifade ediyorlar. Onların hırslarını dizginleyen utanç ve korku, artık bütünüyle yok oldu. Burjuvazi ve zengin köylüler kraliyet istiyor.”</p>

  <p class="normal">“Ledru Rollin,” dedi Cabien, “burjuvazinin karşısında diz çöküp yalvarmasına karşın, herkesle uzlaşan Louis Blanc gibi, yakında iktidardan rezil bir şekilde kapı dışarı edilecek. Bay gericilere göre, Lamartine de şüpheli görünüyor. Başlangıçta, halka aşk şarkıları söylediğini ona mutlaka hatırlatacaklardır.”</p>

  <p class="normal">“Hiç kuşkusuz, kariyerist olmalarına karşın ikisi de politik bir cesettir. Hayatta olan herkes yaşıyor anlamına gelmez,” dedi Blanqui ve delici bir bakışla Cabien’e sordu: “Ya sen, dostum, mücadeleye hazır mısın?”</p>

  <p class="normal">“Ben işçiyim. Daima işçi önlüğü giyen benim gibi insanlarla birlikte oldum ve hayatımın sonuna kadar da olacağım,” dedi kararlı bir ifadeyle çıkrıkçı.</p>

  <p class="normal">“Sağol kardeşim. Cesaretini yitirme. Gelecek, emekçilerin olacaktır. Ve eğer ölmemiz gerekirse, ‘zafer bizimdir’ inancı tesellimiz olacak. Johann Stock nerede?”</p>

  <p class="normal">“Lyon’da. Orada çok işimiz var.”</p>

  <p class="normal">“Evet, emekçilerin kenti Lyon’a boyun eğdirtmek hiç de kolay değil. Ulusal Muhafızlar bu kentte, isimlerini tam anlamıyla, onurla taşıyorlar. Lyon’da Ulusal Muhafız ordusu neredeyse tümüyle işçilerden oluşuyor ve gericiliği desteklemiyor.”</p>

  <p class="normal">İki yoldaş daha uzun süre konuştu. Sohbetin sonunda Blanqui şöyle dedi:</p>

  <p class="normal">“Unutma Étienne, gelecekte acımasız çatışmalar, ölümcül savaşlar bizi bekliyor. Cesur ol. Ölüm korkusunu aşmak, hayvanlıktan çıkıp insan olmak anlamına gelir. Korkuyu yenmek, delinmez bir zırha sahip olmakla eşdeğerdir. Gericiler, Fransa’yı uçuruma sürüklüyor. Halk onların iğrenç komplolarını etkisizleştiremezse yurdumuzun üstüne yıllarca sürecek bir karanlık çökecek.”</p>

  <p class="normal">Blanqui düşündü. Gri yüzü, sanki granittendi ve gözleri, iki meşale gibi yanıyordu.</p>

  <p class="normal">“Despotizm konusunda, aşağılık yaratık Louis-Philippe’i bile geçebilecek bir diktatör bulunabilir. Zenginler, bizimle hesaplaşmak umuduyla, her celladı kendi yöneticileri olarak seçebilirler. Ama biz hiçbir şekilde bunlara papuç bırakmayacağız ve inanıyorum ki yeneceğiz. Hakları için mücadele eden halkın gücü tükenmez. Aklıma gelmişken, Blanqui’yi darağacında görmeyi hayal edenlere benim mektubum işte bu: ‘Sabredin baylar, sizin Ulusal Muhafız ordunuz, beni henüz süngülerinin ucuna takamadı, ben özgürüm ve yakında yine halka hitap edeceğim.’”</p>

  <p class="normal">“Sana bir şey sormak istiyordum,” dedi gitmeye hazırlanan Cabien. “Eğer hükümet, atölyeleri kapatırsa, işçi ve zanaatkârların durumu ne olacak? Böyle bir durumda onları açlık bekliyor. Biz ve ailelerimiz, yoksulluktan zaten bitkin düştük. O zaman işsizlere ne söyleyebilirim?”</p>

  <p class="normal">Blanqui’nin canı sıkılarak somurttu.</p>

  <p class="normal">“Gerçekten de en önemli olan bu değil. Her şeyden önce yenmek zorundayız. İhtiyacı olanlara nasıl yardım edeceğimizi daha sonra düşünürüz.”</p>

  <p class="normal">“Sözcüklerle, en güzelleri ile bile, çocukları doyurup giydirmek olanaksız. Söyle Blanqui, ne yapacağız?”</p>

  <p class="normal">“Faaliyet yürütmek için, en deneyimli ve cesur olanları seçip gizli birlikler oluşturmak gerekir. O zaman biz kazanacağız ve isteklerimiz gerçekleşecek,” dedi ısrarla Blanqui. Açlık çekenlere nasıl yardım edileceği ve işsizliğin nasıl engelleneceği hakkındaki sorusuna yanıt alabilmek için Cabien’in gösterdiği çaba sonuçsuz kaldı.</p>

  <p class="normal">Blanqui, Étienne ile vedalaşırken, birkaç hafta sonrası için bir görüşme saptadı. Ona göre, birkaç hafta sonra açık bir mücadele başlatılabilirdi.</p>

  <p class="normal">Tek başına kaldığında Cabien huzursuzluk hissetti.</p>

  <p class="normal">“Blanqui, bana cevap veremiyor. Ya ben, ne diyeceğim emekçilere? Ne yapacağız, nasıl yaşayacağız?”</p>

  <p class="normal">Cabien, Stock’un Marx hakkında anlattıklarını anımsadı. Yoksa bu Alman bilimadamı onun sorusunu cevaplayabilir, öğütleriyle yardımcı olabilir miydi? “Ama bütün dünyaya devrimci mücadeleyi öğreten Fransızlar değil mi? O zaman bu, Almanlar’ın işi değil.” diye karar verdi hemen.</p>

  <p class="normal">Mayısın son günlerinde, Auguste Blanqui, iz süren polisler tarafından yakalandı. Sonsuz acılar ve zindan işkenceleri başlamış; sürgünde geçirdiği on yedi kayıp yıla, canlı canlı gömülmek anlamına gelen yirmi yıl daha eklenmişti.</p>

  <p class="ortayazi">***</p>

  <p class="normal">Toplantılarını Lüksemburg Sarayı’nda yapan hükümetin yürütme kurulu, rüzgârlı, tozlu ama yakıcı haziran ayının yirmi beşine doğru ulusal atölyelerde çalışan 18-25 yaşları arasındaki işçileri bir seçim yapmaya zorladı. İşçiler, ya hemen, orduda hizmete alınacaklardı ya da kendilerine gösterilen eyaletlere gidip orada sözleşmeli olarak tarım işleri ile ilgileneceklerdi.</p>

  <p class="normal">Proleterlerin sabrı taştı.</p>

  <p class="normal">“Gitmeyeceğiz! Sağlıksız koşullarda yaşamaya zorlayarak bizi sıtmadan öldürmek istiyorlar. Günlüğümüz on beş su olacak. Ailelerimiz ne olacak? Bizi sürgüne gönderiyorlar, ölüme mahkûm ediyorlar. Çocuklarımız, karılarımız ve ihtiyarlarımız ölüme mahkûm ediliyor. Gitmeyeceğiz!”</p>

  <p class="normal">Başkentin bütün sokak ve kavşaklarında kendi aralarında tartışan kalabalıklar toplanıyordu. Etrafta kol gezen çaresizlik, bir ayaklanmanın başlayacağına işaretti.</p>

  <p class="normal">“Gitmeyeceğiz!” sözleri duyuluyordu her yandan.</p>

  <p class="normal">Yüz binden fazla işçi, bir meydanda toplanarak Lüksemburg Sarayı’ndaki yürütme komisyonuna gönderilecek temsilcilerini seçti. Temsilci olarak seçilen Cabien bir konuşma yaptı.</p>

  <p class="normal">“Biz, Fransa yöneticilerine ilan ediyoruz: Yeryüzünde bizi çalışma hakkından yoksun bırakabilecek hiçbir güç yoktur.” Cabien sinirden titriyordu. “Biz cumhuriyeti kanımızı dökerek kazandık ve bizi tekrar köle yapmalarına izin vermeyeceğiz. Adalet istiyoruz, karşılığında bize süngülerini gösteriyorlar! İş istiyoruz ama karşılığında kurşun veriyorlar. Birleşelim ve emekçi haklarına tecavüz edenleri, bütün kan içicileri, sömürücüleri güçlü bir darbeyle ezelim.”</p>

  <p class="normal">Lüksemburg Sarayı’nda, yürütme kurulu, başlarında Cabien ve Pujols’un bulunduğu işçi temsilcilerine kısa bir yanıt verdi:</p>

  <p class="normal">“Eğer işçiler, taşraya gönüllü olarak gitmezlerse biz zorla götüreceğiz.”</p>

  <p class="normal">Cabien ve Pujols, karanlık St. Sulpice meydanına döndüler.</p>

  <p class="normal">“Yurttaşlar,” diye başladı Pujols. “Cumhuriyetin bayrağına sadık mısınız?”</p>

  <p class="normal">Binlerce ses cevap verdi:</p>

  <p class="normal">“Evet!”</p>

  <p class="normal">“Bravo size, Paris’in oğulları! Siz, bütün Fransa’nın yiğitlik ve yurtseverlik örneğisiniz. Halkın sesine kulak tıkayanın haline acırım. Hepimiz birleşelim, ‘iş ve ekmek’ haykırışımız, yurdumuzun her köşesinde yankılansın. Cumhuriyetten hakkımız olanı almak için gidip yine çarpışalım! İleri!”</p>

  <p class="normal">“Vaatlere inandık ama bizi kandırdılar, alçakça ihanet ettiler. Bu ihanetin intikamını alacağımıza yemin ediyoruz!” diye bağırdı Cabien.</p>

  <p class="normal">“Yemin ediyoruz!” diye cevap verdi bir nefeste onbinlerce kişi. “Yemin ediyoruz!”</p>

  <p class="normal">Gece çöktü. Kızıl meşaleler titreşti.</p>

  <p class="normal">Ayaklanma başladı.</p>

  <p class="normal">Du Temple, La Villette ve St. Antoine varoşlarında barikatlar yıldırım hızıyla kuruldu.</p>

  <p class="normal">Dev Paris inledi.</p>

  <p class="normal">Silahlara! Barikatlara!</p>

  <p class="normal">Dehşete kapılan burjuvazinin temsilcileri, kurtuluş yolu aramak için orduyu yöneten General Cavaignac’a koştu.</p>

  <p class="normal">General Cavaignac, sabırsızlıkla, devrimci işçilerle hesaplaşma saatini ve fiilen diktatör olacağı anı bekliyordu. Çaresiz halk sokağa çıkıp daha fazla sayıda barikat kursun diye, kasıtlı olarak oyalanıyor ve bekliyordu. Sürekli bir tehdit olarak gördüğü Paris proleterlerinin işini kanlı bir hesaplaşmayla tamamen bitirmek istiyordu. Cezayir generali, böylesine eşitsiz bir mücadelede kazanacağı zaferden duyduğu sevinci gizlemiyordu. Bürosunda geziniyor, ancak bir celladın duyabileceği o sarhoş edici zevki iliklerine kadar hissediyordu. Harekete geçme zamanı yaklaşmıştı.</p>

  <p class="normal">Bir astına, büyük bulvarlardan tugayı ile geçip, barut ve kurşunu esirgemeden, St. Denis karakolu bölgesindeki ayaklanmacıları yok etmesini, bir başka astına da Belediye Sarayı bölgesinde güçlerini mevzilendirmesini emretti. Üçüncü bir askeri kol Lüksemburg Sarayı’ndan Panthéon’a hareket etmekle yükümlüydü. Emekçi halktan; ne ihtiyarlara, ne çocuklara, ne de kadınlara acınmalıydı. Ortaya çıktıkları her yerde; evlerinin pencerelerinde, kapıların önünde, sokaklarda öldürülmelerine izin verilmişti.</p>

  <p class="normal">Cabien, barikatın arkasından baktığında, bulvardaki güneş saatinin 13:00’ü gösterdiğini fark etti. Bu arada Cavaignac’ın muhafızları ve askerleri, işçilerin gizlendikleri yerlere kurşun yağdırdılar. Barikatın en üstüne yerleştirilen devrilmiş bir arabayı siper alan Cabien, kendi koluna beklemesini emretti. Sokaklarda, trampetlerin ritmik vuruşları eşliğinde Ulusal Muhafızlar yürüyordu. Yaklaştıklarında, barikattakilerin komutanlığını yapan Cabien bağırdı:</p>

  <p class="normal">“Ateş!”</p>

  <p class="normal">İki katlı ev yüksekliğindeki barikattan hemen bir kurşun yağmuru başladı. Kaldırım, ölü ve yaralı muhafızlarla döşendi. Aniden saldırıya uğrayan askerlerin yardımına yeni bir tabur yetişti. Etraftaki evlerin çatılarından, pencerelerinden ve yakındaki kafenin terasından muhafızlar yine kurşun yağmuruna tutuldu.</p>

  <p class="normal">Cabien, en yakın barikata, düşmana arkadan saldırma olanağının olduğunu bildirerek, birkaç isyancıyla silah gönderdi. Cabien’in barikatı, diğer iki barikatla haberleşmek üzere evlerin duvarlarına açılan delikler vasıtasıyla geçişler oluşturularak ustaca kurulmuştu.</p>

  <p class="normal">Kendilerini birdenbire çapraz ateş altında bulan Cavaignac’ın askerleri geri çekilince işçiler sokakta göğüs göğüse bir muharebe başlattılar. Elinde bir kızıl bayrakla, barikatın üzerinde Cabien göründü.</p>

  <p class="normal">“Yaşasın toplumsal cumhuriyet!” diye bağırdı berrak ve güçlü bir sesle.</p>

  <p class="normal">“Ya iş, ya kurşun!” diye bağırdı bir kadın.</p>

  <p class="normal">Cabien, tehlikeden uzak kalması için evde bıraktığı Jeannette’i gördü. Bu kanlı günde yüzünde ilk kez bir dehşet ifadesi belirmişti.</p>

  <p class="normal">“Neden buradasın? Hemen koş, eve git.”</p>

  <p class="normal">“Sen nerede olursan Étienne, ben de orada olacağım.”</p>

  <p class="normal">Aynı anda Cabien, Gezgin Muhafız Ordusu’ndan yeni bir takviyenin geldiğini fark etti. Kendi birliğini uyarmak için aşağıya atladı. Ayaklanmacılar ise ateş ederek barikata çekiliyorlardı. Tam bu anda muhafızlar yeniden saldırdı ve çatışma yeniden başladı.</p>

  <p class="normal">“Bir adım bile geri çekilmeyeceğiz, zafer bizim olmalı,” diye bağırıyordu Cabien, barikatın tepesinden. İşçilerin duraksadığını fark edince bayrağı yine yükseltti.</p>

  <p class="normal">Tam o anda bir düşman kurşunu onu yere serdi. Ayağı takıldı ve bayrağa hakimiyetini yitirerek vahşi bir hayvana dönen muhafızların süngüleri üstüne düştü.</p>

  <p class="normal">Bayrağı Jeannette kaptı. Açık renk saçları rüzgârda dalgalanan, ufak tefek genç kadın, askerleri durdurdu. Bir asker el kol işaretleri yaparak Jeannette’e saklanması gerektiğini söylemeye çalışıyordu ama ona nişan alan bir subayın açtığı ateşle, sessizce, genç Jean Stock’un kollarına yığıldı. Barikatın ardından fırlayan bir başka kadın, Jeannette’in kanıyla ıslanan bayrağı kaldırdı. Ancak bir süre sonra üzerine yağan kurşunlardan o da ölümcül yaralar alarak düştü.</p>

  <p class="normal">Ama barikatın savunucuları, öç alma isteğinin verdiği güçle daha uzun süre çatıştılar. Cabien’in barikatı iki gün dayandı ve sonra düştü. Hiç kimse sağ kurtulamadı. Muhafızlar, barikatı ancak top gülleleriyle yerle bir ettikten sonra yaklaşabildiler.</p>

  <p class="normal">Ayaklanma bütün şehre yayılmıştı. Dört yüzden fazla işçi tabyası, çok sayıda bulvarla kenar mahalle girişlerini tutmuşlardı. Paris’te sıkıyönetim ilan edilmiş, Ulusal Meclis’in aldığı bir kararla tüm yürütme yetkisi Cavaignac’ın ellerine teslim edilmişti.</p>

  <p class="normal">Cavaignac, nihayet muradına ermiş ve diktatör olmuştu. Bunu ne çok arzulamış ve ne çok hırs göstermişti! Paris, sürekli top atışları altında sarsılıyordu. Teslim olmaktansa taş ve çakıl yığınlarının arkasında ölmeyi tercih eden, kuşatılmış isyancılar son nefeslerine dek savaşıyordu. Ölenlerin yerini hemen yenileri alıyordu. Ayaklanmanın bu son günlerinde isyancıların karıları ve çocukları da barikatlara geldi.</p>

  <p class="normal">“Onlara bakamıyoruz, öyleyse, varsın bizimle birlikte ölsünler.”</p>

  <p class="normal">Kadınlar süngülerin üzerine atılıyordu.</p>

  <p class="normal">“Siz, kocalarımızı, oğullarımızı ve kardeşlerimizi öldürdünüz; bizi de öldürün!”</p>

  <p class="normal">En uzun süre St. Antoine kenar mahallesi direndi.</p>

  <p class="normal">İşçiler, barikata pankartlarını asmışlardı:</p>

  <p class="normal">“Yurttaşlar!</p>

  <p class="normal">Silahlara sarılın! Biz toplumsal ve demokratik bir Cumhuriyet istiyoruz. Halk yönetimi istiyoruz. Cumhuriyetin yurttaşlarının bundan başka bir isteği yoktur ve olamaz. Ama cumhuriyeti savunmak için herkesin desteğine ihtiyacımız var...</p>

  <p class="normal">Bu kutsal savunma davası uğruna çok kurban verdik; hepimiz bir insan gibi, ölenlerin intikamını almaya ya da ölmeye kararlıyız. İleri, mücadeleye! Yurttaşlar, bu çağrıya hiçbirimiz duyarsız kalmayalım. Eğer siz, kör bir cehaletle, bu kan denizine umursamaz kalırsanız, biz, kemiklerimizi St. Antoine kenar mahallesinin yıkıntılarının altında bırakacağız. Karılarınızı, çocuklarınızı düşünün ve saflarımıza katılın!”</p>

  <p class="normal">Cavaignac, St. Antoine direnişçilerine seslenerek teslim olmalarını, aksi takdirde şiddetle cezalandırılacaklarını söyledi. Savaşçılar ancak şartları kabul edilirse direnişten vazgeçeceklerini bildirdiler.</p>

  <p class="normal">Şartlar şunlardı:</p>

  <p class="normal">1- Ulusal Meclis dağıtılacak, 2- Ordu, Paris’ten en az 40 mil uzaklaştırılacak, 3-Vincénnes Hapishanesi’ne atılan tüm ‘esirler’ derhal serbest bırakılacak, 4- Gerçek bir anayasa için güvence, 5-Ulusal atölyelerin kapatılması ile ilgili karar kaldırılacak, 6- Ulusal Meclis, emeğin hakları ile ilgili kanun çıkarma yükümlülüğü üstlenecek.</p>

  <p class="normal">Bir süre sonra İşçilerle Cavaignac’ın temsilcileri arasında görüşmeler başladı.</p>

  <p class="normal">“Biz asi değiliz, ilkelerimiz için mücadele ediyoruz, cumhuriyeti savunuyoruz,” diyordu işçiler, hükümet temsilcisi üç generale.</p>

  <p class="normal">Cavaignac, temsilcileri aracılığıyla, eğer barikatlar kaldırılmaz ve isyancılar koşulsuz teslim olmazsa bütün kenar mahallelerde taş üstünde taş bırakmayacağını ileterek tehdit savuruyordu.</p>

  <p class="normal">O zaman işçiler de uzlaşmaları karşılığında ek güvenceler istediler: Esir alınan devrimciler derhal serbest bırakılsın, silahlarına el konulmasın ve Temmuz Ayaklanması’ndan ötürü hiç kimse hakkında kovuşturma açılmasın.</p>

  <p class="normal">Cavaignac, işçilerin tüm isteklerini reddetti ve kahraman barikatçılara yeni bir saldırı düzenlemeden önce zaman kazanmak amacıyla işçilere, düşünmeleri için birkaç saat süre verdi.</p>

  <p class="normal">Halkın temsilcileri, görüşmelerden son derece üzgün olarak isyancıların yanına döndüler. Artık hiçbir umut kalmamıştı. Mahalle girişini tutan barikatın üstünden emekçi halkın kararlı savunucularına bilgi verdiler: Ya koşulsuz teslim olacaklardı ya da sonuna dek savaşacaklardı; başka çıkış yolu yoktu. İşçiler ikincisini seçti; Cavaignac’ın askerleri vahşice saldırıyordu. Mermiler her yana saçılıyor; barikatları, kopkoyu bir barut dumanı sarıyordu. Toz ve duman bulutu, çatıların üzerine yükseldi, güneş görünmez oldu. Yıkılan duvarların taşları yuvarlanıyor, evler yanıyordu. Her yandan insan çığlıkları ve seri top atışlarının gümbürtüsü duyuluyordu.</p>

  <p class="normal">Askerler, St. Antoine mahallesini kuşatarak işçileri arkadan vurdu. Yiğit işçilerle son hesaplaşma anı gelmişti.</p>

  <p class="normal">Kentin her yanında toplu infazlar yapılıyordu, kadınlar esirleri öldürmemeleri için askerlere yalvarıyordu.</p>

  <p class="normal">Şehir valiliği, Panthéon’un önündeki Montmartre taş ocakları, du Temple ve St. Antoine kenar mahallesi bir insan mezbahasına dönüşmüştü. Sokaklarda oluk oluk kan akıyordu. Ama yine de, dehşet anını yaşayıp ölümde huzur bulanlar izbe bodrumlara kapatılan on binlerce tutukludan daha şanslıydı. Tutukluları, dipçiklerle vurarak, pis su ve kanla doldurulmuş havasız, karanlık bodrumlara atıyorlardı.</p>

  <p class="normal">Zindanlar, aç ve susuz bırakılan insanlarla dolup taşınca, gardiyanlar, yarı ölü mahkûmların bir kısmını yukarıya çıkarıyordu. Havadar bir yere çıkarılmak, anında öldürülmek anlamına geliyordu ama birçok mahkûm bunu tercih etti. Cesetler, Seine nehrine atılıyor, akıntı onları denize sürüklüyordu. Carrousel Meydanı’nda günler ve geceler boyunca silah sesleri dinmedi. Paris halkı, her silah sesinin, Haziran Ayaklanması’nın kahramanlarına ölüm getirdiğini biliyordu.</p>

  <p class="normal">Muhafızlar, Belediye Sarayı’nda ele geçirdikleri işçileri kapılara ve pencere parmaklıklarına asarak eğleniyordu. İsyancıları nehre atıp ateş etmekten de hoşlanıyorlardı. İşçi gömleği giymiş herkes, onlara göre isyancıydı ve giysilerinden işçi oldukları anlaşılan çok sayıda insan sırf bu nedenle katledildi.</p>

  <p class="normal">Bu günlerde, Rus Çarı I. Nikolay, Parisli işçilerin ayaklanmasını bastırdığı için Cavaignac’a tebriklerini bildirdi.</p>

  <p class="ortayazi">***</p>

  <p class="normal">Jeannette ağır yaralıydı ve bilinci uzun süre kapalı kaldı. Johann Stock’un oğlu Jean, onu kollarında taşıyarak eve getirdi. İyi bir hastabakıcı gibi özen gösterdi. Jeannette kendine geldiğinde, kapıldığı çaresizlik, yarasından daha ağırdı.</p>

  <p class="normal">“Bu iğrenç dünyada ben niye kaldım ki?!” diye çırpınarak, iyileşmekte olan yaralarının sargılarını yırtıyor ve gözyaşlarına boğuluyordu. “Neden iyileştirdiniz beni? Yaşamak istemiyorum! Benim yerim Étienne’in yanı, kara toprak. İnsanlar kurtlardan da kötü. Çünkü kurtlar birbirlerini yemiyor. Ne iyiliğin ne de acımanın olduğu bu dünyaya lanet olsun.”</p>

  <p class="normal">Böyle zamanlarda Jean ne diyeceğini bilemiyordu, küçük Catherine ise, korkusundan ağlıyordu.</p>

  <p class="normal">Semafor çalışmadığı için hiçbir haber alamayan Johann Stock Paris’te işçilerin ayaklandığı söylentisini duyunca hemen Lyon’u terk etti. Başkente gitmek üzere yola koyulduğunda posta arabaları olağanüstü hal nedeniyle Paris’ten onlarca mil uzaklıkta durdurulmuştu. Johann, yürüyerek gitmeyi denedi ama ayağı öylesine sancılandı ki, bir posta durağında yattı ve orada yirmi dört saatten fazla kaldı. Stock, barikat savaşlarına katılamadığı için yoğun bir çaresizlik yaşıyordu. Son çatışmadan önce dostlarına ulaşabileceğini ummuştu ama bir dizi raslantı onu engellemiş, Paris’e bir an önce varmasının olanağını ortadan kaldırmıştı.</p>

  <p class="normal">Terzi üç sonuçsuz girişimden sonra nihayet, bir köylüyü kendisini başkentin yakınlarına kadar götürmesi için ikna etti. Ama at, yolda aniden öldü. Stock kent sınırına güçlükle ulaştığında ise sırtında işçi gömleği olduğu için şüpheli şahıs muamelesi görerek tutuklandı. Birkaç gün sonra ayaklanma bastırılınca, kurşuna dizilmekten kurtuldu ve serbest bırakıldı.</p>

  <p class="normal">On binlerce işçi, çatışmalar sırasında veya daha sonra işkencede katledilmiş; kurşuna dizilmişti. Paris burjuvazisi, ölesiye nefret ettiği işçi sınıfına insanlıkdışı bir ders veriyordu.</p>

  <p class="normal">Johann Stock, çok sayıdaki arkadaşlarından hiçbirini bulamadı. Bazıları Cavaignac’ın askerleri tarafından öldürülmüş, bazıları ise zindanlara atılmış veya denizaşırı sömürgelere gönderilmişti. Aşırı yoğun çalışma koşulları ve sarı sıtma –bu kansız giyotin–, daha ilk yılında sürgünü, yaşama külfetinden kurtarıyordu. Çünkü sürgündekiler için, yaşamak gerçekten bir yüktü.</p>

  <p class="normal">Çocukları Jeannette’in yanında kalan Stock’un artık bir aile ocağı yoktu. Johann, yanlarına gitmek üzere yola koyuldu. Oğlu yüzünden tutuklanan Cabien’in babası, Tuileries bahçesindeki yeraltı hapishanesinde öldürülmüştü. O iğrenç bataklıkta, kendisi gibi birçok insanla birlikte, havasız, susuz ve ekmeksiz birkaç gün kalmış; bir seferinde, kötü kokulardan boğulma raddesine vararak azıcık temiz hava soluyabilmek için daracık pencerenin parmaklıklarına kadar sürünmüştü. Açlıktan kıvranan ihtiyarcık, oradan geçen bir askerden bir parça ekmek isteyince, “Al sana ekmek,” diye kahkahayla yanıt veren asker, ihtiyarın alnına bir kurşun göndermişti.</p>

  <p class="normal">“Evimiz genişledi,” dedi acı acı gülümseyerek Jeannette, Stock’a. “Ben ve senin çocukların...” O anda Stock, bu gözlerde çıldırmanın belirtilerini görür gibi oldu. “Katillerden intikam alınmayacak mı?” diye aniden bağırmaya başladı. “Ne yapalım? Nasıl intikam alalım? Taşlar kan emdi. Her yerde kan var. Silah seslerini duyuyor musun? Kardeşlerimizi hâlâ kurşuna diziyorlar,” diye sayıkladı. Kulaklarını elleriyle kapattı ve yüzünde bir dehşet ifadesi belirdi. “Bundan böyle onların evlerini, köprülerini ve demiryollarını kim inşa edecek? Katillere kim kumaş eğirecek, ayakkabı dikecek, atlarını nallayacak; kim maden ve kömür çıkaracak, odun kesecek? Onlar hepimizi mezara götürecek kadar rahat edemeyecekler. Ama bizi nehirlerde boğmak varken ne diye gömmeye uğraşsınlar ki? Yaralarımızı su yıkayacak.” Jeannette aniden öyle bir kahkaha attı ki, Stock ürperdi. Genç kadının akli dengesini yitirdiğinden kuşkulandı. Ama Jeannette birden taş kesilerek konuştu: “Ben deli değilim Johann! Söyle neler oldu? Tam bir ay boyunca ben Cabien’in karısıydım. Senin için en değerli insanları görememenin ne demek olduğunu bilir misin? Hepsi gidiyor, yok oluyor... Belki de hiç ölmediler? Ne dersin? Onları nerede arayalım? Babam köyden şehre gitti ve dönmedi. Daha sonra öldüğünü söylediler. Ama ben onu tabutunda görmedim, alnından öpmedim, mezara göndermedim, toprağının üzerindeki çimlere yatmadım. Annem ben hizmetçiyken öldü. Biz yoksulduk, St. Denis’nin en yoksullarıydık ve onu nereye gömdüklerini kimse bilmiyordu. Şimdi ise Cabien ve babası yok. Ben Étienne’in düştüğünü gördüm ve düşmanlar kirletmesin diye bayrağı yükselttim. Ama o öldü mü, cesedi nerede? Kocamı gömmedim ama herkes bana Cabien’nin dulu diyor... Kayınpederim gitti ve dönmedi.”</p>

  <p class="normal">Stock’un içini acı kapladı.</p>

  <p class="normal">“Onlar da tıpkı binlerce kahraman gibi öldü. Étienne Cabien’in anısı daima yaşayacak. Bu, kemiklerinin çürüdüğü bir mezara sahip olmasından daha önemlidir.”</p>

  <p class="normal">“Ben, onların öldüğüne inanmıyorum. Belki de geri dönecekler. O güzelim gözlerini kendi ellerimle kapatabilseydim, sevgili ellerini öpebilseydim, vücudunu gözyaşlarımla yıkayabilseydim, baba evine gider gibi mezarını ziyaret edebilseydim...”</p>

  <p class="normal">Ağlamaya başladı. Stock da gözyaşlarını zor tutuyordu. Kendisi de, Geneviéve’in kabrindeki otları öpmüyor, mezarlıktaki ağaçların esintisinden huzur bulmuyor muydu?</p>

  <p class="normal">Babasıyla Jeannette’in konuşmasını sessizce dinleyen Jean, ergen sesiyle söze girdi:</p>

  <p class="normal">“Zırlamanın anlamı yok. Katillerden intikamımızı alacağız. Hem de nasıl intikam alacağız! Dökülen her damla kanın hesabını soracağız!” Yumruğunu sallıyordu.</p>

  <p class="normal">“Aferin oğlum,” diye yanıt verdi, kendisini toparlayan ve biraz önce gösterdiği zayıflıktan utanır gibi olan Stock. “Senin işin daha kolay olacak. Proletarya, mücadele etmekte deneyim kazanmaya başladığında sen de savaşacaksın. Görünüşe göre şu anda bu, biz işçilerin gücünü aşıyor. Barikatlar her zaman mücadelenin sonucunu belirlemez.”</p>

  <p class="normal">Stock biraz sustuktan sonra ekledi:</p>

  <p class="normal">“Büyüdüğünde anlarsın. Ben, senin yaşındayken güçlü olmama karşın oldukça aptal bir çocuktum. Ama işte bir şeyler öğrendim artık. Şimdi bir tüfek namlusu gibi barut kokuyorum.”</p>

  <p class="normal">Jeannette, Stock’a yaklaştı.</p>

  <p class="normal">“Baba,” dedi, ona bu şekilde hitap ettiğini kendisi de fark etmeden. Saçları genç kadının saçlarının yanında oldukça yaşlı olduğunu gösteriyordu. “Baba, yoksa devrim bitti mi? Oysa baharda ne kadar mutluyduk.”</p>

  <p class="normal">“Evet,” diye yanıt verdi terzi, biraz sustuktan sonra. “En iyi, en cesur proleterler öldürüldü. Kulüplerimiz kapatıldı. Ulusal atölyeler dağıtıldı. İntikam alacak oğullarımız hemen büyüyemez. Para babaları ve sanayiciler bugün bayram yapıyor. Cavaignac şu anda, kendisini, Austerlitz’te zafer kazanan Napolyon’dan daha güçlü hissediyor. O, burjuvazinin iktidarını ve servetini kurtardı. Cezayir celladı gerçek bir diktatör oldu.”</p>

  <p class="normal">1848 yılının korkunç sonbahar ayları birer birer geçiyor, Stock eriyordu. ‘Yeni Ren Gazetesi’ne ayrıntılı haber ve bilgiler göndererek sürekli irtibatta olduğu Marx’ın yanına, Köln’e gitmeyi düşündü. Ama önce kızının daha sonra da mucize eseri koleradan kurtulan oğlunun hastalanması, onu Paris’te kalmaya zorladı.</p>

  <p class="ortayazi">***</p>

  <p class="normal">20 Haziran 1848 tarihli nüshasında ‘Yeni Ren Gazetesi’ bildiriyordu:</p>

  <p class="normal">“... Paris’ten son anda gelen haberlerin çok fazla yer tutması nedeniyle, tüm yorum yazılarını çıkarmak zorunda kaldık. Bundan dolayı okuyucularımıza ancak birkaç satır verebiliyoruz. Ledru Rollin, Lamartine ve diğer bakanlar istifa etti. Cavaignac’ın askeri diktatörlüğü, Cezayir’den Paris’e taşındı. Paris kana bulandı.”</p>

  <p class="normal">Engels bir gün sonra, korkunç 28 Haziran gününe ilişkin şunları yazdı :</p>

  <p class="normal">“... Haziran Devrimi, çaresizliğin devrimidir ve çaresizliğin suskun öfkesi ve soğukkanlılığıyla sürüp gidiyor. İşçiler, ölümüne bir mücadele yürüttüklerini biliyorlar ve bu mücadelenin acımasızlığı karşısında işlek Fransız zekâsı bile susuyor.</p>

  <p class="normal">Tarihte, şu anda muhtemelen hâlâ süren Paris’teki bu mücadeleye benzeyen, sadece iki anın yaşandığı biliniyor: Roma’da kölelerin savaşı ve 1834 Lyon Ayaklanması. Eski Lyon sloganı ‘Çalışarak yaşamak ya da savaşarak ölmek’ on dört yıl sonra yeniden canlandı ve şimdi bayraklara yazıldı... Şubat Devrimi’nin tek sesliliği; tatlı dilli hain Lamartine’in kendine yaraşırcasına temsil ettiği, aldatıcı parlaklıkla ve baştan çıkarıcı yalanlarla bezeli şairane tek sesliliği yok oldu.”</p>

  <p class="ortayazi">***</p>

  <p class="normal">Engels, burjuvaziye ateş püskürerek, Paris’teki trajedinin ayrıntılarını, ‘Yeni Ren Gazetesi’nde günü gününe veriyordu.</p>

  <p class="normal">Bu arada Alman burjuva basını, General Cavaignac’ın cellatlarını ihya ediyor; Fransa başkentinin barikatlarında, düşmanın, kendilerinin birkaç misli olan güçlerine karşı dört gün direnen kahramanlara iftira ve yalan yağdırıyordu.</p>

  <p class="normal">Gericilerin manevralarını dikkatle izleyen Marx ve Engels, Paris proletaryası ve burjuvazisi arasında kaçınılmaz bir çatışmanın patlayacağını uzun süredir biliyorlardı. İç savaş onları yine de derinden sarsmıştı. Gazete bürosundan bir an bile ayrılmıyor, Fransa’dan semafor aracılığıyla telgraflar ve daha önemlisi kan gölüne dönmüş kentten, kuryeler bekliyorlardı. Marx’ın masasına ulaşan haberleri tartışıyorlar; sabırsızlıkla açtıkları zarflardan çıkan belgeleri ve Fransa gazetelerinin son baskılarını inceliyorlardı. Marx ve Engels, yorulmak bilmeden çalışıyorlardı. Fransız proleterlerin, uğruna mücadele verdikleri dava, onların da kan davasıydı. Her birinin gönlü Paris barikatlarındaydı.</p>

  <p class="normal">“İşçilerin çatışmada gösterdikleri cesaret gerçekten hayret verici,” diye yazdı Engels. “Otuz-kırk bin işçi, tam dört gün, seksen bin askere, yüz bin Ulusal Muhafıza, makineli tüfeklere, bombalara, toplara karşı direndi... İşçiler yenilgiye uğradı ve büyük çoğunluğu vahşice katledildi... Tarih onlara, proletaryanın ilk kesin meydan savaşının kurbanları olarak çok özel bir yer ayıracaktır.”</p>

  <p class="normal">Paris işçilerinin ‘Haziran Devrimi’ yenilgiyle sonuçlandı. Bütün ülkelerdeki gerici iktidarlar yine bayram ediyordu. Mücadeleyi bütün yönleriyle izleyen Karl Marx, “Haziran Devrimi” yazısında, Fransa’nın başkentinde olup biten korkunç olayların irdelemesini yaptı.</p>

  <p class="normal">Karl, Paris’teki tüyler ürpertici olayları yazdığı sırada gazete bürosundan hiç ayrılmıyordu. Bazen masadan kalkıp pencereye doğru yürüyordu. Gri ve erguvani renklerdeki gökyüzü, fırtına öncesinde olduğu gibi ürkütücüydü. Şehir, şiddetli sıcaklardan ve boğucu havadan nefessiz kalmıştı. Güneş yoktu, yağmur da yoktu. Gece de huzur getirmiyordu. Hava hareketsiz görünüyor ve sanki etraftaki her şeyi koyu bir toz perdesiyle örtüyordu.</p>

  <p class="normal">Şafak sökmek üzereyken Engels, Marx’ın odasına uğradı. Marx, yazdıklarını ona uzattı.</p>

  <p class="normal">“Tamam mı?” dedi hayretle Engels. “Bu, senin için oldukça anormal bir durum Karl! Yazını alıkoyup her zaman olduğu gibi, sonradan bir şeyler eklemeye, düzeltmeye, değiştirmeye kalkmayacak mısın?”</p>

  <p class="normal">“Zaman beklemiyor Friedrich,” diye yanıt verdi, yazısında dile getirdiği düşüncelerin etkisinden hâlâ kurtulamayan Marx. “Dikkat ettin mi: ‘National’den ya da ‘Reform’dan hiçbir ünlü cumhuriyetçi halktan yana değildi! Kuşandıkları kinleri dışında herhangi bir lidere ve araca sahip olmayan halk, burjuvazi ve askeriyenin birleşik güçlerine karşı direniyordu. Tıp fakültesi öğrencileri, yaralı pleblere bilimsel yardım sunmayı reddetti. Öyle ya, bilim, şimdiye dek hiç duyulmamış görülmemiş büyüklükte bir suç işleyen –kanını Louis-Philippe için dökmek yerine bu kez kendi varoluşu uğruna verdiği mücadelede dökmeyi tercih eden– plebe hizmet edemez... Ve böylece, Lamartine’in havai fişekleri, Cavaignac’ın yangın füzeleri haline geldi.”</p>

  <p class="normal">“Bu, çok mükemmel,” diye sözünü kesti Engels.</p>

  <p class="normal">“Biri diğerini sömüren, uzlaşmaz karşıt iki sınıfın kardeşliğinin, şubatta ilan edilen, büyük harflerle Paris’in alnına, her cezaevinin her kışlanın duvarları üzerine yazılan bu kardeşliğin gerçek, aslına uygun, alelade yalın ifadesi iç savaştır, emek ile sermaye arasındaki savaş. Proletaryanın Parisi yanar, kanar, ölüm hırıltıları saçarken burjuvazinin Parisi ışıl ışıl aydınlandığı zaman 25 Haziran akşamı bu kardeşlik, Paris’in bütün pencerelerinden alev alev tutuştu. Bütün bunları yazımda ele aldım.”</p>

  <p class="normal">“Sen bu yazıyı kanla karışık bir mürekkeple yazmışsın,” dedi alçak sesle Engels. ”Yazını tek başıma okuyacağım, sen muhtemelen çok yorgunsundur, biraz dinlen.”</p>

  <p class="normal">“Böyle günlerde yorgunluğa yer yok,” dedi Marx. “Sanırım, ben bugün hepimizin hissettiğini, düşündüğünü yazdım.”</p>

  <p class="normal">28 Haziran’da, ‘Yeni Ren Gazetesi’nde Marx’ın yazısı yayınlandı:</p>

  <p class="normal">“Paris işçileri, kendilerini aşan düşman güçler tarafından ezildiler ama teslim olmadılar. Onlar yenilgiye uğradı ama aslında düşmanları yenildi. Kaba gücün, anlık zaferin bedeli, Şubat Devrimi’nin tüm çekiciliği ve yanılsamalarının yıkılmasıyla ödenmiştir... Fransa’nın iki ulusa –varlıklıların ulusu ve işçilerin ulusu– bölünmesiyle ödenmiştir. Üç renkli cumhuriyet bundan böyle tek renk taşıyacak –yenilenlerin rengi, kanın rengi–. O, kızıl cumhuriyet oldu...</p>

  <p class="normal">... Şubat Devrimi, güzel bir devrim, herkesin sempatisini kazanan bir devrim oldu. Çünkü bu devrimde krallığa karşı patlak veren uzlaşmaz çelişkiler henüz embriyon halinde uslu uslu, yan yana uyuklamaktaydılar, çünkü onun arka planını oluşturan toplumsal savaşım ancak hayal meyal belirsiz bir varlık, ancak sözde bir varlık kazanabilmişti. Haziran Devrimi ise tam tersine; nefret edilesi, iğrenç bir devrimdir, çünkü bu devrimde, nesne sözün yerini almıştır. Çünkü cumhuriyet, kendisini koruyan ve gizleyen tacı alaşağı ederek canavarın başını bütün çıplaklığıyla ortaya koymuştur...</p>

  <p class="normal">... Geçici Hükümet döneminde, iyiniyet belirtisi vardı, daha da fazlası, yüce gönüllü işçileri –binlerce resmi pankarta yazıldığı gibi bu aynı işçiler cumhuriyete üç ay tanımışlardı– etkilemeye ihtiyaç duyuluyordu; Şubat Devrimi’nin güya bizzat işçilerin çıkarları için yapıldığı ve Şubat Devrimi’nde her şeyden önce söz konusu olanın işçilerin çıkarları olduğu konusunda politik hayaller yayıldı. Ulusal Meclis, Şubat Devrimi’nin hayalleriyle derhal ilişkisini kesti. Bakan Trélat’nın ifade ettiği gibi, artık söz konusu olan, emeğin eski koşullara dönmesiydi. Evet, işçiler şubatta, sanayi krizinin uçurumuna fırlatılmak için çatışmış oldular...</p>

  <p class="normal">... Geçici Hükümet 17-25 yaş arasındaki Parisli işçileri orduya katılmaya zorladı ya da sokağa attı. Paris dışından işçileri de, tazminatlarını ödemeye gerek görmeksizin Sologne’a sürdü. Yaşlı Parislilere her tür halk toplantısına katılmamaları yani cumhuriyetçi olmamaları koşuluyla askeri koşullara göre örgütlenmiş atölyelerde sadaka önerdi.</p>

  <p class="normal">Ama ne şubattan sonraki duygusal konuşma sanatı, ne de 15 Mayıs sonrasında, yürütme komisyonunun acımasız uygulamaları hedefine ulaştı. Sorun, pratikte çözülmeliydi. Siz düzenbazlar, Şubat Devrimi’ni kimin için yaptınız, kendiniz için mi, yoksa bizim için mi? Soru öyle konuldu ki, Haziranın cevabı gelmeliydi: Makineli tüfekler ve barikatlar...</p>

  <p class="normal">... Bizzat burjuva toplumunun bağrında ortaya çıkan çelişkilerin hayal gücüyle çözülmesi mümkün değildi, sınıf mücadelesiyle çözülmeliydi. Proletarya için, toplumsal çelişkilerin saklanmadığı, zoraki olarak dondurulmadığı dolayısıyla sadece yapay bir şekilde, sadece görünüşte yok edilmedikleri devlet şekli en iyisiydi. Bu çelişkilerin açık mücadeleye ulaşabildikleri ve bununla çözüldükleri devlet şekli cumhuriyetti.</p>

  <p class="normal">Ama plebler, açlıktan bitkin düşmüş, basın tarafından aşağılanmış, doktorlar tarafından terk edilmiş durumdalar, karıları ve çocukları daha da sınırsız bir yoksulluğa itilmiş; yaşayanlar arasında kalan en iyi temsilcileri denizaşırı ülkelere gönderilmiş. Onların korkunç ve karamsar alnına onur halesi koymak; bir ayrıcalıktır, demokrat basının hakkıdır.”</p>

  <p class="normal">‘Yeni Ren Gazetesi’, Paris işçilerinin kana bulanmış bayrağını yükselten, dünyadaki ilk basın organıydı.</p>

  <p class="normal">Haziran Ayaklanması ile ilgili ateşli yazılar, gazetenin geriye kalan az sayıdaki hissedarının da öfkeden kudurmasına ve paniğe kapılmasına neden oldu.</p>

  <p class="normal">Hissedarlar, gazete ile herhangi bir ilişkilerinin kalmasını istemiyorlardı. Marx ve Engels, hissedarlar toplantısında onların korku dolu konuşmalarını dinlediler, ama bulundukları çizgiden bir adım bile taviz vermediler. Bu dönemde tüm Almanya’da tanınan ve emekçiler tarafından sevilen gazetenin varlığını hiçbir şey engelleyemezdi. ‘Yeni Ren Gazetesi’, Fransa’da işçilerin yenilgiye uğramasından sonra güçlenen uluslararası gericiliğin kendisine açtığı savaşa cesur bir şekilde göğsünü açtı.</p>

  <p class="normal">Bu fırtınalı 1848 yılının haziran ayı başında, dürüstlerin en dürüstü, bir zamanlar Marx ve Engels’in yanına Brüksel’e gelen, onlara göre ‘gerçek bir insan’ olan saatçı Joseph Moll, ‘Köln İşçi Birliği’nin başkanı seçildi. Birkaç ay sonra ise bu göreve Marx geçti.</p>

  <p class="normal">Marx hangi işe el atarsa atsın, sanki çevresindekileri çekim alanına alıyor; içlerinde uyuyan enerjiyi ve sanatsal yaratıcılığı harekete geçiriyordu. Yakınında bulunanlar, hiç umulmadık bir dikkat ve ateşle kendilerini işlerine veriyordu. Çünkü bu iş, onlar için özel bir önem taşımaya başlıyordu.</p>

  <p class="normal">Marx, birliğin faaliyetini canlandırmayı başardı. Ruhsal olarak güçlü, yılmaz bütün insanlar gibi Marx ve Engels de, kişisel onura ve başkasının yeteneklerine saygı duymayı biliyor; arkadaşlarına sürekli destek oluyorlardı. Büyük ölçüde bu nedenle, Wolff’un, Freiligrath’ın, Weerth’in ve diğerlerinin gazetede yazdıkları her şey genellikle parlıyor, ışık saçıyor ve dile getirdikleri düşünceler, alaycılıkları, bulaşıcı heyecanları herkesi etkiliyordu.</p>

  <p class="normal">Şapkacı sokağı, Köln’ün alelade sokaklarından biriydi. Bu sokaktaki 17 No’lu ev ise, dış görünüşü itibariyle kendisini, öteki yüzlerce evden ayıran hiçbir özelliğe sahip değildi.</p>

  <p class="normal">Bu evde Dietz’in yayınevi ve ‘Yeni Ren Gazetesi’nin redaksiyon bürosu bulunuyordu. Gereksiz hiçbir eşyanın bulunmadığı odada, redaktör Wilhelm Wolff, basit bir masada çalışıyordu. Ve sanki basımevine gitmenin dışında yerini belki de hiç terk etmemişti. Israrlı, çalışkan redaktör, çalışma saatlerini, boş zamanlarını ve bir bütün olarak kendisini tümüyle gazeteye veriyordu.</p>

  <p class="normal">“Bak, dostum Lupus,” dedi bir seferinde Weerth, Wolff’a. “Bu sarhoş edici akşamda ben, Lorelay’ın Ren kıyısından gelen çağrısını duyuyorum.”</p>

  <p class="normal">“Lafı dolandırma Georg. Yarınki sayıyı herhalde senin yüzünden kaçırmamı istiyorsun. Senin Lorelay’ının adı ne: Amelia, Louise ya da Grethen mi?”</p>

  <p class="normal">“Sen sihirbazların pirisin ve bir kâhin gibi düşüncelerimi okuyorsun,” diye güldü şair. “Ama adı bir sırdır ve ben bu sırrı mezara kadar saklayacağım.”</p>

  <p class="normal">“Şimdi de Schiller gibi konuşuyor,” diye şakadan surat astı Wolff.</p>

  <p class="normal">‘Yeni Ren Gazetesi’nin ‘Lupus’ dışındaki tüm redaktörleri otuz beş yaşın altındaydı. Hepsi de genç ve hayat doluydu. Eğlenceyi, şakalaşmayı ve şarap içerken muhabbet etmeyi seviyorlardı.</p>

  <p class="normal">Parlak bir yazdı. Büronun pencerelerinden taze samanların ve çiçek açmış ıhlamurların kokusu geliyordu. Weerth ve Engels, sıklıkla, Ren’de yüzdükten ya da kürek çektikten sonra canlanmış ve neşeli bir halde gazete bürosuna geliyorlardı. Geceleri büroda, dışarıdan gelen güzel kokulara puroların acı kokusu ve ‘Köln suyu’nun<sup class="calibre5"><a href="../Text/ates2_split_060.html#footnote-628-47" id="footnote-628-47-backlink">[47]</a></sup> tatlı kokusu karışıyordu.</p>

  <p class="normal">Bu arada Engels, özenle Paris’teki Haziran olaylarını inceliyordu. “İşçilerin yenilgisini büyük ölçüde hükümet askerlerinin güç üstünlüğü belirledi,” diye yazdı Engels. Sokak çatışmalarını askeri açıdan ele alarak ayaklanmacıların yaptığı en önemli hatayı gösterdi: “Halk çok engin gönüllü,” diye yazdı, “Cavaignac’ın askerlerinin roketlerine ve obüs toplarına karşı toplu bina yakmalarıyla karşılık vermeliydi.” Engels, askeri sorunlarla daima ilgilenmişti. Haziran trajedesi ona, ayaklanma durumunda nasıl mücadele edileceğini ve sınıf mücadelesinde taktik ve strateji ilişkisinin ne olacağını öğretiyordu.</p>

  <p class="normal">Prusya Hükümeti de, Ren bölgesindeki herhangi bir işçi kalkışmasının kendi hakimiyeti bakımından nasıl bir tehdit oluşturduğunu anlamıştı. Ren bölgesinin merkez kenti Köln’de, başında Marx ve Engels’in olduğu ‘Komünistler Birliği’nin merkez bürosu vardı. Bu birlik çok güçlü bir silaha sahipti; şimdiye dek dünyanın hiç görmediği ünlü bir gazete.</p>

  <p class="normal">‘Yeni Ren Gazetesi’ çok yönlü ve akıllı bir yayın politikası izliyordu. Marx ve Engels, alaycı eleştirinin ve neşenin tartışılmaz bir güce sahip olduğunu biliyorlardı. Gazeteden çıkan ses kâh ciddi, kâh öfkeli, kâh alaycıydı. Şiirsel bir söylemi olan düzyazılarda, yergili fıkralarda, dünyada ve özellikle Almanya’da gerçekleşen tüm olayların derin bir bilimsel analizi yer alıyordu. Marx’ın, Engels’in, Wolff’un ve çeşitli şehirlerde bulunan çok sayıdaki muhabirin kapsamlı yazılarının yanı sıra, Freiligrath ve Weerth’in şiirleri de ‘Yeni Ren Gazetesi’ni süslüyordu.</p>

  <p class="normal">Georg Weerth, gazeteye, maceraları okuru çok güldüren yalancı bir asilzade ve mevki düşkünü von Schnappanski hakkında yergili bir şiir yazdı. Weerth tasvir ettiği bu tiple, devrimin yüz yıllık düşmanlarının; junkerlerin, milliyetçilerin ve liberalizm taslayan burjuvalarla gericilerin kusursuz bir eleştirisini yapmıştı. Okuyucular, şiirde sözü edilen kahramanı hemen Frankfurt Meclisi’ndeki gerici temsilci Prens Lihnovski’yle özdeşleştirdiler.</p>

  <p class="normal">Bir seferinde Weerth, pencereye yaslanıp bir şiir okumuş; şiir, orada bulunanlar tarafından beğenilince bir sonraki sayıda yayınlanmıştı:</p>

  <p class="indentmetin">Bu sabah yolculuk ediyordum Düsseldorf’a ben,</p>

  <p class="indentmetin">Kuşette vardı müthiş bir arkadaş-</p>

  <p class="indentmetin">O, Yeni Ren Gazetesi’ne küfürler etti,</p>

  <p class="indentmetin">mesleği devlet danışmanlığıydı.</p>

  <p class="indentmetin">“Orada redaktörler var- her tür ayaktakımı,</p>

  <p class="indentmetin">hepsi de insan kılıklı şeytanlar.</p>

  <p class="indentmetin">Korkuları yok tanrıdan, korkuları yok hatta</p>

  <p class="indentmetin">Zweiffel’den, yüksek yargıçtan.</p>

  <p class="indentmetin">Her kötülüğe düşünmüşler çare,</p>

  <p class="indentmetin">yararından hiç kuşku yok-</p>

  <p class="indentmetin">Kıpkızıl bir cumhuriyette</p>

  <p class="indentmetin">bütün insanlara eşit nimet.</p>

  <p class="indentmetin">Onlar bütün dünyayı parçalayacaklar bir anda</p>

  <p class="indentmetin">yüz milyon parçaya,</p>

  <p class="indentmetin">kesecekler toprağı, ovaları ve otları,</p>

  <p class="indentmetin">ve hatta denizdeki dalgaları</p>

  <p class="indentmetin">eşit bir parçacık olacak o zaman</p>

  <p class="indentmetin">her serseri ve haydut için.</p>

  <p class="indentmetin">En yağlı lokmayı yutacaklar</p>

  <p class="indentmetin">Yeni Ren Gazetesindekiler.”</p>

  <p class="indentmetin">Danışman sustu, kapattı ağzını,</p>

  <p class="indentmetin">. . .</p>

  <p class="indentmetin">Ben dinliyordum neredeyse hayranlıkla</p>

  <p class="indentmetin">“Karışık zamanımızda siz</p>

  <p class="indentmetin">eğitimli bir insana benziyorsunuz.</p>

  <p class="indentmetin">Bu sohbet zevkliydi benim için</p>

  <p class="indentmetin">ve düşünceler –son derece ilginç.</p>

  <p class="indentmetin">Ama bilmelisiniz ki, ben de o redaktörlerdenim</p>

  <p class="indentmetin">Yeni Ren Gazetesi’nin.”</p>

  <div class="clrb"/>

  <p class="normal">Devlet yetkilileri ‘Yeni Ren Gazetesi’ni öylesine tehlikeli bir devrimci kale olarak görüyorlardı ki, daha temmuz ayında hakkında dava açıldı. Gazetenin ilk sayısının yayınlanmasının üstünden bir buçuk aydan az bir süre geçmişti ki Köln’de tutuklamalar başladı. Gazete, bunu hemen okuyucularına bildirince polis, gazete bürosunda arama yaparak karşılık verdi. Jandarmalar bütün dolapların ve masaların çekmecelerini boşalttılar; binlerce kağıt yerlere saçıldı.</p>

  <p class="normal">Polis, bir yığın yazı, rapor, şiir ve makale arasında ‘Tutuklanmalar’ başlığını taşıyan yazıyı buldu. Onları çok rencide eden bu imzasız yazının sahibini bulabilmek için polis, kan ter içinde el yazılarını karşılaştırıyordu. Marx, Engels, Dronke ve aynı zamanda gazetenin yayıncısı Korff da sorgulandı. Hepsi de yazının sorumlusunu söylemeyi kesinlikle reddetti. Sonuçta on bir matbaa işçisi şahit olarak karakola götürüldü.</p>

  <p class="normal">Birkaç gün sonra Marx, ‘Yeni Ren Gazetesi’ne açılan dava ile ilgili yazdığı yazıda şöyle diyordu:</p>

  <p class="normal">“.. Okuyucuların dikkatini çekeriz ki, aynı baskılar aynı anda çeşitli yerlerde başladı –Köln’de, Düsseldorf’da, Koblenz’de–. Korkunç raslantılar zinciri!”</p>

  <p class="normal">Aradan birkaç gün geçince Marx, ‘Tutuklanmalar’ yazısıyla ilgili olarak yeniden sorguya çekildi.</p>

  <p class="normal">Jenny, çocuklar ve Lenchen, Köln’de, sığınma yurtlarındaki gibi basit ve ucuz mobilyayla döşeli küçük bir evde kalıyorlardı. Gerekirse hemen yola çıkabilecek durumdaydılar. Ailenin mütevazı eşyaları hâlâ, sepetlerde, açılmamış bir halde duruyordu; çok sayıdaki kitap ve dökümanlar bile düzenlenmemişti. Karl, genellikle, işinden ayrılıp eve gelemiyordu. Uğrayabildiğinde ise çok kısa bir süre kalıyor, bu yüzden eve gelişi çok büyük bir sevinçle karşılanıyordu. Çocuklar kıskançlıkla birbirlerini itip Karl’ın dizlerine tırmanıyor ya da sürekli onun peşinde dolaşıyorlardı. Hava karardığında da gidip uyumayı reddederek, babaları onları kendi elleriyle yatırıp başlarında masal anlatıncaya kadar kapris yapıyorlardı.</p>

  <p class="normal">Lenchen, Karl’ın en sevdiği yemekleri –acı soslu et, kaymaklı tatlı ve koyu kahve– hazırlarken ve sağa sola koşuştururken, Jenny, o yokken ailede olup bitenleri ayrıntılarıyla aktarırdı.</p>

  <p class="normal">Ama Karl genellikle büroya dönmek ya da başka işlerle ilgilenmek için acele ederdi. Onu mutlaka geçiren Jenny ile, bir zamanlar Trier’de olduğu gibi yine birbirlerine âşık, yan yana yürürlerdi. Karşılaştıkları herkes “Ne kadar mutlular” diye geçirirdi aklından.</p>

  <p class="normal">Ağustosta Köln’de, Demokratların Birinci Ren Kongresi gerçekleşti. Bu kongreye on yedi örgütün temsilcisi katıldı. Oturumlar arasındaki molada, düzgün tıraşlı, özenle düzeltilmiş küçük bıyığı olan uzun boylu, yakışıklı genç bir adam Marx’a yaklaştı.</p>

  <p class="normal">“Doktor Marx, elinizi sıkma şerefine ulaşmayı uzun süredir bekliyordum,” diye başladı, kendine ve konuşmasına hayran olduğu göze çarpıyordu. “Siz herhalde hakkımda bir şeyler duymuşsunuzdur. Ben, Düsseldorf’daki ‘Demokratik Birlik’i yönetiyorum. Adım Ferdinand Lassalle.”</p>

  <p class="normal">Karl ilgisini gizlemedi ve hızla elini sıkarak yanıt verdi.</p>

  <p class="normal">“Ama henüz çok gençmişsiniz,” dedi hayretle.</p>

  <p class="normal">“Yirmi üç yaşındayım.”</p>

  <p class="normal">“Bir mücadelecinin en güzel çağı. Tanıştığımıza sevindim. Duyduğum kadarıyla, Düsseldorf’da hiç boşa zaman harcamıyormuşsunuz. Devrimci demokratik faaliyetlerinizde burjuvaziye değil de işçilere dayanmakla iyi de yapıyorsunuz. Burjuvazi kötü bir destek verdi; Paris’i anımsayın!”</p>

  <p class="normal">Lassalle, Marx’a, Prenses Hatzfeldt’in boşanma davasıyla ne kadar çok zaman kaybettiğini anlatmak için sabırsızlanıyordu.</p>

  <p class="normal">“Bu davayı sürdürmekteki ısrarınızı ‘Yeni Ren Gazetesi’ne yazmıştık,” diye yanıt verdi Marx.</p>

  <p class="normal">“Benim faaliyetlerim çok yönlüdür. Sosyal çalışmalarım ve hukukla uğraşım dışında en kısa zamanda Heraklitos hakkında bir kitap yazma tasarım var. Bu işe henüz başladım ama alışkanlıklarım arasında, herhangi bir şeyi yarıda bırakmak yoktur. Dünyadaki her şeyin sürekli değişim halinde olduğu gibi devrimci bir düşünceyi ilk olarak dile getirmeyi başaran eski düşünür hakkında yazmak istiyorum.”</p>

  <p class="normal">Marx gözlerini kısarak Lassalle’ı inceledi.</p>

  <p class="normal">“Bütün bunlar övgüye değer. Böyle bir konuyla ilgilenmek cüret ister,” dedi.</p>

  <p class="normal">Lassalle, şık bir jestle kıvırcık saçlarını arkaya doğru savurarak Marx’ın manevi gücünü abartılı sözcüklerle övmeye koyuldu.</p>

  <p class="normal">Övülmekten hoşlanmayan, bunda iğrenç bulduğu bir yağcılık ve ciddiyetsizlik sezen Marx’ın alnında, –Rembrand’ın da bir yüz için çok önemli bulduğu– iki kaşının arasındaki, güçlü bir iradeye ve önseziye işaret eden çizgi –son yıllarda Marx’ın yüzündeki bu kırışık iyice belirginleşmişti– derinleşti, gözleri sinirli bir şekilde kısıldı. Lassalle, Marx’ın kızdığını fark edince akıllıca bir manevrayla konuşmayı, Düsseldorf’daki ‘Demokratik Birlik’in faaliyetlerine yöneltti.</p>

  <p class="normal">Ferdinand Lassalle, Köln’de kaldığı birkaç gün süresince sürekli olarak Marx ile görüşme olanağını kolluyordu. Ama Karl, Lassalle ile tanıştığı ilk günde kapıldığı o ikircikli duygudan –az bir sempati ve bununla birlikte belirgin bir antipati– kurtulamadı. Mükemmel bir eğitim görmüş sivri zekâlı Lassalle, son derece hareketli, konuşkan, etkileyici düzeyde faaldi; oldukça sıradışıydı.</p>

  <p class="normal">Prenses Sophie von Hatzfeldt’in olaylı boşanma davasından dolayı Lassalle, Almanya’nın her köşesinde iyi tanınıyordu. Dava, iki yıldır başarıyla sürmekteydi. Lassalle, Prenses ile Berlin’de karşılaşmıştı. Despot kocası tarafından çocuğu alınan ve neredeyse tamamen parasız bırakılan Prenses, bu dönemde çaresiz durumdaydı; yardım aramaları sonuçsuz kalmıştı. Feodal saray çevrelerinden bir kadının mahkemeye başvurması, sadece baskı altında tutulma değil aynı zamanda da baştan bir yenilgi anlamına geliyordu.</p>

  <p class="normal">Yüz yüze geldiği insanlar tarafından incitilmiş, yalnız bırakılmış Sophie von Hatzfeldt’in kaderi, yirmi bir yaşını henüz bitirmiş olan delikanlıyı derinden sarstı. Hukukçu değildi ama çocukluğundan bu yana öylesine nefret ettiği kast ile kapışma düşüncesi hayal gücünü harekete geçirmişti. Lassalle’a göre Prenses, sadece kocasının değil aynı zamanda doğuştan ait olduğu saray aristokrasisinin de kurbanıydı. Prenses’in özgürlüğüne ve annelik haklarına kavuşmasını amaçlayan dava, politik bir olay haline gelmeliydi.</p>

  <p class="normal">Küçüklüğünden beri mücadele etmeyi seven Lassalle, şan şöhret düşkünüydü ve abartıdan da hoşlanıyordu. On dört yaşındaki Ferdinand, ailesinin yanında bolluk içinde bir hayat sürme olanağı varken, devrimci faaliyetlere ilgi duymasına ve mazlum olmayı seçmesine kızan babasına yanıt olarak şöyle yazmıştı:</p>

  <p class="normal">“... Eğer herkes böyle düşünseydi, eğer herkes böyle korkak olsaydı kim mücadele ederdi? Ben neden mazlum olmalıyım? Çünkü içimdeki tanrısal ses beni mücadeleye çağrıyor, çünkü ben bir kutsal amaç için mücadele edebilir ve acı çekebilirim; kısacası, çünkü başka türlü yapamam...”</p>

  <p class="normal">Genç Lassalle daha küçük yaştayken başka bir şeyi de düşlüyordu:</p>

  <p class="normal">“... Devrimci-demokrat, cumhuriyetçi görüşlere sahip olmama karşın hissediyorum ki, Schiller’in ‘Fiyasko’sundaki Labih’in yerinde olsaydım onun gibi yapardım ve Cenova’nın en saygın vatandaşı rolünü oynamakla yetinmezdim; bu durumda, eğer olayı daha iyi incelersek, benim doğrudan bir egoist olduğum ortaya çıkacaktır. Bir prens ya da grandük olarak dünyaya gelseydim, ruhen ve bedenen soylu olacaktım ama sıradan bir burjuvanın oğlu olduğumdan dolayı demokrat olacağım... Paris’ten, özgürlüğün sığınağından, Grandük gibi tüm halklara sesleneceğim ve tüm hanedanlar korkudan tir tir titreyecek ve anlayacaklar ki, son saatlerini yaşıyorlar. Ama ben, yoluma ne engeller çıkarmadım ki! Düşmanlarım, kaçan tüccara nasıl da zulüm edecekler... ‘Satıcı!’, ‘Arşın şövalyesi!’ diye homurdanacaklar her köşeden. Ama taht ile birlikte kazancın sonu gelecek ve o zaman satıcı, onlarla öyle bir dille konuşacak ki, dillerini yutacaklar.”</p>

  <p class="normal">Kendini gösterme olanağı bulduğuna sevinen Lassalle, hiç düşünmeden, Prenses Hatzfeldt’in boşanma davasını üstlenerek faaliyete geçti. Prusya hukukunun bütün inceliklerini, kurnazlıklarını kısa sürede öğrendi ve olağanüstü bir beceri ile, güçlü, zengin Prens Hatzfeldt’e savaş açtı. İncinmiş aristokrat kadının haklarını savunmak ona devrim için bir önem taşıyormuş gibi gelse de, bu, sıradan, üstelik oldukça pis, mal mülk paylaşmak için sürdürülen bir boşanma davasıydı. Bu davaya kâh yüksek sosyetedeki skandallar, kâh hesaplı pazarlıklar eşlik etti. Prens Hatzfeldt’in sevgilisinden, içinde ona verilecek mal mülk hakkındaki belgenin saklandığı kutu çalındığında epey bir patırtı koptu. Bu olay, Mart Devrimi’nin yapıldığı günlerde gerçekleşmişti ve kutunun çalınmasında rol oynayanlar cezadan kurtuldular. Ama Prens vazgeçmek istemedi. Von Hatzfeldt, Lassalle’ı, hırsızlığa teşvikle suçladı ve hizmetçisini satın alarak dava açtı.</p>

  <p class="normal">Bu iddia ile ilgili davaya 1848 yılının ağustos ayında bakıldı. Lassalle, savunmasını kendi üstlendi. Konuşması altı saat sürdü. Lasalle kazandı ve dava, ona büyük bir ün getirdi. Savunmasında, kendisine has o abartma yeteneği ile zavallı Prenses’i, sömürülen proletaryaya benzetiyordu. Mahkeme salonundan eve dönerken kalabalık bir meraklı topluluğu, Lasalle’ı sevinç çığlıklarıyla selamlıyordu.</p>

  <p class="normal">Lassalle, Köln’e çok sık uğramaya başladı. Bu ziyaretleri sırasında Karl ile yakınlaşmayı da başardı; ona her tür yardımda bulunmaya çalışıp duyduğu derin saygıyı her fırsatta sergileyerek senli benli oldu. Ama kelimenin gerçek anlamıyla asla dost olamadılar ve olamazlardı da.</p>

  <p class="normal">Marx, Lassalle’ı gördüğünde içgüdüsel olarak temkinli davranmaktaydı ve dışarıdan hemen fark edilmese de araya ciddi bir mesafe koyuyordu. Alçakgönüllülükten yoksun genç adamın böbürlenmesi, onursuz kibri, hedefe ulaşmak için her yolu meşru görmesi ona itici geliyordu. Karl, Heine’nin Lassalle için yaptığı kendisinin de çok isabetli bulduğu değerlendirmeyi hatırlıyordu.</p>

  <p class="normal">“Lassalle, şimdiye kadar gördüğüm en ciddi eğitim seviyesini, en geniş bilgiyi ve en kıvrak zekâyı,” diye yazıyordu şair, “büyük bir irade gücü ile, öylesine bir pratik beceri ile birleştiriyor ki, elimde olmadan şaşıp kalıyorum... Lasalle yeni zamanın gerçek bir oğlu. Bu yeni zaman, bizim büyük bir içtenlikle yetindiğimiz ve övündüğümüz bir zamanların o özveri ve alçakgönüllülüğünü tanımak bile istemiyor. Bu yeni nesil, her şeyin tadını çıkarmak istiyor, açıkça kendini göstermek istiyor.”</p>

  <p class="ortayazi">***</p>

  <p class="normal">Şair Ferdinand Freiligrath, Brüksel’den Londra’ya gitmişti. Şubat Devrimi’ne dek orada, bir ticarethanede memur olarak çalıştı ama iki yakasını bir araya zor getiriyordu. Bu yükü daha fazla taşıyacak gücü kalmadığı için ailesiyle birlikte Amerika’ya gitmeye karar verdi. Eski dostu, bu denizaşırı ülkenin dahisi Long Fallow onu ısrarla davet ediyordu. Ama Paris’te patlayan devrim fırtınası, Freiligrath’ın düşüncesini tamamen değiştirdi. Hemen Almanya’ya döndü ve uzun süredir beklediği sürekli yazma, yaratma dönemi başladı. Çoktan olgunlaşan yeteneği, kendisini yeni, olağanüstü bir güçle gösterdi.</p>

  <p class="normal">Bir zamanlar sanatta apolitikliği savunan şair, şimdi devrimin bir askeri ve ozanı olarak alnı açık konuşuyordu. Şiirlerindeki politik tema onların sanatsal önemini artırmaktaydı. Aynı 1848 yılında Freiligrath, Kraliyet iktidarına karşı silahlı ayaklanmayı kışkırtmakla suçlandı. Düsseldorf’da yargılandı. Dava sırasında yiğitçe bir tutum sergiledi. Şairin lehine verilen mahkeme kararı da salonda bulunanların sevinç çığlıkları arasında okundu.</p>

  <p class="normal">Marx, kolay kolay herkesle dost olmazdı. Sadece az sayıda kişi onun güvenini ve bağlılığını tam olarak kazanmakla övünebilirdi. Ama gerçek bir dostluk söz konusu olduğunda Marx sonuna dek sadıktı. Ortak dava ve hedefleri olmayan, sözde kalan dostluğu kabul etmeyen Karl, kendisini dostlarından da sorumlu tutuyordu. Onlarla her şeyini paylaşıyor, başarılarına seviniyor, onlar için hiç düşünmeden mücadeleye atılıyordu. Karl, Freiligrath ile hiç kimseyle olmadığı kadar gurur duyuyordu. Şairin edebi yaratıcılığı ve devrimci faaliyetleri, demokratik hareket açısından tartışılmaz bir önem taşımaktaydı.</p>

  <p class="normal">“O gerçek bir devrimci ve tümüyle dürüst bir insan. Böyle bir övgüyü çok az sayıdaki insan için yapabilirim,” diye yazmıştı Karl, Weydemeyer’e; ve devamında, şairlerin, şiir yazabilmek için çocuklar gibi övülmeye ihtiyaçları olduğunu hatırlatıp Freiligrath’a karşı iyi davranmasını da rica etmişti.</p>

  <p class="normal">Ağustos sonunda, Marx, Berlin ve Viyana’yı ziyaret etmeye karar verdi. Demokratik birliklerle, işçi birlikleriyle ilişkilerini güçlendirmek zorundaydı ve yöneticilerinden, azgınlaşan karşıdevrime kararlı bir tutumla mücadele yürütme sözü almalıydı. Karl yıllar önce bir delikanlıyken, Trier’den Berlin’e geldiğinde, bu kenti şu anda bulduğu gibi itici bulmuş; kötü izlenimler edinmişti. Sokaklarda, kendini beğenmiş, silahlı gerici birlikler dizlerini karınlarına değdirircesine tören adımlarıyla yürüyordu. Kibrit kutuları gibi tekdüze, yan yana dizilmiş gri evler onmaz bir can sıkıntısı uyandırıyordu.</p>

  <p class="normal">Marx öğrencilik yıllarından hatırladığı ‘Spargnapani’ lokantasında kremalı kahve içerek gazeteleri gözden geçirmeye başladı ve ‘Yeni Prusya Gazetesi’ dikkatini çekti. Kısa bir süre önce burada, zengin toprak sahiplerinin kongresi toplanmıştı; bu zenginler, birkaç gün boyunca, toprak ağalığının çıkarları doğrultusunda ateşli konuşmalar yapmışlardı. ‘Yeni Prusya Gazetesi’ bu ‘junker parlamentosu’nun yayın organı durumundaydı. Lutherci kilise, kraliyet çifti, hatta onu karşıdevrimin dayanağı olarak gören Rusya hükümeti, her tür maddi ve manevi olanağı sağlayarak ‘Yeni Prusya Gazetesi’ne kol kanat germekteydi.</p>

  <p class="normal">Marx, gazetenin ilk sayfasında, devrimci fikirlere ve devrimcilere karşı bir haçlı seferi başlatan bir yazı okudu. Yazarı, ‘Prusya Derneği’nin en etkin üyelerinden biri olan Bismarck adında genç ve başarılı bir subaydı. ‘Prusya Derneği’ ise karşıdevrimci örgütlenmeleri yönlendirebilen, onlardan yararlanabilen çok güçlü bir partiydi.</p>

  <p class="normal">Marx, eski Prusya saray çevresinin lideri General Gerlach’ın ve girişken, kurnaz Kraliçe Elizabeth’in, eski bir aristokrat ailenin temsilcisi olan sarışın devi kendi himayeleri altına aldığını biliyordu. Sarışın dev, her fırsatta Prusya tahtına olan sadakatini, her türden reforma duyduğu kini, bir öküzünkine benzeyen hırsını sergiliyordu. Üstelik, dış görünümü bir töton gibi gösterişliydi. Von Bismarck yazılarında ve konuşmalarında genellikle, bir Haçlı Seferi için çağrı çıkarmakla yetinmiyor aynı zamanda monarşinin ve düzenin devamını sağlayacak Prusya junker örgütlerinin reorganizasyonu üzerine öğütler veriyordu.</p>

  <p class="normal">Bu düşünceler, son derece dengesiz olarak tanınan, halka hiçbir şekilde ödün vermeye yanaşmayan Friedrich Wilhelm’in hoşuna gidiyordu. Mart Devrimi’nden sonra bazı ayrıcalıklardan kendi isteği ile vazgeçmek zorunda kalmış, ama hemen ardından, onları geri alabilmek için elinden geleni yapmıştı. Kral darbeyi düşlüyor ve bundan böyle tüm umutlarını Prusya junkerlerine bağlıyordu.</p>

  <p class="normal">Marx, Berlin’de kaldığı sürede birçok insanla görüşme olanağı buldu. Özellikle ‘Yeni Ren Gazetesi’ne para bulma yollarını araştırıyordu. Hissedarların paniğe kapılıp haince sıvışmalarından bu yana gazete, ancak satışları sayesinde ayakta duruyordu. Ama bu gelir, her zaman yeterli olamıyordu. Marx, biriktirdiği bütün parayı gazetenin yayınlanabilmesi için harcamıştı.</p>

  <p class="normal">Karl, Berlin’de Bakunin ile de görüşüp sohbet edebildi.</p>

  <p class="normal">“Aklıma gelmişken,” dedi aniden Bakunin, tedirginlikle, “Çarlık Hükümeti bana iftira atmaya devam ediyor. Sizin gazetenizin bu iftiraları yalanlaması herkesi ikna edemedi.”</p>

  <p class="normal">Bakunin, Çar’ın Paris’teki temsilcisi Kiselyov’un kendisi hakkında çıkardığı ajanlık suçlamasını kastediyordu.</p>

  <p class="normal">Bir seferinde ‘Yeni Ren Gazetesi’nde de çıkan haberler, şaşkınlık ve üzüntü yaratmıştı. Enformasyon Bürosu Havas ve onun ardından da gazetenin Paris muhabiri Ewerbeck, edindikleri bazı bilgilere dayanarak Mihail Bakunin’in Çar yönetiminin gizli ajanı olduğu şeklinde haber geçtiler. George Sand’da bunu doğrulayacak birtakım belgeler bulunduğunu söylemeleri de haberin inandırıcılığını artırmıştı. Ama sadece birkaç gün sonra yazardan, bütün bu alçak kuruntuları reddeden bir mektup gelince, ‘Yeni Ren Gazetesi’ haberi tekzip etti.</p>

  <p class="normal">“Bu hikayenin bazı ayrıntılarını size açıklayacağım,” diye devam ediyordu Bakunin. “İyi biliyorum ki, iftiranın tek kaynağı Rus Hükümeti’dir. Beş yıl önce, kürek cezasına mahkûm edildiğim Sibirya madenlerinden kaçtıktan sonra nerede kaldıysam beni rahat bırakmadılar.</p>

  <p class="normal">Çarlık Hükümeti o kadar ileri gitti ki, Petersburg’dan kaçış nedenimin siyasi değil de yüksek miktarda para çalmak olduğu dedikodusunu yaymaya başladı. Ama bununla da yetinmeyip beni I. Nikolay’ı öldürmeye teşebbüs etmekle suçladılar. Güya bu amaçla Rusya’ya iki Polonyalı isyancı göndermişim. Şimdi ise, işte bu iftira... Rusya Hükümeti’nin hayal gücü yorulmak bilmeden çalışıyor ve ben bundan böyle ne ile suçlanacağım konusunda artık tahmin bile yürütemiyorum.”</p>

  <p class="normal">“Rus gericiliğinin canını çok sıkmışsınız. Bundan dolayı da en alçakça ve zavallı yöntemlerle sizden intikam almaya çalışıyorlar,” dedi Karl.</p>

  <p class="normal">“Evet, Çar ve Rus halkı arasında uyum olduğu masalını ben gerçekten de yıkmak istiyorum. Israrla bu masal anlatılıyor. Halka yaptığım konuşmalarda birçok kez, Rusya’da gerçekleşen kanunsuzlukları ve halkın yaşam seviyesini yükseltme konusunda hükümetin gösterdiği yeteneksizliği dile getirdim. Ben, halkı iktidardan ayıran o uçurumu gösterdim ve Çarlık yönetiminin, bütün alçaklıkları ve yalanlarıyla birlikte yakında yıkılacağını kanıtladım. Kısa bir süre sonra Nikolay’ın yok olacağını ve Rus devletinin yıkıntıları arasından özgür Rus halkının yeniden doğacağını savundum. Rusya’daki devrimci partiler adına, aydınlığa ve özgürlüğe ulaşmak isteyen bütün halk güçleri adına, Çar Nikolay’a ve onun kötülüklerine karşı Polonya halkıyla devrimci bir birlik kurmayı önerdim. Doğal olarak da, Çarlık Hükümeti bunun için bana teşekkür etmeyecekti!”</p>

  <p class="normal">“Rusya’daki bu devrimci partiler hangileri ve orada kimler var? Siz Rusya’dan geleli uzun yıllar oldu. Oradan birileri ile irtibatınız var mı? Rusya’nın durumu beni çok ilgilendiriyor. Hiç kuşkusuz Rusya’nın geleceği çok parlak olacak!”</p>

  <p class="normal">“Rusya’da barut rolünü köylüler oynuyor. Gericiliği yıkmak için ayağa kaldırılması gereken halk kesimi de köylüler. Bizim fabrika işçilerimizin sayısı azdır. İşçiler, topraklarından koparılmış yoksullardır ve güç onlarda değil. Avrupa, Rus halkı hakkında ne yazık ki, neredeyse hiçbir şey bilmiyor. Nikolay ve çevresindekiler, Rusya’nın çevresine Çin Seddi örmeye çalışıyor; ki, oradan hiçbir ses dışarı çıkmasın: Bu bir acı inlemesi, öfke çığlığı da olsa dışarı yansımasın.”</p>

  <p class="normal">“Bunu artık hiçbir çar başaramaz! Zamanımız hızla ilerliyor. Devrimler, devletler arasındaki sınırları yıkıyor,” dedi Marx.</p>

  <p class="normal">“Avrupa, Rus halkının aptal olduğunu, Çarı sevdiğini, ona taptığını düşünüyor galiba!” diye bağırdı Bakunin. “Çar da, hükümeti de, dünyayı, güçlü olduklarına, halkın kendilerini desteklediğine ikna etmek için ellerinden gelen her şeyi yapıyor.”</p>

  <p class="normal">Masada karşı karşıya oturan Marx ve Bakunin, zorlu bir seferde kısa bir mola veren iki savaşçıyı andırıyordu.</p>

  <p class="normal">Fransız işçilerinin haziran yenilgisinden sonra afallayan, ama şaşkınlığı çok derin olmayan Bakunin, yakınlarda Breslau’dan dönmüştü. Ondan önce de Prag’daki Slav Kongresi’ne katılmıştı; Rus gericiliği ile mücadele etmek için tüm Slavlar’ın birleşeceğini umut ediyordu. Bu umudunu Marx’la sohbet ederken de dile getirdi. Marx, ona, Slavlar’ın şimdilik barikatın her iki tarafında da durduğunu anlatmaya çalıştı.</p>

  <p class="normal">“Çok sayıda Avusturya Slavı,” dedi Marx, “düşmana yardım ediyor. Devrimde belirleyici olan ırklar değil, sınıflardır.”</p>

  <p class="normal">Tartışıyorlardı ve tam olarak hemfikir değillerdi; aralarında bir sorun çıkmasını da istemiyorlardı. Her biri, kendi kendine bir daha ne zaman ve nasıl görüşebileceklerini düşünüyordu. Her ikisinin de yaşama amacı, devrimlerin kazanımlarını savunmaktı ve onları acımasız bir mücadele ve sayısız tehlike bekliyordu. İdeallerini gerçekleştirmek için izledikleri yol farklı olsa da amaçları Marx ve Bakunin’i yakınlaştırmıştı.</p>

  <p class="normal">Vakit epey geç olmuştu. Akşamı birer koyu kahve içerek bitirmek isteyen Marx ve Bakunin, hoş ve düzenli bir pastane olan ‘Kranzler’e uğradılar. Daha masaya oturmamışlardı ki, kalın, gür bir ses, Marx’a hitap etti. Pardösüsünün önü açık, oldukça etkileyici favorili bir erkek yanlarına geldi.</p>

  <p class="normal">“Beni tanıyamadın mı? Karlcığım, bana iyi bak! Eşsiz Mosel’in kıyılarında seninle birlikte az mı koştuk? Babalarımızı ve annelerimizi nasıl da üzüyordu o iki küçük yaramaz. Saygın Wittenbach’ın, Friedrich Wilhelm Lisesinde bize nasıl öğüt verdiğini hatırlıyor musun? İtiraf etmeliyim ki, ben, kafalarımıza ısrarla sokmaya çalıştıkları her şeyi unuttum.”</p>

  <p class="normal">“Schleig!” diye şaşırdı Marx. Onu bir anda Trier’e, çocukluğuna götüren bu karşılaşmaya sevinmişti. Ama eski okul arkadaşına dikkatle bakınca, gördüğü besili, aptal, parlak surata soğuk ve alaycı bir şekilde konuştu: “E nasıl, Tanrın Merkür seni eskisi gibi destekliyor mu?”</p>

  <p class="normal">“Evet, elbette,” dedi kabararak Fritz Schleig, yüzüklerle dolu şişman parmaklarını yukarı kaldırarak. “Ben Camphausen’in ortağıyım. Saklamayacağım, sermayem artık neredeyse....”</p>

  <p class="normal">“Pekala Schleig, görüyorum ki, sen hâlâ Oberprima’da olduğun gibisin. Hatırladığım kadarıyla sana Mosel kıyılarının büyüyen çocuğu lakabını vermiştik. Belli ki, tanrılar sana yardım etmiş!”</p>

  <p class="normal">“Saklamıyorum, saklamıyorum! Üç oğlum ve iki kızım, oldukça ciddi bir sermayeye sahip olacak. Umuyorum ki, babaları gibi, insanların yararı ve yükselişi için çalışacaklardır,” dedi Schleig hava atarak, Marx’ın alaycılığını fark etmeden ve garsonun dalkavukça çektiği koltuğa kendisini bırakırken.</p>

  <p class="normal">“Dadı arıyorum,” dedi Schleig, nefes alarak. “Berlin’de dadı yetersizliği var. Nadide bir mal gibi.”</p>

  <p class="normal">Masalarına kaba bir tavırla oturan adamı tam bir kayıtsızlıkla izleyen Bakunin birden canlandı.</p>

  <p class="normal">“Beni size takdim etmediler ama sorun değil,” dedi.</p>

  <p class="normal">Schleig, Bakunin’in selamına törensel bir yanıt verdi.</p>

  <p class="normal">“Üç dili –Almanca, Fransızca ve İngilizce– anadili gibi konuşan genç bir Rus bayan benim himayemde,” dedi Bakunin. “Üstelik, aristokrat bir aileye mensup ve mükemmel bir eğitim görmüş, iyi aile kızı. Siz onu tanır mısınız Marx?” Bakunin Liza’yı anımsattı.</p>

  <p class="normal">“Ciddi ve sempatik bir kız,” diye onayladı Karl.</p>

  <p class="normal">Schleig sevindi.</p>

  <p class="normal">“Size minnettarım!” diye bağırdı. “Çocuklarımın eğitimi ile bizzat kendim ilgileniyorum. Bu, annelerinin yapabileceği bir iş değil. Kadınlar aptaldır ve belki de çekici olmalarının nedeni budur,” dedi laubali bir şekilde gülerek.</p>

  <p class="normal">Prusyalı’nın adresini alan Bakunin kalktı, Marx ile dostça vedalaştı ve Schleig’ı selamladı.</p>

  <p class="normal">Marx’la yaptığı görüşme, bu sıralar yalnız ve şaşkın olan Bakunin’i canlandırmıştı. Şimdi artık, eskiden duyduğu o can sıkıcı ikircikli duygu –gizem ve bununla birlikte bu olağanüstü Alman’a karşı sempati– onu rahatsız etmiyordu.</p>

  <p class="normal">“O büyük bir teorisyen,” diye düşündü Bakunin; Marx’ın yüzünü gözünün önüne getirerek.</p>

  <p class="normal">“Bu adamın garip bir güzelliği var,” diye sürdürdü düşünmeyi. “Güzelliğinin kaynağı düzgün yüz hatları değil, bakışları. Jestlerinde ve sözlerinde dışavuran, sürekli alev alev yanan bir yürek. Ama Marx yanlış yolda. Şimdi güç, Alman teorisyenlerinde ve felsefede değil; hareket ve yıkımda. Bizim işimiz, eski yapıları havaya uçurmak. Bu yıkıntıların üzerine, varsın gelecek nesiller bir şey inşa etsin.”</p>

  <p class="normal">Karl, Berlin’de kaldığı sürece Schleig onunla görüşme olanağını ısrarla zorluyor, Marx’a çocukluk yıllarında duyduğu saygıyı şimdi de gösteriyordu.</p>

  <p class="normal">Marx, duyduğu nefreti açıkça belli ederek ondan ne kadar kaçıyorsa, o, Marx’ı şaşırtmak ve etkilemek için o kadar çaba harcıyor; çeşitli spekülasyonlarla elde ettiği büyük sermayesine güvenerek böbürlenen bu kaba yırtıcı hayvan, gittikçe yüzsüzleşiyordu.</p>

  <p class="normal">“Bak Karlichen, ben senin için birçok şey yapabilirim. Neden kaçıyorsun bu eski dostundan?” diye başlıyordu konuşmasına, sabahları Marx’ın kaldığı ucuz otel odasına pervasızca dalarak. “Ben gerçekten de senin kaderine karşı duyarsız kalamam. Öyle bir gazete çıkarıyorsun ki, bu gazete seni, böylesine yetenekli bir insanı hapse götürecek. Zavallı anneni ve aileni düşün. Henüz geç değil. Benim dostlarım Bay Camphausen, Hansemann ve çok sayıda saygın, zengin insan sana seve seve yardım edeceklerdir. Seni bankanın müdürü hatta ortağı yapabiliriz. Parlak bir zekân var. Değerli şeylerin nereden alındığını, nasıl para kazanıldığını biliyorsun. Gençlikte hangimiz aşırılıklara savrulup isyan etmedik ki? Şimdi bu kadar isyan ve devrimden sonra kendine gelmelisin. Biz, seni bakan bile yapabiliriz. Duydum ki, sen bu zavallı tutku yüzünden son paracıklarını da gazeteye yatırmışsın. Böyle gidersen iflas edeceksin. Seni temin ederim, paralarını, bundan daha kötü kullanamazdın. Halbuki büyük bir tüccar veya yönetici olabilirdin...”</p>

  <p class="normal">Schleig’ın uzun monoloğu, Marx üzerinde hiçbir etki göstermedi.</p>

  <p class="normal">İkna çabalarının boşa gittiğini gören Schleig, ellerini ileri çıkmış göbeğinin üstünde birleştirdi ve dokunaklı bir sesle konuştu:</p>

  <p class="normal">“Pekala, kendini istediğin gibi harca! Ben elimden geleni yaptım. Ama senden bir ricam olacak. Karının kardeşi bay Ferdinand von Westphalen, Prusya sarayında çok etkili bir insan. Kral ona özellikle çok güveniyor, bakan koltuğu çoktan hazır. Madem kendin için bir şey istemiyorsun o zaman bana yardım et. Bir tavsiye mektubu yaz ve bana ver.”</p>

  <p class="normal">Marx, Schleig’a kahkahalarla yanıt verdi:</p>

  <p class="normal">“Tamam, madem kapıdan atılmak ve her tür siyasi suçtan sorumlu tutulmak istiyorsun, ben seni, Prusya Monarşisi’nin çürük kirişlerini tutan bu parlak direğe gönderirim!”</p>

  <p class="normal">Bu görüşmeden sonra Schleig, Karl Marx’ı görmek için hiç de can atmadı.</p>

  <p class="ortayazi">***</p>

  <p class="normal">Karl, 27 Ağustos’ta Avusturya’nın cıvıl cıvıl, hareketli başkentine varmıştı. Kendini beğenmiş Berlin ne kadar ruhsuz ve şekilsizse, müziğin, yeşil ovaların ve sıcak insanların ünlü kenti Viyana o kadar etkileyici geldi Marx’a. Feodal Habsburg İmparatorluğu’nun esareti altına giren Macarlar, Çekler, Hırvatlar, İtalyanlar ve Polonyalılar, kendi kültürlerini ve ulusal özelliklerini Almanlar’a devretmekteydiler. Ressamlar ve müzisyenler uzun süredir Viyana’ya akın akın geliyordu. Politik çalkantılara ve savaşlara rağmen, bu Alman Parisi’nin kafelerinden Macar ve Romen orkestra müziği, şarkılar, kahkahalar ve tartışma sesleri yükselmekteydi. Ama yine de, bu dışavuran tasasızlığın ardında kentin durumunun oldukça edişe verici olduğunu fark etmemek olanaksızdı.</p>

  <p class="normal">Halkın, Metternich’in baskısından kurtulup kraldan, feodal yükümlülükleri kaldırmasını istediği mart günlerinden bu yana çok şey değişmiş; Avusturya’nın sömürüsü altındaki çok sayıda ülkede de bağımsızlık ve özgürlük ayaklanmaları başlamıştı.</p>

  <p class="normal">Marx buraya gelmeden sadece dört gün önce, Viyana sokaklarında bile kan gövdeyi götürdü. Parisli işçilerin haziran hareketinden ürken Avusturya burjuvazisi, monarşiyi cumhuriyete tercih etti. Bu da, Viyana halkının demokrat kesimini özellikle kızdırdı.</p>

  <p class="normal">Slovenler’in, Sırplar’ın, Hırvatlar’ın ve Transilvanya Romenleri’nin ulusal bağımsızlık hareketi gelişti. Bu hareketler, devrim fırtınasının zaten dinmediği Macaristan’ın durumunu daha da ağırlaştırdı. Kısa bir süre önce Avusturya başkentinin sokaklarında cereyan eden çatışmaların gündeme geldiği ‘Demokratik Birlik’in daha ilk toplantısında, Marx, olayların; kabine değişikliği ve hükümetteki kargaşaların sonucu olmadığını, tıpkı Paris’teki işçi ayaklanmasında olduğu gibi, burjuvazi ve proletarya arasındaki sınıf mücadelesinden kaynaklandığını saptadı.</p>

  <p class="normal">Karl; Alman, Macar ve Avusturya devletinin sınırları içinde bulunan diğer ulusların verdiği mücadelenin son derece karmaşık özelliklerini tanıyor, Viyana’da karşılaştığı işçiler ve üniversiteliler ile görüşüyor; kulüpleri ziyaret ediyor, demokratik derneklerin yöneticileri ile anlaşmalar yapıyordu.</p>

  <p class="normal">Bu dönemde Alman Devrimi’nin temel amacı birleşmeyi sağlamaktı, oysa Avusturya-Macaristan demokratları, tam tersine, çeşitli kabilelerden oluşan Habsburglar’ın imparatorluğunu yıkmaya çalışıyorlardı. Çokuluslu ülke, rengarenk parçacıklardan oluşan kocaman bir tabloya benziyordu.</p>

  <p class="normal">Marx, sınırsız bilgisi ve ilişkilerinde gösterdiği alçakgönüllülük sayesinde, kısa bir sürede, tanıştığı insanların sempatisini kazandı.</p>

  <p class="normal">“Sanki hayatı boyunca bizim gibi yaşamış,” diye konuşuyordu. Avusturyalı işçiler, hayret ve saygı ile.</p>

  <p class="normal">“Kim bu adam? Tıpkı İncil’deki havariler gibi bizim geçmişimizi, şu andaki durumumuzu ve geleceğimizi biliyor!” diye fısıldanıyordu, Marx, Birinci Viyana İşçi Birliği toplantısında, ücretli emek ve sermaye hakkında ayrıntılı bir rapor sunarken. İşçiler ve yoldaşları onu merakla dinliyor, onun korku bilmeyen ruhu, minnettarlığın, sevginin ve sınırsız bir güvenin yaydığı sıcaklığı içine alıyordu. Bu insanlarla gözünü kırpmadan mücadeleye atılabilir, onları sürükleyebilirdi. Ama Karl, bunun zamanının henüz gelmediğini biliyordu. Emekçilere sömürücü sınıfın doğuşunu ve yok oluşunu belirleyen koşulları, Avrupa’daki sosyal ilişkileri ve proletaryanın devrimci mücadeledeki rolünü anlatıyordu.</p>

  <p class="ortayazi">***</p>

  <p class="normal">Karl, Viyana’daki yoldaşlarla yakın ilişkiler kurup ‘Yeni Ren Gazetesi’ne para bulmak için sağa sola koşuştururken, Engels şimdi, ‘Tutuklamalar’ yazısıyla ilgili açılan davanın tanığı olarak değil, baş sanığı olarak yargıç önüne çıkarılmıştı.</p>

  <p class="normal">Prusya’daki politik durum gün geçtikçe daha da kritikleşiyordu. Marx, Viyana’dan ayrılmak için acele etmek zorundaydı. Köln’e giderken yine Berlin’e uğradı. Burada kaldığı birkaç gün içinde, demokratik hareketin liderleriyle anlaşmalar yaptı ve Prusya Ulusal Meclisi’nin toplantısını izledi.</p>

  <p class="normal">Berlinliler, Kral ve çevresindekilerin, orduyu Berlin’e getirip onun yardımıyla muhalif burjuvalarla hesaplaşmak istediğini biliyordu. Marx’ın izlediği meclis toplantısında, temsilciler, savaş bakanından, emir çıkartarak, görüşleri anayasal yönetimle çelişen subayların istifalarını sağlamasını istediler. Bu, yükselen fırtınayı durdurmak için yapılan zavallı bir girişimdi.</p>

  <p class="normal">Karl, tartışmaları dikkatle dinledi. Eğer kurnaz, korkak ve uzlaşmacı politikasını değiştirmezse, “bilgelik taslayarak homurdanan, karar almakta beceriksiz kalan” Berlin Ulusal Meclisi’nin yok olacağını ‘Yeni Ren Gazetesi’ uzun süre önce yazmıştı.</p>

  <p class="normal">Marx, Berlin’den ayrılmadan kısa bir süre önce ‘Yeni Ren Gazetesi’ için nihayet biraz para buldu; Polonya Demokratları, Polonya halkının bağımsızlık davasını en tutarlı şekilde destekleyen gazetenin yayınını sürdürebilmesi için iki bin taler vermeyi kabul etti. Marx, Köln’e gitmek için acele ediyordu. Ren çevresindeki bölgeler, Kralı çok endişelendirmekteydi. Olası bir ayaklanmayı engellemek amacıyla, endüstrinin ve işçi sınıfının en güçlü olduğu bu bölgelere Prusya ordusunun neredeyse üçte biri yerleştirilmişti.</p>

  <p class="normal">Gerçekten de Ren ülkesinde devrimci hareket son yıllarda giderek gelişmişti. Başında Marx’ın bulunduğu ‘Demokratik Birlik’in yanı sıra, Köln’deki eski sığınmacılar; Joseph Moll ve Karl Schapper’in yönettiği ‘İşçi Birliği’ de faaliyet halindeydi.</p>

  <p class="normal">‘Yeni Ren Gazetesi’nin baş redaktörünün ünü, Almanya’nın sınırlarını çoktan aşmıştı. Gazete, Prusya Hükümeti için her gün daha da tehlikeli oluyordu. ‘Yeni Ren Gazetesi’, sadece işçiler, zanaatkârlar ve aydınlar arasında değil, aynı zamanda ordu içinde de sevgi ve saygıyla karşılanmaktaydı.</p>

  <p class="normal">Bir seferinde Köln’deki mücadele organının bürosunda, “gazetenin redaktörlerine ve ‘İşçi Birliği’nin liderlerine” hitabıyla başlayan bir mektup alındı:</p>

  <p class="normal">“Biz, 34. Piyade Alayı’nın askerleri, ‘Yeni Ren Gazetesi’nin saygın redaktörlerine, en içten ve derin minnettarlığımızı bildirmeden yapamazdık... İnanın ki, Marx, Schapper, Engels, Wolff isimleri belleğimizden asla silinmeyecektir. Dahası biz öyle umuyoruz ki, bu baylara duyduğumuz minnetarlığı göstereceğimiz zaman gelecektir.”</p>

  <p class="normal">Mektubun altında 1700 imza vardı.</p>

  <p class="normal">Aynı günlerde, İçişleri Bakanı, kendisine Alman yurttaşlığı verilmediğine dair Marx’ın yazdığı şikayet dilekçesine verdiği yanıtta, Karl’ın Prusya vatandaşı olma hakkını reddeden Köln yetkililerinin kararını, tamamen yasal bulduğunu açıklıyordu. Ve böylece Marx vatandaşlıktan yoksun kaldı.</p>

  <p class="ortayazi">***</p>

  <p class="normal">Fritz Schleig, uzun uzun konuşmaya gerek duymadan Liza’yı işe almıştı. Soylu bir dadıya sahip olmak, sermayesi arttıkça, ona paralel olarak kendini beğenmişliği de artan bu kurnaz üçkağıtçının hoşuna gidiyordu. Böylece Bakunin’e daha yakın olmak isteyen Liza da, Rusya’daki teyzesinin yanına gitmekten vazgeçip Berlin’de kalabilecekti. Babası da öldüğü için yurduna dönmek için artık hiçbir nedeni kalmamıştı Liza’nın. Bundan sonraki yaşamı, uzaklardaki Bakunin’e bağlanmıştı.</p>

  <p class="normal">Ev sahibi, kızı, değerli eşyalarla tıka basa dolu gösterişli misafir odasında nezaketle karşıladı. Liza, çok sayıdaki ayna, raf, divan ve küçük masalardan ürktü. Sadece ziyaretçilerin hayal gücünü etkilemek amacıyla orada bulundurulan bir vazoyu ya da tabureyi devirmeden, kötü antikacı dükkanını andıran bu odadan geçmek kolay değildi. Schleig, odaya girenin ürkekliğini keyifle izledi. Ve, kendince bir açıklama yaptı:</p>

  <p class="normal">“Gelmenize çok sevindim, fräulein” dedi kasılarak. “Burada gördüğünüz her şey gerçekten de anlamsız. Mükemmel olan her şeyi, bu, bana kaça patlarsa patlasın toplamaya çalışırım, kişiliğim böyle. Bundan böyle evimi bir paha biçilmez mücevherle daha süsleyeceğim.”</p>

  <p class="normal">Liza bu iltifatı hemen anlayamadı ama bir zamanlar, yanında çalıştığı kontun kendisine yaklaşmaya, aşkını kazanmaya çalıştığını anımsayınca Schleig’a sert bir bakışla cevap verdi.</p>

  <p class="normal">“Sanırım yanlış anladınız,” diye sözü hemen değiştirdi Schleig. “Ben, amurlar ile süslü muhteşem bir aynayı kastetmiştim. Bu endişe verici çağımızda birçok soylu, pahalı eşyalarını satıp, kargaşanın alevleriyle yanan ülkeyi terk etmek için acele ediyor. Açıkça söylemek gerekirse, İngiltere’ye kaçıyorlar. Ben ise boşa zaman harcamıyorum. Tarihin bize öğrettiğine göre, paranın değeri, isyanların ve çeşitli tatsızlıkların yaşandığı dönemlerde düşer. Parayı altına ve değerleri asla düşmeyen eşyaya çevirmek anlamlıdır. Gördüğünüz gibi, ben bu altın kuralı unutmuyor ve zamanımı boşa harcamıyorum.”</p>

  <p class="normal">Liza bu kızıl suratlı şişkonun aptallığına gülümsemeden yapamadı.</p>

  <p class="normal">“Evet, sizin odalarınız,” dedi Liza, “gerçekten de birer depoya benziyor.”</p>

  <p class="normal">“Niye şiirsellikten bu kadar uzak konuşuyorsunuz? Bir bilseydiniz bu tabloları, kilimleri ve mobilyaları kaça aldım, oysa daha sonra ne kadar para edecekler! Ama biz işimize bakalım. Beş çocuğum var. Şimdiden söylüyorum ki, karım, iyiniyetli, saygın, namuslu bir bayandır ve çocuklarımın eğitimi ile ilgilenmez. Kimin söylediğini hatırlamıyorum ama hiç kuşku yok ki, ne söylediğini iyi biliyormuş: ‘Kadınlar, kadınlar, sizin adınız değersizlik.’ Matmazel, görüyorum ki, şaşırdınız. Karşınızda kimin durduğunu anlamıyorsunuz. Marx’ı tanıyorsunuz, benim çocukluk arkadaşımdır. Eğer beni ona sorarsanız, sivrisinek kovarcasına elini savuracaktır. Çünkü benden nefret ediyor. Evet, öyle! Herkes onun gibi filozof ve bilge olamaz. Ben de dünyanın en kötü insanı değilim ama Karl’a anlatamıyorum. Her Berlinli sanayici size, Fritz Schleig’ın insan sarrafı olduğunu söyleyecektir. Hemşerim Marx, benim çözemediğim tek bilmecedir. Ama sizinle olan işimize dönelim. Evet, oğullarımdan hiç değilse birinin Marx kadar akıllı olmasını istiyorum. İkinci oğlum benim işimi sürdürecek. ‘Fritz Schleig ve oğlu’ firmasını kurdum bile. Siz ne düşünüyorsunuz, Marx gibi beyinleri doğa mı yaratıyor yoksa eğitim mi?”</p>

  <p class="normal">“Her ikisi de,” diye yanıt verdi Liza.</p>

  <p class="normal">“Bundan böyle çocuklarımı size emanet ediyorum; çünkü sizi, şu dahi mi desek, ilginç adam mı desek, o tavsiye etti. Onun ne olduğuna hâlâ karar vermiş değilim. Uzun zamandan beri görüşmemiştik ve düşünün ki, ben tıpkı bir zamanlar onun şimdi olduğu kadar yoksulken karşısında çekindiğim gibi, şimdi de çekindim ondan. Neden?”</p>

  <p class="normal">İlk konuşmadan sonra, Liza, Schleig’ı pek fazla görmedi. Hizmetçiler, efendinin ‘para yaptığını’ ve iş gezisinde olduğunu söylüyordu. Çocukların, babaları tarafından hayvan gibi terbiye edildikleri ve bununla birlikte anneleri tarafından da şımartıldıkları ortaya çıktı. Anne, küçücük gözlerin, ufacık bir burnun ve dudakların arasında kaybolduğu kocaman yağ kütlesinden ibaret bir kadındı. Bütün zamanını, denetlemeye çalışmadığı bir iştahla yemek yiyerek geçiriyor ve karşılığını da sık sık hastalanarak ödüyordu. Yemek, nefes darlığı, karın ağrıları ve çeşitli hastalıklar hakkındaki konuşmalar, bir zamanlar kontesin yaptığı öğüt verici monologlar kadar canını sıkıyordu Liza’nın.</p>

  <p class="normal">Schleig’ın evinde kocaman bir kütüphane de vardı. Liza, duvarları tamamen kitap rafları ile kaplı bu büyük odada geçireceği mutlu anları hayal ediyordu. Çünkü çocukluğundan beri, elindeki bir kitapla başbaşa kalmak en büyük tutkularından biriydi. Ama Schleig’ın kütüphanesindeki kitaplardan bir tekinin bile sayfalarının ayrılmadığını anladığında müthiş şaşırdı. Ev sahibinden, raflarda duran mücevherlerden birini alıp sayfalarını ayırması için kendisine izin vermesini rica etti.</p>

  <p class="normal">“Üzgünüm, fräulein,” diye cevap verdi Schleig, “büyük emeklerle ve çaba sarf ederek topladığım şeylerin değerini düşüremem. Benim kütüphanemin değeri, hiç kimsenin dokunmadığı yepyeni ciltlerle dolu olmasından gelir. Kesilmemiş kitapları topluyorum. Bu, derneğimizdeki bütün koleksiyoncuları kıskandıran bir sermayedir. Birkaç rakibim var, ama kısa bir süre önce iflas etmiş bir antikacı dulunun dükkanını satın alıp oradan birkaç düzine hiç dokunulmamış eser elde ederek onları solladım.”</p>

  <p class="normal">“Sayfaları ayrılmamış demek istiyorsunuz,” diye düzeltti Liza, alaycı gülümsemesini güçlükle gizleyerek.</p>

  <p class="normal">“Tabii ki. Yoksa o kitaplar için bir tek taler bile vermezdim...”</p>

  <p class="normal">Bir keresinde, inanılmaz sayıda perde, örtü ve eşyanın yığıldığı boğucu evde dolaşırken Liza, merdivenin altında bir kapının bulunduğunu fark etti. Bir aralıktan ışık sızmaktaydı; kulağına iniltiler ve homurtular geldi. Birilerinin yardıma ihtiyacı olduğunu düşünerek içeri dalan Liza, kendini küçük, penceresiz son derece kötü bir odada buldu.</p>

  <p class="normal">Yamalı ev giysisi içindeki yaşlı bir kadın, çok eski, ucuz bir sandalyede oturuyor ve keskin kenarlı bir tabaktan iştahla çorba içiyordu. Küçük bir mum, dilenci yatağını, büyük leğeni, sürahiyi ve daha birkaç parça eşyayı titrek bir ışıkla aydınlatıyordu.</p>

  <p class="normal">“Afedersiniz,” dedi Liza, nereye ve kimin yanına geldiğini anlamaya çalışarak.</p>

  <p class="normal">Schleig çalışamayacak durumdaki yaşlı insanlara dayanamıyordu. Bu evdeki hizmetçiler genç ve fiziksel olarak güçlü insanlardı. Yaşlı kadın, dişsiz ağzı ile kekeleyerek, konuksever bir tavırla Liza’ya, kendisi gibi zavallı ve döşemesi delik deşik olmuş eski bir koltuğa oturması için işaret etti.</p>

  <p class="normal">“Yanıma öyle nadiren insan geliyor ki. Sokağa çıkmak için ise çok yaşlıyım,” diye konuştu.</p>

  <p class="normal">Liza oturdu. Yaşlılık onda daima acıma duygusu ve saygı uyandırıyordu.</p>

  <p class="normal">“Ama siz kimsiniz?” diye sordu, merdivenin altındaki odada kalan bu zavallı ihtiyarı daha önce görmemiş ve duymamış olmasına şaşırarak.</p>

  <p class="normal">“Ben Bayan Schleig’ın annesiyim.”</p>

  <p class="normal">Liza boğulacağını sandı. Değerli eşyalarla dolu çok sayıda aydınlık odaları olan kocaman evi gözünün önüne getirdi. Ama bu evde, ev sahibesinin yaşlı annesi için bir yer yoktu!</p>

  <p class="normal">“Fritz ve kızım yaşlılara dayanamıyor. Ben de onları anlıyorum; ihtiyarlık, sevgili kızım, hiç kimseyi güzelleştirmiyor. Çok uzun süre kaldım bu dünyada. Bir insan için bu çok büyük bir şanssızlıktır.</p>

  <p class="normal">“Ama onlar zengin.”</p>

  <p class="normal">“A, tabii ki. Mutfak eşyası tüccarı sevgili Bay Schwarz’ın bana bıraktığı her şeyi ben de Fritz’e verdim. Ama biliyor musunuz, her sermaye, –çocuklarım bana öyle anlattı–, kâr getirmeli. Benim ise, verecek başka bir şeyim yok. Benim gibi bir nine sadece masraf kaynağıdır; hepsi bu.” Bayan Schwarz hüzünle gülümsedi.</p>

  <p class="normal">Liza ise kızgınlıktan ne söyleyeceğini bilemiyor; içinden isyan ediyordu. Başarılı Prusyalı burjuvanın evinden uzaklara kaçmak istedi. Ama Bakunin’in görüşmek amacıyla yine Berlin’e uğrayacağı fikri, Bay Schleig’ın evinde gördüğü bütün iğrençliklere duyduğu tepkiyi açığa vurmasını engelledi.</p>

  <p class="normal">Bu arada Bakunin, Almanya’daki devletleri dolaşıyordu. Ama Prusya Hükümeti, Poznan’a gitmesi için ona çıkış vizesi vermemişti. Liza, tamamen parasız, arkadaşsız, irtibatsız kalan Bakunin’e küçük maaşı ile yardım etmeye, onu aşkı ile canlandırmaya ve rahatlatmaya çalışıyordu. Arada bir görüştüklerinde Bakunin, çaresizlik ve umutsuzlukla sızlanıyordu.</p>

  <p class="normal">“Parasızlık yüzünden Berlin’e çakılıp kaldım. Param olsaydı devrimci Macaristan’a ya da Polonya’ya gider, ayaklanma yapmaya koyulurdum. Sonbahar bitmek üzere, oysa ben hâlâ tembellik yapıyorum. Kimi ve neyi beklediğimi bilmeden oturuyorum. Üstelik bütün dünyanın önünde ajan olmakla suçlanıyorum. İnsanlardan uzaklaşıyorum, bana inanmazlar diye korkuyorum.”</p>

  <p class="normal">Birden kalkıyor odada sinirli sinirli dolaşmaya başlıyordu.</p>

  <p class="normal">“Şimdiye dek kendimi hiç bu kadar kötü hissetmemiştim. Her yerde kötü ve kuşkulu bakışlar görür gibi oluyorum.”</p>

  <p class="normal">Kendi yorgun ruhu da acı ve yalnızlıktan erirken, Liza onu sakinleştirmeye çalışıyordu:</p>

  <p class="normal">“Mihail, herkes sizin çok dürüst biri olduğunuzu biliyor. Size inanıyorlar. Ama cesur olmalısınız,” diye ikna etmeye çabalıyordu. “Sizin sabırsızlıkla beklediğiniz o hareket anı da çok yakında gelecektir!”</p>

  <p class="normal">“Hayır, hayır, ‘Yeni Ren Gazetesi’ Alman demokratlarının okumayı en çok sevdiği kitap haline geldi.”</p>

  <p class="normal">“Daha da iyi ya. Hakkınızdaki alçak dedikoduların iftira olduğunu da bu gazete yazmıştı.”</p>

  <p class="normal">“Evet ama istemeden de dökülse, yağlı çorba, kumaşın üzerinde yine de leke bırakır. Beni iki taraftan sıkıştırıyorlar: Rus Hükümetinin gözünde ben bir caniyim, insanların gözünde ise adi bir ajan. Hayatım pahasına da olsa, halka dürüst olduğumu kanıtlamalıyım. Kaderim belirlenmiştir. Yemin ederim ki, hedefimden taviz vermeyeceğim, yürüdüğüm yoldan çıkmayacağım, benden kuşkulanan Almanlara ve Polonyalılara ajan olmadığımı kanıtlayana dek daima ileriye yürüyeceğim. Üstelik Avrupa’daki haziran olayları bir demokrat olarak beni derinden sarstı. Hiç kuşku yok ki, bu olaylar Avrupa’nın ufkunu daha da karartacak. Ve burada, Almanya’da hükümet sessizce güç topluyor ve demokrasiye öldürücü darbeyi indirmek için uygun anı kolluyor.”</p>

  <p class="normal">“Ah, Mihail, her şey düzelecektir,” dedi Liza. “Sahip olduğunuz irade ve beceriyle siz her işte başarılı olacaksınız. Planlarınız o kadar şaşırtıcı ki. Mesela, sizin ‘Slavlara Çağrı’nız beyinleri ve yürekleri ne kadar sarstı, bilmiyor musunuz?”</p>

  <p class="normal">“Kendimi bir tek arzuya verdim. Devrimi arzuluyorum,” dedi Bakunin, Liza’nın kendisine gösterdiği aşırı ilgi ve heyecandan canlanarak. “Bütün kızıl cumhuriyetçiler ve demokratlar arasında en kızıl olanın ben olduğum doğru. Belki de benim bu kadar sinirli ve saldırgan olmamın nedeni eski başarısızlıklar ve bulunduğum durumun dayanılmazlığı, garipliğidir. Üstelik Avrupa’da gericilik zirveye çıktı. Zaman artık beklemiyor. İşte benim son planım. Beni dinle. Ben her şeyi düşündüm.”</p>

  <p class="normal">Liza, hangi konuda olursa olsun, Bakunin’in onun fikrini umursamadığını ama bir dinleyiciye ihtiyacı olduğunu biliyordu.</p>

  <p class="normal">“Slav devrimi, Bohemya’da başlayarak Moravya’ya, Avusturya Silezyası’na yayılacak ve sonra da bütün Slav dünyasını içine alacak. Daha sonra ise, Alman topraklarına geçecek. O zaman, şimdiye kadar ancak şehirlilerin, zanaatkârların, fabrika işçilerinin, edebiyatçıların ve avukatların devrimi olan Alman devrimi de bütün halkı içine alacak. Prag’da bir devrim hükümeti kurulacak ve ona sınırsız hükmetme yetkisi verilecek. Soyluları, karşıdevrimci din adamlarını, memurları kovaladıktan sonra lafazanlık yaparak, zararlı bir anarşinin yuvası haline gelen tüm kulüpleri, dergileri vs. ortadan kaldırıp herkesin diktatörlüğe boyun eğmesini sağlayacağız; her şeyi etkin, yararlı bir anarşiye dönüştüreceğiz.”</p>

  <p class="normal">Bakunin’in karmaşık sözcükleri Liza’yı bunalttı, genç kadının başı döndü. Ama Liza ona herhangi bir konuda karşı çıkmaya cesaret edemiyordu. Çünkü Bakunin’in itirazlara dayanamadığını biliyordu.</p>

  <p class="normal">Tek başına kalan Liza, Bakunin’in söylediklerini düşünerek Tiergarten’de uzun süre dolaştı.</p>

  <p class="normal">“Zavallı Mihail,” diye düşündü, “çelişkili arzuları onu parçalıyor. Yapmayı ne kadar çok istiyor ama yapmak istediğinin ne olduğunu ne kadar az biliyor! Çok ayrıntılı tasarıları olmasına karşın, faaliyet sadece kafasında gerçekleşiyor. Halka ve iyiliğe samimi bir sadakat besliyor. Ama tüm bunlar, kutsal ideallerini gerçekleştirmesi için ona yetmiyor. Düşünceleri sadece hayalperestliğinin ürünü, hasta bir adamın sayıklamaları değil mi?”</p>

  <p class="normal">Liza birden ‘Yeni Ren Gazetesi’nde bazen yazılarını okuduğu Wilhelm Wolff’u, Marx’ı ve onların Brüksel’deki dostlarını düşündü. Kendisinin de tarif edemediği garip bir kıskançlık ve can sıkıntısıyla bu adamları hatırladı. Mihail bir kartal gibi yalnızdı ve çevresine güvenilir yoldaşlardan oluşan sürekli bir grup toplayamıyordu. Onun kaderi Liza’yı endişelendiriyor ve kötü önsezilerini harekete geçiriyordu.</p>

  <p class="ortayazi">***</p>

  <p class="normal">26 Eylül’de ‘Yeni Ren Gazetesi’nin her zaman başyazısının yayınlandığı köşesinde iri puntolarla şu haber yayınlandı: “Köln’de sıkıyönetim. Gazeteyi, bugün, çıkması için acele ettiğimizden yine içindekiler sayfası olmadan yayınlıyoruz. Güvenilir kaynakların bize verdiği bilgiye göre, önümüzdeki birkaç saat içerisinde şehirde sıkıyönetim ilân edilecektir; şehrin gönüllü milisleri dağıtılmış ve silahsızlandırılmıştır, ‘Yeni Ren Gazetesi’nin yayını... durdurulmuş, askeri mahkemeler kurulmuş ve mart ayında elde edilen tüm haklar yok edilmiştir. Şehirdeki gönüllü milislerin silahsızlandırılmalarına izin vermeyeceğine dair söylentiler dolaşmaktadır.”</p>

  <p class="normal">Bundan bir gün önce Köln Savcılığı, Engels ve Wilhelm Wolff hakkında kovuşturma başlatmıştı. Mevcut düzene karşı yıkıcı faaliyette bulunmakla suçlanıyorlardı.</p>

  <p class="normal">Bundan kısa bir süre önce de mayısta Frankfurt’ta bir ayaklanma başladı.</p>

  <p class="normal">Frankfurt Meclisi, anayasa maddelerinin şu ya da bu fıkrası hakkındaki boş konuşmalarla oyalanırken Danimarka Kralı, Schleswig-Holstein’ı kendi topraklarına katmaya kalkışmıştı. İşte bu, Alman prensliklerinde yaşayan halkın tepkisini uyandırdı. Birlik Meclisi’nden bunun için istenen yardıma verilen yanıt, Prusya ordusunun, ayaklanan kente müdahale etmesi oldu.</p>

  <p class="normal">Frankfurt’ta sokak çatışmaları patlak verdiğinde Frankfurt Meclisi’nin gerici üyelerinden biri, Prens Lihnovski kalabalığa ateş etti ve sonra da kalabalık tarafından linç edildi. İşçiler ve zanaatkârlar çevre köylerde yaşayan köylüleri destekliyordu. ‘Yeni Ren Gazetesi’ bu konuda şöyle yazdı: “Yine de itiraf etmemiz gerekirse, cesur isyancıların kazanacağına dair pek fazla umudumuz yok. Frankfurt oldukça küçük bir şehir, çok güçlü bir ordu ve Frankfurt esnafının, herkesin de bildiği gibi karşıdevrime beslediği sempati, güç dengesini bozduğundan, abartılı umutlara kapılmamıza engel oluyor.”</p>

  <p class="normal">Frankfurt’ta sıkıyönetim ilan edilmişti. Silahla yakalanan herkes askeri mahkemeye veriliyordu. Demiryolları birçok yerde kesintiye uğramış, posta hizmetleri de durdurulmuştu. Frankfurt emekçilerinin uğradığı yenilgiye Köln’de kitlesel halk toplantılarıyla karşılık verildi. İşçilerin karşısında bir konuşma yapan Engels, onlara Frankfurt’taki kardeşlerinin yenilgisine yol açan faktörleri anlattı.</p>

  <p class="normal">“Hiç kuşku yok ki,” demişti Engels, “barikatlara doğru ilerleyen orduya yol açan topçu alayı sokak çatışmalarında belirleyici rol oynadı. Frankfurtlu tüccarlar ve burjuvalar, her pencere barikata dönüştüğü zaman evlerinin kapılarını askerlere açtılar ve mücadelede öncelik kazandırabilecek her türlü olanağı onlara sağladılar. Köylüler, işçilere yardım etmek üzere köyler arasındaki yollardan yürürken hükümet askerleri, demiryollarından hızla kente akın etti...”</p>

  <p class="normal">Ren kıyısındaki bölgeler kaynıyordu. Köln’de, işçiler ve zanaatkârlar her gün kâh manejlerde,<sup class="calibre5"><a href="../Text/ates2_split_061.html#footnote-628-48" id="footnote-628-48-backlink">[48]</a></sup> kâh meydanlarda, kâh halk eğlencelerinde kullanılan ambar gibi kocaman binalarda toplanıyordu.</p>

  <p class="normal">“Neden?” diye bağrıyorlardı konuşmacıya. “Devrim davamız neden yenilgiye uğruyor? Bir tek şeyi okuyor ve dinliyoruz: Napoli’de Prag’da, Viyana’da, Paris’te işçiler yenildi. Frankfurt’ta da böyle oldu.”</p>

  <p class="normal">Bu soruyu, kendine özgü bir ayrıntı zenginliğiyle yanıtlamıştı Engels: “Bunu şöyle açıklayabiliriz; tüm partiler, her uygar ülkede hazırlanan mücadelenin şimdiye dek gerçekleşen öteki devrimlerden ne kadar farklı, ne kadar çok önemli olduğunu biliyor. Çünkü Viyana’da, Paris’te ve Berlin’de olduğu gibi; Frankfurt’ta ve Lyon’da olduğu gibi, Milano’da olduğu gibi <span class="ideitalik">–burjuvazinin politik hakimiyetini yıkmak</span> söz konusu. Bu öyle bir darbedir ki, en uzak sonuçları bile tüm büyük ve spekülasyonla uğraşan burjuvazinin yüreğinde dehşet uyandırıyor. Birbirine kardeşlik bağıyla bağlanan Avrupa proletaryasının mücadele sembolü olan kızıl bayrağın, son beş ay içinde, barikatlarında dalgalanmadığı herhangi bir devrimci merkez var mı ki daha dünyada?</p>

  <p class="normal">Frankfurt’taki, birleşmiş junkerlerin parlamentosuna ve burjuvaziye karşı verilen mücadele de kızıl bayrağın altında sürdürülüyor. Çünkü şu anda gerçekleşen her ayaklanma doğrudan, burjuvazinin politik durumunu ve dolaylı olarak da toplumsal konumunu tehdit ediyor; işte bütün yenilgilerin asıl nedeni budur.</p>

  <p class="normal">Çoğunluğu silâhsız olan halk, sadece, burjuvazinin eline geçen örgütlü memur ve asker devletinin gücüne karşı değil aynı zamanda bizzat silâhlı burjuvazinin kendisine karşı da mücadele etmek zorunda. Örgütlenmiş ve iyi silahlanmış tüm sınıflar, örgütsüz ve kötü silahlanmış halkın karşısında duruyor.</p>

  <p class="normal">İşte böylece halkın yenilgiye uğramasının nedenleri açıklığa kavuşuyor... Ordu, ya bir savaşta düşmanları tarafından ya da kendi saflarındaki çatlaklar yüzünden zayıf düşürülmemişse ve karşılaştığı büyük bir sorunda çaresizliğe kapılarak mücadele etmek zorunda kalan halk, düşmanları üzerinde moral bozukluğu yaratmamışsa yenilgi kaçınılmaz olur.”</p>

  <p class="normal">Köln’de yapılan provokasyonlar sayesinde ayaklananlarla acımasız bir hesaplaşmaya girmek isteyen polis, Köln işçi birliklerinin ve demokratik birliklerin yöneticilerini tutukladı. Schapper ve Becker cezaevine atıldı. Özellikle emekçi halkın çok saygı duyduğu Joseph Moll’un da tutuklanma tehlikesi vardı. Şehirdeki hava elektriklendi. Yetkililerin keyfi tutumuna kızan işçiler sokaklara döküldü ve barikatlar kurmaya koyuldu.</p>

  <p class="normal">25 Eylül sabahı eski pazaryerinde aniden başlayan ‘İşçi Birliği’nin mitinginde Marx, ısrarla hiç kimsenin provokasyonlara kapılmamasını istedi. Çatışma isteyen, son derece heyecanlı emekçilerden düşmanın kurnazlığını, acımasızlığını anımsamalarını rica ediyor ve güçlerini ileride olgunlaşacak olan daha büyük olaylar için korumaya çağırıyordu.</p>

  <p class="normal">“Erken yapılan bir ayaklanma amacına ulaşamaz ve yenilgi kaçınılmaz olacaktır,” diye konuşuyordu Marx. “Kraliyet, Junker hükümeti birleşik bir saldırıya başlıyor. Bunu hatırlayıp gücümüzü boşa harcamamamız gerekiyor. Son zamanlarda her yerde olduğu gibi, burjuvazi karşıdevrimci hareketi destekliyor...”</p>

  <p class="normal">Marx, “burjuvazi” sözcüğünü her söyleyişinde sanki ağzından pis bir şeyi tükürür gibi oluyor ve sesinde, öfkesini ele veren tınılar hissediliyordu.</p>

  <p class="normal">Eski pazaryerindeki toplantı bitince, zamanın beklemediğini, zaferin, daha yiğit, daha dayanıklı olanlara ait olacağını anlayan Marx ve çok sayıdaki sempatizanı, kocaman Eiser salonunda gerçekleşen ‘Demokratik Birlik’ ile ‘İşçi Birliği’nin ortak toplantısına gittiler.</p>

  <p class="normal">Zenginlerin sıklıkla balolar düzenlediği bu yerde muhteşem senfoni konserleri de veriliyordu ve Gluck, Beethoven ve Bach’ın müziği, dinleyicilerin yüreklerini sarsıyordu.</p>

  <p class="normal">Henüz öğleden sonra saat üçtü ve sonbahar güneşinin ışık demetleri çok sayıdaki pencereden sızıyor, salonda oturanların alev alev yanan yüzlerinde geziniyordu. Kızgın halkın heyecanı, ayaklanma belirtileri taşıyordu.</p>

  <p class="normal">Ama orada toplananları, başarısızlığa mahkum aceleci sokak çatışmalarından kaçınmaları için sert bir şekilde uyaran Marx’ın güçlü sesi yine duyuldu. Devrim liderinin sağlıklı düşüncesi kazandı; işçiler şimdilik barikat kurmanın anlamsız olduğuna, hep birlikte sükûnet ve metanetle beklemeleri gerektiğine ikna oldular.</p>

  <p class="normal">Yine de Köln Komutanı sıkıyönetim ilan etmiş; ‘Yeni Ren Gazetesi’ni yasaklamış, Engels ve diğer yazarların tutuklanması için emir çıkarmıştı. Prusya askerlerinin eline düşmek istemeyen Engels, Dronke ve iki Wolff Kardeş şehri terk etti. Engels’in tutuklanma kararında şöyle deniyordu:</p>

  <p class="normal">“Özellikleri aşağıda belirtilen kişiler, Cinayet Kanununun 87, 91 ve 102. maddelerini ihlal suçu işlediklerinden dolayı haklarında açılan davaya katılmayarak kaçmışlardır. Köln şehir yargıcının bu kişilerin yakalanması için verdiği emre dayanarak tüm ilgili kurum ve memurlardan belirtilen kişilerin bulunması amacıyla harekete geçmelerini ve yakalandıkları takdirde tutuklanıp bana teslim edilmelerini özellikle rica ediyorum.</p>

  <p class="normal">Köln, 3 Ekim 1848</p>

  <p class="normal">Devlet Yargıcı Hecker</p>

  <p class="normal">Adı ve soyadı –Friedrich Engels; ait olduğu zümre –tüccar; doğum yeri ve ikâmetgâhı –Barmen; dini –evangelist; yaşı –27; boy- 5 foot ve 8 daumen; saç ve kaş rengi –kumral; alın –normal; göz –gri; burun ve ağız –orantılı; dişler –iyi; sakal –kestane rengi; alt çene ve yüz –oval; ten rengi –sağlıklı; vücut –özürsüz.”</p>

  <p class="normal">Engels, Barmen’e giderek dedesinin eski bir boş villasında saklandı. Polisin aramaları sonuçsuzdu.</p>

  <p class="normal">Friedrich daha sonra Belçika’ya kaçtı. Orada kendisini, tutuklanma ve cezaevi bekliyordu. Engels’e, “gerekli belgeleri olmayan gezgin” muamelesi yaparak onu Fransa sınırına gönderdiler. Oradan nihayet Paris’e ulaştı. Engels’in, polis tarafından sıkı takibe alınan dostu Dronke de kaçmıştı.</p>

  <p class="normal">Marx Köln’de kaldı. Tehlikelere rağmen, ‘Yeni Ren Gazetesi’ni bir süre sonra yayınlama olanağına kavuştu. Ama iflasın eşiğine gelmişlerdi. Yayının sürdürülmesi için gerekli para yoktu. Gazeteyi ne pahasına olursa olsun çıkarmaya kararlı olan Marx, son çare olarak babasından miras kalan birkaç bin taleri kullanmaya karar verdi. Bu para, Trier’de annesinin koruması altındaydı. Bu paralar bir mücadeleciyi ve ailesini pusuda bekleyen kara günler için ayrılmıştı. Ama Karl, son parasını mücadelenin kalesi olan gazete için harcayacaktı. Bunu Jenny’ye, onun yalan söylemeyi ve kurnazlık yapmayı bilmeyen gözlerine soru sorar gibi bakarak söyledi. Geceydi. Son derece mütevazı döşenmiş bitişik odada üç çocukları uyuyordu. Bir anda her ikisi de çocuklarını düşündü ama kocasının bakışlarına açıkça yanıt veren Jenny’nin gözlerinde ne bir şaşkınlık ne bir kaygı ne de pişmanlık okunuyordu.</p>

  <p class="normal">“Devrim, bizim hayatımızın davası,” dedi Jenny sadelikle. “Paranın böylesine doğru bir şey için kullanılması çok iyi. Onlar için daha uygun bir şey düşünemiyorum.” Ve elini Marx’ın güçlü omzuna koydu.</p>

  <p class="normal">Ve böylece Marx yine yenilmemişti, mücadeleye devam ediyordu.</p>

  <p class="normal">‘Yeni Ren Gazetesi’ ekim ayında yeniden yayınlanmaya başladı. Yazar kadrosu Ferdinand Freiligrath ile zenginleştirildi, bir müddet sonra Wolff da döndü. Sadece, Engels yoktu.</p>

  <p class="normal">Artık koyu bir gericiliğin hüküm sürdüğü Paris, Engels’i korkunç derecede sarsmıştı. Cumhuriyetin balayındaki Fransa başkenti ile şimdi karşılaştığı kenti karşılaştırarak Engels gezi notlarında şöyle yazdı:</p>

  <p class="normal">“O zamanki ve şimdiki Paris arasında 15 Mayıs vardı, 25 Haziran vardı, dünyanın şimdiye dek gördüğü en amansız mücadele vardı, kandan bir deniz vardı, on beş bin ceset vardı. Cavaignac’ın bombaları, Parislilerin sevincini dağıttı. Marseillaise söyleyen sesler sustu... Bir lokma ekmeği bile bulamayan ve silahsız kalakalan işçiler ise kızgınlıkla diş gıcırtıyorlardı. Ama Paris ölüydü, o artık Paris değildi...</p>

  <p class="normal">Bu ölü Paris’e uzun süre dayanamazdım. Nereye olursa olsun gitmek zorundaydım...”</p>

  <p class="normal">Engels, İsviçre’ye gitmek üzere yola çıktı. Parası çok azalmıştı ama önünde yürümek gibi bir seçenek vardı. Marx, ona ancak en sınırlı ihtiyaçlarını karşılayabileceği kadar para gönderebiliyor; kendisini hapishanenin beklediği Köln’e dönmekte acele etmemesi için ısrar ediyordu. Köln ‘İşçi Birliği’, temsilciler göndererek Marx’ın örgütü yönetmesini istemişti. Yirmi dört saat işi başından aşkın olan Marx, ‘İşçi Birliği’nin yönetimiyle de geçici olarak ilgilenmeye başladı.</p>

  <p class="normal">‘Yeni Ren Gazetesi’ne yönelik baskılar biraz azalınca Weerth de dönmüş, hemen kaleme sarılmıştı. Geçici yasaktan sonra çıkan gazetenin ilk sayısında şairin şu lirik iğneleyici şiiri yayınlandı:</p>

  <p class="indentmetin">Isırdığımda lanet düşmanı,</p>

  <p class="indentmetin">sevinçten zıplıyor kalbim.</p>

  <p class="indentmetin">seviyorum bilemeyi kinle dilimi</p>

  <p class="indentmetin">her adilik ve iğrençliğe.</p>

  <p class="indentmetin">Ben okşadım artık telleri, ama anında</p>

  <p class="indentmetin">çöktü yasak üzerime–</p>

  <p class="indentmetin">Kutsal Köln’de yargıçlar kararlaştırdı:</p>

  <p class="indentmetin">Biz bugün sıkıyönetimdeyiz.</p>

  <p class="indentmetin">Domuz kılı gibi anında</p>

  <p class="indentmetin">sivrildi her yerde kral süngüleri,</p>

  <p class="indentmetin">Prusya baş melekleri kulak kesildi tüm gün</p>

  <p class="indentmetin">her köşesinde pazarların.</p>

  <p class="indentmetin">Dikildi üsteğmen önüne bizim kapının,</p>

  <p class="indentmetin">ardında –demir kasklılar.</p>

  <p class="indentmetin">bağırdı o, trampet vuruşları arasından. “Ölüm</p>

  <p class="indentmetin">Yeni Ren Gazetesine!”</p>

  <div class="clrb"/>

  <p class="normal">Kısa bir süre sonra Weerth hakkında, alaycı dizisi ‘Şövalye Schnappanski’nin Maceraları’ yüzünden soruşturma açıldı. Daha önce de, şiirin, gerici Prens Lihnovski’nin Frankfurt Ayaklanması sırasında öldürülmesinde kışkırtıcı bir rol oynadığı öne sürülerek Weerth, ağır hapis cezasına çarptırılmıştı.</p>

  <p class="normal">Sonbaharla birlikte yağmurlar ve soğuklar da başladı. Köln’de bol miktarda bulunan ağaçların altın yaprakları çürüyüp döküldü. Neşeli Ren karardı. ‘Yeni Ren Gazetesi’nin bürosundaki koşuşturma ve hararetli tartışmalar dinmek bilmiyordu. Matbaa işçileri, dizgiciler, kuryeler, muhabirler ve yazarlar grubu hep birlikte yorulmak bilmeden çalışıyorlardı.</p>

  <p class="normal">Kent sakinleri, ‘Yeni Ren Gazetesi’nin matbaa işçilerini kan kırmızı jakoben şapkalarından tanıyordu. Bunlar, büyük bir fedakarlıkla çalışan, içtenlikle kahkahalar atabilen, gerektiğinde gazeteyi elde silah korumaya hazır, korkusuz insanlardı; hiçbir şey, Avrupa’nın her köşesinden gelen endişe verici haberler bile onları yıldıramamıştı.</p>

  <p class="normal">Berlin’deki İkinci Demokratik Kongre –Alman devrimcilerin büyük umutlar bağladığı kongre–, karşıdevrim karşısında gerçekçi önlemler almak yerine tartışmalarla ve gereksiz ayrıntılarla vakit öldürüyordu.</p>

  <p class="normal">Ayaklanma sırasında sadece üniversiteliler tarafından desteklenen, buna karşılık köylülerin ve burjuvazinin ihanetine uğrayan Viyana işçileri, uzun süre direndikten sonra, saldırgan orduya teslim olmak zorunda kaldı.</p>

  <p class="normal">Sesi soluğu kesilen ürkmüş Avusturya başkentinde soğuk kasım rüzgârı yine Habsburg Hanedanlığı’nın siyah-sarı bayrağını dalgalandırıyordu.</p>

  <p class="normal">Berlin’de Prusya Kralı, Ulusal Meclis’in dağıldığını ilan etti.</p>

  <p class="normal">Avrupa Devrimi dairesel döngüsünü tamamlıyordu. Paris’te başlayan devrim, Avrupa çapında bir harekete dönüşmüştü. Karşıdevrimci hareket ilk darbeyi Paris’te, haziran günlerinde indirmiş; bu, sonra bütün Avrupa için karakteristik olmuştu. Ferdinand Lassalle, Düsseldorf’un şehir milisine girdi ve karşıdevrime karşı silahlı bir direniş örgütlemeye koyuldu. Berlin’e; acılar içindeki meclis üyelerine, Düsseldorf’daki gönüllüler adına çağrıda bulundu.</p>

  <p class="normal">“Pasif direnişin artık miadı doldu. Ulusal Meclis, silahlanma ve harekete geçme çağrısı yapmalı!”</p>

  <p class="normal">Lassalle, ayrıca, halkı, vergileri protesto ederek ödememeye ikna etmeye çalışıyor ve silahlanmaya çağırıyordu.</p>

  <p class="normal">Düsseldorf yakınlarında, Najse’de bir toplantıda Lassalle’in işçi arkadaşlarından biri “Krala ölüm!” diye bağırınca Lassalle tutuklandı. ‘Yeni Ren Gazetesi’ hemen onu destekleyen bir yazı yayınladı.</p>

  <p class="normal">Marx, bürodaki masasını ancak bir işçi toplantısına katılmak veya bir konuşma yapmak için terk ediyor ve gecenin geç bir saatinde, ertesi günkü sayıyı incelemek ve gelen bilgileri gözden geçirmek amacıyla tekrar gazeteye dönüyordu. İradesini son raddesine kadar kullanarak büyük yorgunluğunu yeniyordu. Saçlarında aklar belirmişti, esmer yüzü biraz daha sertleşmişti. Oysa iş, günden güne çoğalıyordu. Geniş katılımlı bir toplantıda Marx, Köln Halk Komitesi’ne seçildi. Bu halk komitesi, devrimin kazanımlarını korumayı amaçlıyordu.</p>

  <p class="normal">Bütün bu süre içinde yargıçlar da Marx’ın peşini bırakmadı. Polisin sataşmaları gittikçe yüzsüzleşmekteydi. Gazeteyi ve başyazarını, ayaklanmaya teşvik, polise ve memura hakaret, Kraliyet iktidarını yıkmaya teşebbüsle suçluyorlardı. Bir seferinde Marx adliye binasından çıktığında kendisini heyecanlı bir kalabalık karşıladı. Halk, gerekirse liderini savunacaktı.</p>

  <p class="ortayazi">***</p>

  <p class="normal">Sırtındaki yolcu elbisesi ve sağlam çizmeleriyle, elinde baston taşıyan Engels dağ patikalarından geçerek fazla yorgunluk hissetmeden Fransa-İsviçre sınırına ulaştı.</p>

  <p class="normal">Alpler’in zirvesinde, kar, gökkuşağının bütün renklerini saçarak parlıyordu. Buzullardan soğuk bir rüzgâr esiyordu. Havada kurumuş otların ve geç açan çiçeklerin kokusu vardı. Çevredeki dağlar geometrik şekilleri andırmaktaydı. Alp ovalarında, çobanlar kilden okarinalarıyla hüzünlü melodiler çalarken yaz boyu semizleşmiş olan ineklerin boyunlarına takılı çıngıraklar onlara eşlik ediyordu. Kâh yükselen, kâh hızla aşağıdaki boğazlara inen yamuk yumuk yolların kenarlarında nadiren meyhanelere rastlamak mümkündü. Yolcular, genellikle peynir, ekmek ve bir matara suyla yetiniyordu.</p>

  <p class="normal">Friedrich, doğayı hem seviyor hem de onu herkesten daha iyi görmeyi ve dinlemeyi biliyordu. Bazen yolun kıyısına oturup otların arasındaki minik hayvanların hareketini uzun süre izliyordu. Sıradan bir sinek ya da bir domuzlan böceği dikkatini çekiyor kimi zaman da tanımadığı bir çiçeği ya da bitkiyi koparıp yürürken bir bilim adamı sabrı ve merakıyla elindekini inceliyordu. Çevresindeki doğaya karşı umursamaz davranmak elinden gelmiyordu. Aylarca süren gerginlik, uykusuzluk ve kalabalık arasında bulunmaktan sonra dağların sessizliği ve erken gelen sonbaharın kokusu başlangıçta onu nedense rahatsız etmişti. Ama Engels’in sinirleri giderek gevşedi. Hava erkenden kararırken ateş böceklerinin şarkı söylemesi, başının üstündeki yıldızların göz kırpması, güneşin sivri zirvelerin arasından yuvarlanarak yavaşça doğuşu gücünü tazelemişti.</p>

  <p class="normal">“Böyle bir zamanda Alp yollarında gezinmek ne saçmalık, ne aptallık!” diye düşünüyordu bazan. “Ben tıpkı gemiden atılanlar gibiyim. Böyle giderse galiba yakında cezaevinde yatmanın böyle ‘topal bir özgürlük’ten daha iyi bir şey olduğu fikrine varacağım.”</p>

  <p class="normal">Engels, çok yakında yine işinin başına, mücadeleye döneceğini düşünerek rahatlıyordu.</p>

  <p class="normal">İsviçre, Friedrich’e dayanılmaz geldi. Çok yakın bir geçmişte yaşanan fırtınalı günlerden sonra ülke, kendilerini yağmurun altındaki kurbağalar kadar muhteşem hisseden tok ve rahat burjuvaların yaşadığı sakin bir bataklığa dönüşmüştü.</p>

  <p class="normal">Kalvinizm –dinler arasında en ikiyüzlüsü– esnafın beynini demirden bir örümcek ağı gibi sarmıştı. Sükûnetten hoşlanan bu tabaka, halkın herhangi bir hakkını savunmaktansa devrimin celladı olmayı tercih etmekteydi. Tertemiz, pırıl pırıl Cenevre’nin kenar sokaklarında dolaşırken ve berrak dalgalarını yavaş yavaş kımıldatan Leman gölünü seyrederken, Engels’i sürgünde olmak boğuyordu. Bütün bölgeyi, saat ve çikolata fabrikalarıyla mandıra sahiplerinin yönettiği, dağlarla çevrili bu ülkenin kayıtsızlığı, Engels’i gittikçe daha çok rahatsız etmeye başladı.</p>

  <p class="normal">Kısa bir süre sonra Tanrı korkusunun kol gezdiği mutlu Lozan’dan ve güzel manzaraları ile ünlü ‘İsviçre’nin Atinası’ dedikleri Bern’den tüm kalbiyle nefret etti. Ama yine de Engels, zamanını boşa harcamıyordu. Devrimci işçileri buldu ve onlarla yakın ilişkiye geçti. Lozan’da burjuvaları zekice eleştirdiği alaycı konuşmalarıyla emekçilerin güvenini, saygısını kazandı. Lozan ‘İşçi Birliği’ tarafından Bern’deki işçi kongresine temsilci seçildi. Birliğin belgelerinde, yirmi sekiz yaşındaki devrimciden “Proletarya davasının eski savunucusu” diye söz edildi.</p>

  <p class="normal">İsviçre’deki zorunlu ikameti sırasında Engels ‘Yeni Ren Gazetesi’ ile de irtibatını kesmedi, Marx’a yazılar ve haberler gönderdi. Ancak 1849 yılı ocak ayı ortalarına doğru, Ren Prusyasında durum biraz değiştiğinde ve tutuklanma tehlikesi ortadan kalktığında yine Köln’e, dostlarının, yoldaşlarının arasına döndü.</p>

  <p class="normal">Döndüğünde, her zamanki gibi ‘Yeni Ren Gazetesi’nin yazarları Marx’ın masasının etrafına toplandı. Engels çok heyecanlı ve mutluydu; kendisi için çok değerli olan bu insanların yüzlerine dikkatle baktı. Sanki onlarca yıl geçmişti. Bu son birkaç ayda dünyada öyle çok şey değişmişti ki.</p>

  <p class="normal">Paris’te, cumhuriyete başkan olarak Louis Napolyon Bonaparte seçilmişti. O ve çevresinde bulunanlar imparatorluğa giden yolu ivecenlikle temizlemekle meşguldü. Viyana ve Berlin de, karşıdevrimin kıskacına girmişti. Kızıl bayrağın gururla dalgalandığı son kale Köln’dü, ama bu özgürlük tutkunu kentin de kuşatılma tehlikesi vardı.</p>

  <p class="normal">Marx’ın güçlü alnında, Engels’in daha önce görmediği yara izi gibi birkaç yeni kırışık daha oluşmuştu; göz akları maviye çalan siyah gözleri daha parlak ve deliciydi sanki. Weerth zayıflayıp sertleşmiş ve küçük, sımsıkı dudaklarının ifadesi değişmiş gibi geliyordu Engels’e. Wilhelm Wolff’un her zaman biraz hüzünlü olan yüzü ise katılaşmıştı. Görünüşte biraz yorgun olmalarına karşın yılmaz Freiligrath, Dronke ve Ferdinand Wolff daha da hareketli ve heyecanlıydılar.</p>

  <p class="normal">‘Yeni Ren Gazetesi’nin yazarlarında ne çekingenlik ne de yılgınlık vardı. Aksine, yaklaştığını sezdikleri çatışmalar onları canlandırıyor ve sözlerine, hareketlerine çeviklik kazandırıyordu.</p>

  <p class="normal">Dronke, Engels’e büroda sekiz tüfek ve birkaç yüz kurşunun bulunduğunu söyledi.</p>

  <p class="normal">“Bizim karargahımız savaşmaya hazır,” diye şakalaştı üstelik.</p>

  <p class="normal">“Matbaa ve redaksiyon işçilerini mi kastediyorsun,” diye sordu Engels.</p>

  <p class="normal">“Tabii, ama komutanımız yoktu! Şimdi sen geldin ve her şey mükemmel oldu. Kumandanımız olacaksın!”</p>

  <p class="normal">Şubatta Marx ve Engels, mahkemeye çıktılar. Hükümete hakaret etmekle suçlanıyorlardı. Ama suçlananlar sırayla parmaklığa yaklaşıp konuşmaya başladıklarında yargıç öylesine zavallı göründü ki, Marx ve Engels’in her lafı, kendilerini insan azmanı gören mahkeme heyetini birer cüceye dönüştürdü. Suçlayıcılar sanık durumuna düştü.</p>

  <p class="normal">Mahkeme, Marx ve Engels’i suçsuz buldu. İki ay sonra ‘İşçi Birliği’ ve yöneticileri, küçük burjuva demokratlarıyla olan ilişkilerini kestiler. Yakın zamana dek müttefik olan bu demokratların kararsızlıkları ve ihaneti, çatışma günlerinde son derece tehlikeli olacaktı.</p>

  <p class="normal">Köln’de sıkıyönetim uygulamasının başlatılması için Berlin’den emir geldiğinde, böyle bir durumda isyan tehlikesinin doğacağını bilen kale komutanı emre uymaya cesaret edemedi. O zaman, Marx’ı, Köln’den sürüp ondan kurtulmanın olanaklarını arayan emniyet kurumunda karmaşık, kulis arkası entrikalar çevrilmeye başlandı. Emniyet müdürü, Berlin’den, içişleri bakanından yardım istedi. ‘Yeni Ren Gazetesi’nin başyazarına karşı baskıcı önlemler alındığı takdirde özgürlüksever şehrin tüm devrimcilerinin tehlikeli bir isyana başvurabileceklerini bildirdi.</p>

  <p class="normal">Bakan da bu konuda tek başına harekete geçmeye cesaret edemedi ve resmi olarak, Ren bölgesinin yöneticisinden tavsiye istedi.</p>

  <p class="normal">İçişleri Bakanlığı’nda yaklaşık iki ay, polis raporlarına göre, tüm düzenin temellerini yıkan, halkı mevcut devlet kurumlarını sarsmaya kışkırtan, Kralın kutsal bulduğu her şeyle alay edip duran gazeteden ve Marx’tan nasıl kurtulunabileceği tartışıldı. Bu arada gazetenin tirajı, günden güne artıyordu.</p>

  <p class="normal">10 Mayıs’ta Karl Marx şehir dışına çıktı ve devrimci fikirlerinden dolayı sıkı takibe alınan asteğmen Henze ile, büyük bir komünist yayıncılığın prensiplerini ve nasıl oluşturulacağını görüştü. Ertesi gün Köln’e döndüğünde, Almanya’nın sınırlarını terk etmesi için emir aldı. Böylece ‘Yeni Ren Gazetesi’nin kaderi de belirlenmiş oldu.</p>

  <p class="normal">19 Mayıs’ta, gazetenin kırmızı mürekkep ile basılmış, meşale gibi ışıldayan son sayısı çıktı. Gazetenin kan kırmızısı başlığının altında Freiligrath’ın şiiri yayınlandı:</p>

  <p class="indentmetin">Yeni Ren Gazetesi’nin veda sözü</p>

  <p class="indentmetin">Çıkmadı karşıma açık bir çatışmada düşman,</p>

  <p class="indentmetin">öldürdüler beni aşağılık hayvanlar,</p>

  <p class="indentmetin">yıktı beni sürüngen alçaklığı, kuduzluğu</p>

  <p class="indentmetin">iğrenç batı barbarlarının.</p>

  <p class="indentmetin">Parladı derin karanlıkta düşman bıçağı,</p>

  <p class="indentmetin">Pusu kurdu okları,</p>

  <p class="indentmetin">bu yüzden yatıyorum genç ve güçlü –</p>

  <p class="indentmetin">göğsünden vurulmuş isyancı.</p>

  <p class="indentmetin">Sert bakışımda acı bir alayla,</p>

  <p class="indentmetin">parlak bir kılıçla elimde-</p>

  <p class="indentmetin">“Ayaklanma” diye bağırdım ölmeden önce.</p>

  <p class="indentmetin">Böyle düştüm onurla mücadelede!</p>

  <p class="indentmetin">Yırtık elbiseli yoksul bir adam</p>

  <p class="indentmetin">üzerine eğildi vücudumun.</p>

  <p class="indentmetin">O, üzerine toprak attı tabutumun</p>

  <p class="indentmetin">çalışmaktan nasırlaşmış eliyle.</p>

  <p class="indentmetin">Akçaağaç dalları ve mayıs çiçeklerinden</p>

  <p class="indentmetin">koydu başıma mütevazı bir çelenk.</p>

  <p class="indentmetin">Karısı ağır çalışma sonrasında, gece</p>

  <p class="indentmetin">çelenk örmüş alnıma.</p>

  <p class="indentmetin">Bağışla, mücadele ile sarsılan ey toprak,</p>

  <p class="indentmetin">bağışlayın, korkusuz dostlar,</p>

  <p class="indentmetin">ve sen de ey ova, dinmez silahlar altında,</p>

  <p class="indentmetin">çınlayan kılıçların sesi altında,</p>

  <p class="indentmetin">Bağışlayın, ama bilin ki, karanlık mezar</p>

  <p class="indentmetin">saramadı alev alev yanan ruhumu!</p>

  <p class="indentmetin">Saati geldiğinde, silahla yine</p>

  <p class="indentmetin">döneceğim çatışmaya sizin yanınıza!</p>

  <p class="indentmetin">Yıkıldığında son taht,</p>

  <p class="indentmetin">halk acımasızca</p>

  <p class="indentmetin">tiranı yargılayacağı zaman kendi kanunuyla,</p>

  <p class="indentmetin">döneceğim yine aranıza.</p>

  <p class="indentmetin">Sözle, kılıçla</p>

  <p class="indentmetin">Tuna’nın, Ren’in her yerinde</p>

  <p class="indentmetin">ayaklanan halk ile yürüyecek ileri</p>

  <p class="indentmetin">Mücadelede yiten isyancı!</p>
</body>
</html>
