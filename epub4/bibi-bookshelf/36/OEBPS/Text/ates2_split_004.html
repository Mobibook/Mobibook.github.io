<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates2</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">BİRİNCİ BÖLÜM<br class="chapter"/>
  UZAK ŞİMŞEKLERİN PARILTISI</h1>

  <p class="normal">Çok sıcak geçen 1844 Ağustosu’nda St. Germain ıssızlaşmıştı. Sonradan zenginleşerek sınırsız bir servete kavuşan finans aristokrasisi ile Restorasyon’dan sonra güçlenen aristokratlar Brötonya’daki çiftliklerine, durgun Loire kıyısındaki kasvetli şatolarına ve Pirenelere çekilmişlerdi. Kentin üzerini Parisli bayanların şemsiyelerindeki danteller kadar ince, kızgın bir nem bulutu sarmıştı. Zengin bayanlar, gündüzleri, pliseli jüponları ve balina pullu dar korseleri içinde işkence çekiyorlardı. Hava, ancak akşama doğru serinliyordu.</p>

  <p class="normal">Karl Marx, redingotunu ve ceketini bir kenara atıp, günlerce kitaplarına ve defterlerine kapandı. Durmaksızın okuyor ve yazıyordu. Ekonomi ve felsefe kitapları, Fransız burjuva devriminin önderlerinin anıları, istatistiki tablolar, İngiltere’nin mezarlık kayıtları kadar iç karartıcı ‘mavi’ parlamenter kitapları; tüm bunlar ilgisini çekmekteydi. Dinlenmek istediğinde de, birçok eserini ezbere bildiği Shakespeare’i karıştırıyor, kurnaz ve zeki Gil Blas’ın dalaverelerine gülüyor, Balzac okumaktan hoşlanıyordu. Heine, George Sand, Musset, Hugo ve Mérimée’nin hiçbir yeni kitabını kaçırmıyordu.</p>

  <p class="normal">Güneş battığında, Karl pencereyi açıyor ve akşam havasını derin derin içine çekiyordu. Vanneau sokağında bol sayıda bulunan kestane ağaçlarının geniş yapraklarının üzerini kalın, beyaz bir toz tabakası kaplamıştı. Karl, sevgili Trier’in güzel kokulu havasını anımsamadan yapamıyordu. Üzüm toplama bayramlarından baküsvari esintiler eser; kızlar saçlarını üzüm dallarından taçlarla süsler ve hareketli Mosel şarkıları söylerlerdi. Üzüm toplayıcıları, güneşten, havadan ve tatlı üzüm suyundan sarhoş olurdu.</p>

  <p class="normal">Marx, bu kocaman şehirde, özellikle de çılgın sokak kalabalığının arasında, kendisini gittikçe daha yalnız hissediyordu.</p>

  <p class="normal">Jenny, Trier’e, annesi Barones Westphalen’in yanına gideli birkaç ay olmuştu. Ağır hasta olan küçük kızını da birlikte götürmüştü. Olaysız, sakin Trier’de, çocuk kısa bir sürede sağlığına kavuştu. Ama iki Jenny’nin yokluğu Karl’a acı veriyordu. Komşusu Bayan Ruge’nin gıcırtılı sesi ve onun kendinden emin kocasının gürültüsü, şimdi Karl’ı, her zamankinden daha çok rahatsız ediyordu.</p>

  <p class="normal">Karl, Jenny ve çocuğunun dönmesini sabırsızlıkla bekliyor ve onlara karşı duyduğu özlemi, yoğun ve sıkı bir şekilde çalışarak bastırmaya çalışıyordu.</p>

  <p class="ortayazi">***</p>

  <p class="normal">Friedrich Engels, Marx’la tekrar görüşebilmek için en geç 1844 yılının eylül ayında Paris’e gitmeye karar vermişti. İlk görüşmeleri soğuk geçmişti. Friedrich, Köln’deki görüşmeleri sırasında, Marx’ın, ‘Özgürler’ komitesinden ani kopuşundan memnun kalmayan Bauer kardeşlerin mektuplarının etkisiyle, ‘Ren Gazetesi’nin redaktörüne soğuk davranmış; Marx da, Berlinli ‘Özgürler’in fikirdaşı olduğundan şüphelendiği Engels’e, aynı soğuklukla karşılık vermişti.</p>

  <p class="normal">O ilk karşılaşmanın üzerinden iki yıldan fazla bir zaman geçmiş, Engels ‘Kuduz Trierli’yle ilk görüştüklerinde, Karl’ın sahip olduğu o berrak bakış açısına, düşünce ve analiz derinliğine kendisinin henüz ulaşamadığını anlamıştı.</p>

  <p class="normal">Engels, yüksekten atan ‘Özgürler’in kendi kendilerini kandırdığını ve kibirli konuşmalarının sığlığını anlamış, tatlı dilli Bauer kardeşlerdeki kafa karışıklığının gerçek özünü artık görmüştü.</p>

  <p class="normal">Daha sonra Friedrich, burjuva toplumunun, kendi üstünü kapatmak için kullandığı tüm örtüleri yırtarak onun gerçek yüzünü açığa çıkaran ekonomik sorunlar üzerinde yoğunlaştı. Tüm burjuva İngilteresini sarsan Chartist ayaklanmaları, açlık çeken işçilerin grevlerini, Luddistlerin makinelere yönelik isyanlarını dikkatle izledi.</p>

  <p class="normal">Friedrich, İngiltere’de işçi sınıfının durumunu incelemeye başladığında, yeni bir toprağa ilk ayak basan bir kâşif kadar etkilenmiş; tüm bunları Karl’a yazmıştı. Aralarında ne zamanın ne de tehlikelerin yıkabileceği bir dostluğun ilk bağları, farkında olmadan kuruluyordu.</p>

  <p class="normal">Bu bağlar, tam bir güven ve uyuma dayanmaktaydı. Engels, Paris’te çıkan ‘Alman-Fransız Yıllıkları’nın (Deutsch-Französische Jahıbücher) yazarıyken, işe ekonomi politiği eleştirmekle başladı; Marx gibi, Hegel’in hukuk felsefesine saldırıyor ve eleştiriyordu. ‘Ekonomi Politiğe Eleştiri Taslağı’ yazısı, öyle parlak ve içtendi ki; titiz Marx, heyecan ve sevinçten deliye döndü. Karl, Engels’in bu yazısını, “dahiyane bir plan” diyerek övmüştü.</p>

  <p class="normal">Ekonominin birçok köklü sorununu ele alarak burjuva toplumunun en derin çelişkilerini açıklamaya çalışan yazının yirmi dört yaşındaki yazarı, eserinde analitik bir düşünme yöntemi izleyip cerrahi bir sondaj uygulayarak tüm felaketlerin özünün özel mülkiyet olduğunu ortaya çıkarmıştı.</p>

  <p class="normal">Friedrich, yaşadığı toplumun derinliklerine inmiş; kapitalist rekabetin, krizlerin ve sınıflar arasındaki ölümcül savaşların doğurduğu korkunç sonuçları görmüştü. Özel mülkiyetin egemenliği devam ettiği sürece, bilimin başarılarının bile, insanlığa kurtuluş yerine cehennem ve kölelik getirdiğini düşünüyordu.</p>

  <p class="normal">Karl Marx, mektupları ve yazıları sayesinde, Friedrich’i daha yakından tanıyınca, onun güçlü bir zekâya ve birçok yeteneğe sahip olduğunu kesin bir şekilde anladı.</p>

  <p class="normal">Marx ve Engels, İngiltere’yi Fransa’dan ayıran, somurtkan ve gri yeşil Manş’ın üzerinden birbirlerine düşünceleriyle el uzatmışlardı.</p>

  <p class="normal">1844 yılı Ağustosu’nun sonunda Friedrich, Manchester’den Londra’ya gitmek için yola çıktı. Her zaman olduğu gibi bu şehrin korkunç monotonluğu onu sarstı. Ağır keble<sup class="calibre5"><a href="../Text/ates2_split_014.html#footnote-628-1" id="footnote-628-1-backlink">[1]</a></sup> sokaklarda gezinirken Londra’nın ‘güney’inin ‘kuzey’ ve ‘güneydoğu’sundan farklı olmadığını düşünüyordu. Her yerde tek sıra halinde, birbirinin benzeri parlak, gri binalar vardı. Bu binalar arasında uzanan çıkmaz sokaklar kara deliklere benziyordu.</p>

  <p class="normal">Yağlı tezgahların üzerinde, balık, pörsümüş sebze ve meyve, bozuk yumurtalar ve iyice yıpranmış kullanılmış elbiseler satılıyordu.</p>

  <p class="normal">Friedrich, yoksulluğun bu hüzünlü belirtileriyle ilk kez karşılaşmıyordu. Avrupa’daki her burjuva kentinde, mutlaka, ticaret semtleri, tiyatro ve borsa meydanları, pazarlar, meyhaneler, belediye ve hükümet binaları, genelevler, kiliseler, batakhaneler –yoksulluğun ve acının sokakları, mezarlıklar ve dünyaya yeni bir nüfus fazlalığı getiren sıradan doğum barınakları– vardı.</p>

  <p class="normal">Yoksul çocukların korkunç ölüm oranına rağmen, insanlık durmadan çoğalıyordu. Kısa bir süre önce, Friederich, bir yazısında, Malthusçu teoriyi eleştirmişti.</p>

  <p class="normal">Protestan papazı Malthus’un kitabında hararetle kanıtlamaya çalıştığı tezleri çürütmüş ve insanlığa, doğum oranının azaltılması için yaptığı çağrıyı geçersizleştirmişti.</p>

  <p class="normal">“Evet, Malthus’a göre bugün tok burjuvanın masasında proletaryaya yer yok,” diye düşünüyordu Friedrich. “Hiç şüphesiz, fabrikatör, işçiye artıktan başka bir şey vermeyecek. Dünyayı özel mülkiyet yönettiği sürece, proletaryaya, aç kalmaktan, yaşamını sürdürmek için savaşmaktan başka bir yol kalmıyor. Ama yarın her şey daha başka olacak ve biz bunun için hazırlanmalıyız.”</p>

  <p class="normal">Friedrich, elinde olmadan, Piccadilly’de dolaşan seçkin kalabalığı, yıpranmış şallara sarınan bitkin, çaresiz kadınlar ve onların cılız çocuklarıyla kıyaslıyordu. Keb, yakınlarda bulunan, işsiz yabancılar ve zanaatkârların oturduğu Soho semtine yöneldi; sonra da deniz kenarındaki Temsa sokağına çıktı. Uzakta liman görünüyor, arkasından doklar başlıyordu.</p>

  <p class="normal">Londra Limanı’nda yeryüzünün tüm kıtalarından insanlar çalışıyordu. Aralarında birçok İrlandalı, Hintli ve uzak okyanus adalarından gelenler vardı.</p>

  <p class="normal">Taşıdığı sandığın ağırlığı altında iki büklüm olmuş yüzü kırışık bir Çinli, gözlerini kısmış, koyu renkli, kurutulmuş küçük çay yapraklarının tahtaların arasından gelen güzel kokusunu içine çekiyordu. Bu çay, onun köyünün çevresindeki plantasyonlardan getirilmişti. Pirinç, gözünün önüne su dolu yeşil tarlaları getiriyordu.</p>

  <p class="normal">Atletik yapılı bir zenci, Batı Afrika muzuyla dolu bir sepeti elleriyle dengeleyerek başının üzerinde taşıyordu. Sandıklara, yemyeşil yapraklar arasında büyüyen altın kabuklu meyvelerin yetiştiği tüm toprakların en kudretli efendisi olan mevye firmasının işaretini taşıyan etiketler yapıştırılmıştı.</p>

  <p class="normal">Seylan’dan Londra’ya, küçük kirpilere benzeyen, ananaslar getiriyorlardı.</p>

  <p class="normal">Yüzünde tifüs izleri olan bir Hintli ve Dublin doğumlu açık renk gözlü bir işçi, yüksek kaliteli Hindistan tütünüyle dolu sandıkları arabaya yüklüyor, pres edilmiş Hint pamuğu balyalarını taşıyorlardı.</p>

  <p class="normal">Dokların özenle korunan depolarında, Avustralya yünü, Brezilya kahvesi, Malaya kauçuğu, Rusya’dan gelen ağaç ürünleri ve deri mallar, İngiltere’ye gönderilmek üzere bekliyordu.</p>

  <p class="normal">Hiçbir özelliği olmayan sıradan bir gemi, Trinidad adasından, donmuş volkan lavını andıran doğal, kahverengi asfalt getirmişti. İngilizler, tüm tarih kitaplarında, bu asfaltı ve patatesleri bulan, hırslı araştırmacı Sir Walter Raleigh’ye teşekkür etmekteydiler.</p>

  <p class="normal">İngilizler, özellikle de İskoçyalılar, Avrupa’nın en sağlıklı insanları olarak anılmaktaydı, ama Londra’nın işlek sokaklarında yürüyen insanlar bu değerlendirmeyi ne kadar doğruluyorsa, doklarda çalışan insanlar da o ölçüde yalanlamaktaydı. Doklardaki hamallar, genellikle zayıf, dar omuzlu ama dayanıklıydılar. Onların güçlü elleri, geniş avuçları ve kısa parmakları, sandıkların tahtalarına, bedelini oldukça pahalı ödemek zorunda kaldıkları yaşama sarılırcasına heyecanla yapışıyordu.</p>

  <p class="normal">Hint doklarının bitişiğinde birçok İrlandalı’nın da yaşadığı Londra’nın en bedbaht köşesi, Çin mahallesi bulunuyordu.</p>

  <p class="normal">Çinlilerin gettosu, tekerlekleri çıkarılmış hayvan taşıma vagonlarına benzeyen, penceresiz, siyah evler ile bu evleri çevreleyen dar kaldırımlardan ibaretti.</p>

  <p class="normal">Zehirli sis, Çin gettosunun dar sokaklarında, genellikle kendi ülkelerindeki bahçelerin yerini tutsun diye yapılan kağıttan yapılma ejderhaları, bayrakları, çiçekleri hemen yutuyordu.</p>

  <p class="normal">İnsanın içine işleyen rutubet, burada yaşayan insanları evlerine hapsetmişti. Londra doklarının etrafındaki küçük çıkmaz sokaklar karamsar; orada yaşayan insanların yüzleri, Thames’ın suları ve dokların üzerindeki gökyüzü gibi griydi.</p>

  <p class="ortayazi">***</p>

  <p class="normal">Engels, 26 Ağustos’ta Paris’teydi. Topu topu, on günlük boş zamanı vardı; çünkü akrabaları, onu ısrarla Almanya’ya çağırıyordu. Sevgili Barmen ve Elberfeld’in, neredeyse yan yana yerleştiği serin Wupper vadisi burnunda tütüyordu. Ama Marx’ı, ayaküstü de olsa görüp daha yakından tanımaya karar verdi.</p>

  <p class="normal">İkisi de, gençliklerinde bağlı oldukları felsefe okulunu arkalarında, uzaklarda bırakmışlardı.</p>

  <p class="normal">Friedrich, İngiliz sanayisini tanıyarak çağının görevlerini anlamaya çalışırken, Karl, Fransa’nın son altmış yıllık tarihini özenle incelemiş, birçok çelişkinin nedenini ve sosyal güçler arasındaki savaşımın içyüzünü keşfetmişti.</p>

  <p class="normal">Karl’a göre, Paris, devrimin canlı kitabıydı; o da yorulmak nedir bilmeden, bu yazıları çözüyordu. Bununla birlikte, ekonomik ve felsefi sorunlar üzerine de yoğunlaşmıştı. Paris’i iyi tanıyordu. Jakobenlerin korkusuz, devrimci önderinin ve yandaşlarının ölümünün üzerinden sadece elli yıl geçmişti. Karl, monarşinin restorasyonundan sonra ‘düzen’ adı verilen ‘devrim’ meydanından geçerken, 1793 yılındaki muhteşem devrim geçitlerini düşündü.</p>

  <p class="normal">Tunik giymiş kızlar, kar beyazı özgürlük heykelini –yüzü Yunan tanrıçalarını andıran, muhteşem vücutlu bir kadın– taşırlar; rüzgarda dalgalanan kızıl bayraklar üzerine işlenen ‘Özgürlük! Eşitlik! Kardeşlik!’ dövizleri, uzaktan görülürmüş.</p>

  <p class="normal">Ahşap bir yükseltiden hatipler konuşur ve kent dışından gelen devrim bölüklerini selamlarlarmış.</p>

  <p class="normal">Devrimin yakın geçmişine ait bu görüntüler birer gölge gibi, Marx’ın gözlerinin önünden geçiyordu.</p>

  <p class="normal">Dinleyicilerini en çok heyecanlandıran, Jakoben Saint-Just’müş. (Robespierre’in yoldaşları arasında en iyi hatiplerden biri) Sert Couton’u koltukla getirirlermiş. ‘Satın alınamayan’ Robespierre, tribünden, sakin ve biraz monoton konuşurmuş.</p>

  <p class="normal">Devrim ordusunun askerleri, cepheye bu meydandan giderlermiş. Burada yapılan şölenler ve geçit törenleri sırasında Marseillise özel bir coşkuyla söylenirmiş. Ve hiçbir yerde, ‘Carmagnole’, Seine nehrinin kıyılarında olduğu kadar keyifli oynanmazmış!</p>

  <p class="normal">Devrim zamanında, eşsiz cellat, kahraman Samson, meydanın ortasında, hiç yorulmadan, giyotini aristokratların kafalarına indirirmiş. Yakınlardaki Grev Meydanı, burayı çok iyi tanıyan Marx’ta derin düşünceler uyandırıyordu. Karşıdevrimci darbe, Jakoben diktatörlüğünü on gün içinde düşürünce Robespierre, Saint-Just ve sakat Couton’u 10 Thermidor’da bu meydanda giyotinle infaz etmişlerdi.</p>

  <p class="normal">Konvensiyonun bir kısmının ihaneti, ardından Montagnardların yenilgisini getirince, Valilik’te intihar eden Robespierre’in kardeşi ve Philippe Leba’nın cesetleri meydana getirilip kafaları kesilmişti.</p>

  <p class="normal">İlk Fransız Devrimi’nin son sayfası, işte böyle trajik bir şekilde kapanmıştı.</p>

  <p class="normal">Başkentte, devrimci demokrasinin kalesi, Komün yenilgiye uğramış ve yok edilmiş; birçok üyesi de idam edilmiş; hükümet değişmişti. Spekülasyon ve paranın değer kaybetmesi, yoksulların hayatını tamamen çekilmez hale getirirken, üçkağıtçıların zenginleşmesinin yolunu açmıştı. Halkın kaderini belirleyen en önemli sorunlar, şimdi, Jakoben Kulübü’nün tribününde değil, direktuvar yöneticilerinin metresleri Teresa Tallien, Josephine Beauhornais ve Adélaïde Recamier’nin görkemli özel odalarında çözülmekteymiş.</p>

  <p class="normal">Ama pleblerin Parisi, ‘sans-culottes’ların<sup class="calibre5"><a href="../Text/ates2_split_015.html#footnote-628-2" id="footnote-628-2-backlink">[2]</a></sup> kenti, yenilgiye uzun süre boyun eğmemiş. Acı çeken insanların, yiyecek için fırınların ve gıda mağazalarının kapıları önünde beklediği 1795 yılında, Paris’te yeni bir ayaklanma patlamış.</p>

  <p class="normal">“Ekmek”, “1793 Anayasası” ve “Yurtseverler Serbest Bırakılsın!” haykırışlarıyla, halk, Konvensiyon binasına doğru koşmuş. Ayaklananlar silahsızlandırılarak birçoğu hapse atılmış. Ama yoksulluk, her şeyini yitirmiş bir insanın hiçbir şeyden korkmasına gerek olmadığından, uslanmamıştı. Açlık ve yoksulluk, insanları kenar mahallelerden Konvensiyon’a doğru ekmek, ücret ve adalet istemleriyle yine koşturmuştu.</p>

  <p class="normal">Devrim yıllarında, burjuvazinin peşinden yürüyen acı ve yoksulluk içindeki emekçiler, bundan böyle, onları, yeni ve daha güçlü bir efendiyle savaşın beklediğini anlamışlardı.</p>

  <p class="ortayazi">***</p>

  <p class="normal">1844 yılında, Fransa, güçlü bir patlamanın sonrasındaki yanardağ gibiydi. Volkan tamamen dinmemişti; zelzeleler, ülkeyi sarsmaya devam ediyordu. İngiltere’den bir yüzyıl daha geç, 1789 yılında, mutlak monarşinin tahtı devrildi. Silahlı halkın, Paris sokaklarından soyluların evlerine doğru bayraklarla yürüdüğü günden itibaren Fransa’nın başkenti uzun süreli bir huzura kavuşamadı.</p>

  <p class="normal">Aristokrasi, savaşarak ve kurnazlık yaparak adım adım geri çekildi ve iktidarı, yeni bir sınıfa, burjuvaziye bırakmak zorunda kaldı.</p>

  <p class="normal">17. yüzyılda, İngiltere’de devrim, aristokratların ve burjuvaların uzlaşmasıyla bitti. Efendi konumundaki bu sınıflar arasındaki sınırlar yok edildi. Asil lordlar, avam üyelerle büyük bir zevkle hısımlık kurup birer tüccar ve sanayici oluyorlardı. Soyluluk ve zenginlik: Ta İngiliz krallarının saraylarına kadar her yerde işte bunlara değer veriliyordu.</p>

  <p class="normal">Fransa’da ise, 1830 yılında, tahttan indirilen Charles’ın yerine Louis-Philippe –’burjuva-kral’– çıkmıştı. Onun hükümdarlığı, ülkeye sükûnet getirmedi. Lyon ayaklanmaları, dünyaya, burjuva hakimiyetinin tehlikede olduğu mesajını verdi.</p>

  <p class="ortayazi">***</p>

  <p class="normal">Marx’ın Vanneau sokağındaki evinin zili keskin bir şekilde çaldığında, hava kararmak üzereydi. Kapıyı Karl açtı. Karşısında gri gözlerinin bakışları inceleyici ve cesur, elinde silindir şapkası ve bastonuyla oldukça genç bir adam duruyordu.</p>

  <p class="normal">Karl, içeri giren adamı bakışlarıyla sardı. Bu, her zaman olan bir şey değildir. Bazen, insanlar uzun süre akılda kalmazlar ve onlar hakkındaki izlenimler, zamanla değişir. Konuğun yüzünden irade ve zekâ, iyiniyet ve gözlem yeteneği okunuyordu. Karl, onun saydam açık tenini, geniş ve titreşen burun kanatlarını, dolgun ve iyimser dudaklarını sanki başka bir gözle gördü. Misafirin, özenle bakılmış sakalı küçük ve kestane renkliydi. Tepesinden ikiye ayrılmış gür sarı saçları oval yüzünü çevreliyor ve ince favorilerine kadar iniyordu.</p>

  <p class="normal">Uzun boylu, geniş omuzlu, oldukça zayıf ve şık giyimliydi.</p>

  <p class="normal">“Girin Engels, sizi gördüğüme sevindim, çok sevindim,” dedi Marx.</p>

  <p class="normal">“Beni tanıdınız, Marx? Ben, Paris’e şöyle bir uğradım; İngiltere’den Almanya’ya gidiyorum. İstedim ki...”</p>

  <p class="normal">“Ama girin de...” diye onun sözünü kesti Marx, içtenlikle.</p>

  <p class="normal">Birkaç dakika sonra, Friedrich ve Karl, masanın başında oturuyorlardı ve sanki kırk yıllık dostmuşlar gibi geliyordu onlara.</p>

  <p class="normal">“Sizin, ekonomi politik eleştirisi taslağınız muhteşem. Şimdiye dek hiç kimsenin keşfedemediği şeyi söylemişsiniz. Burjuva ekonomisinin tüm çelişkilerinin kaynağının özel mülkiyet olduğunu ispatlama hedefi, dahiyane bir buluş. Özel mülkiyete karşı savaşa kalkıştığı halde sonradan kendisi de içine batan Proudhon’u çoktan aşmışsınız. Yazınızı, dikkatle inceledim,” dedi Marx.</p>

  <p class="normal">Friedrich kızardı ve çok utandı.</p>

  <p class="normal">“Doktor Marx, siz yaptıklarımı abartıyorsunuz. Bunlar, sadece ilk adımlar. Tüm yaptıklarımı, siz, eğer burada başka konularla uğraşmasaydınız, çoktan bulmuş olurdunuz.”</p>

  <p class="normal">Karl, dostluklarına içmeyi teklif ederek iki kadeh şarap doldurdu.</p>

  <p class="normal">“Biz, uzun süredir, aynı safta savaşıyoruz. İkimiz de ‘Alman-Fransız Yıllığı’nda ikişer yazı yazdık. Ve böylece, sevgili Friedrich, ben senin için, sadece Karl’ım,” dedi gülümseyerek.</p>

  <p class="normal">“Mükemmel, çok sevindim.”</p>

  <p class="normal">Engels, geniş omuzlu, kısa boylu muhatabına, artan bir sempati duygusuyla baktı. Bir yapağıyı andıran müthiş siyah saçları, muhteşem alnını çevreliyordu. Karl’ın, derin, siyah gözlerinin berrak neşeli bakışı, tarif edilmez bir çekicilikteydi.</p>

  <p class="normal">“Her ikimiz de, aynı sonuçlara varmışız,” dedi bu arada Marx; kalktı, bir puro yaktı ve odada gezinmeye başladı. “Biz inanıyoruz ki, dünyayı ve insanlığı değiştirme yüce görevini proletarya üstlenecek. Proletaryanın zaferi ise kaçınılmazdır.”</p>

  <p class="normal">“Bundan benim de kuşkum yok,” dedi heyecanla Engels.</p>

  <p class="normal">“Friedrich, eğer sabrın ve zamanın varsa, sana, son zamanlarda, sürekli düşündüğüm bir şey hakkındaki yazımı okuyacağım. Yazdıklarımın birçoğunu, senin yazını okuduktan sonra tamamladım.”</p>

  <p class="normal">Karşı karşıya duruyorlardı. Birisi uzun boylu, diğeri daha kısa; ikisi de geniş omuzlu, güçlü, genç.</p>

  <p class="normal">“Görüyor musun,” dedi Marx, “özel mülkiyet fikrini yok etmek için, komünist fikirler yeterli. Ama gerçek hayatta, özel mülkiyeti yok etmek için komünist eylem gerekiyor.”</p>

  <p class="normal">Marx, bir defter açtı ve birkaç sayfasını çevirdikten sonra okumaya başladı:</p>

  <p class="normal">“Komünist işçiler, aralarında birleştikleri zaman, her şeyden önce eğitimi, propagandayı vs. hedeflerler. Ama aynı zamanda bunlar sayesinde yeni bir ihtiyaç da doğar: Sosyalleşme ihtiyacı. Ve araç olan şey, amaç haline gelir. Bu pratik hareketin, ne kadar parlak sonuçlar getirdiğini, sosyalist Fransız işçilerinin toplantılarında izleyebiliriz. Sigara içmek, içki içmek, yemek yemek vs. artık, insanların bir araya gelmesi için, orada, bir araç olarak kullanılmaz, bağlayıcı araçlar olarak kullanılmaz. Sosyalleşmek, bir birlik içerisinde birleşmek, sosyalleşme amacı taşıyan tartışmalar yapmak, onlar için yeterli olur; insanların kardeşliği, onların ağzında, boş bir laf değil, gerçek ve onların, çalışmaktan kabalaşmış olan yüzlerinden, bize doğru, insanca bir soyluluk parıldar.”</p>

  <p class="normal">Engels; Wuppertal, Bremen, Manchester ve Londra’da, işçilerle yaptığı konuşmaları hatırlayarak her sözcüğü dikkatle dinliyordu.</p>

  <p class="normal">“Tüm bunlar doğru,” dedi, kendinden emin bir tavırla.</p>

  <p class="normal">“Ama felsefeye dönelim,” diye devam etti Marx, “felsefi vicdanımızın denetimini yapmamız gerekecek. Çünkü seninle aynı yollardan yürümüşüz.”</p>

  <p class="normal">Engels, onayladığını göstermek için başını eğdi ve ekledi:</p>

  <p class="normal">“Ben, senden daha uzun bir süre, bu kargaşada bocaladım.”</p>

  <p class="normal">“Yine de, ondan zamanında kurtuldun,” diye devam etti Karl, odada ağır ağır dolaşıp puro içmeye devam ederken.</p>

  <p class="normal">Duman, başını bir an perde gibi kapatıyor sonra da tavana yükseliyordu.</p>

  <p class="normal">“Antropoloji, bir insan bilimidir. Çok önemli ve hâlâ karışık bir bilim dalı. Feuerbach’ın, tüm dinlerle, isimleri her neyse, ilişkisini kararlı bir şekilde bitirdiğini reddedemeyiz. Onun sorusunu ve yanıtını hatırlıyor musun? ‘Tanrı nedir?’ Alman felsefesi, şöyle çözdü onu: ‘Tanrı-insandır.’ İşte, yeni dinin özü budur: soyutlama; Feuerbach insanının putlaştırdığı şey budur. Peki tarihi gelişimleri içindeki gerçek insanlar, nerede? Feuerbach, tüm dahiliğine rağmen, bunu görmüyor. Onun insanı, her şeyin anlamıdır. Ama bu doğru değil; insan, sosyal ilişkilerinin toplamıdır, toplumun sosyal gelişiminin ürünüdür.” Marx, Friedrich’in yanında durdu ve elini omuzuna koydu.</p>

  <p class="normal">Nikotin dumanı, büyük bir bulut gibi uzun süredir odada dolaşıyordu. Bunu fark eden Karl, karısının, ondan, çok sigara içmemesini istediğini hatırlayarak pencerenin kanatlarını sonuna kadar açtı ve hüzünlü bir şakacılıkla izmaritini söndürdü. Kibrit kutusunu kenara çekti, sonra da yazı masasının yanına gidip, sık, düzgün olmayan bir yazıyla doldurulmuş birkaç defter daha aldı. Oturdu ve okumaya başladı. Bunlar, onun için, çok değerli ve önemli düşünceler; birçok yılın sözlere dökülmüş ürünüydüler. Yeni keşfedilmiş bir kıta gibiydiler, uzun bir savaşın sonunda kazanılmış zaferdiler.</p>

  <p class="normal">Marx, Hegel’le tartışıyordu. Cümleleri, bir kanara gibi, düşmanın üzerine yürüyor ve eziyordu. Karl, puro içme isteğini bastırdı.</p>

  <p class="normal">“Fred, bazen, Hegel’in düşüncelerinin, doğanın ve insanın dışında yaşayan, donmuş bir ruh olduğunu düşünmüyor musun? Pandora gibi, o da, onları bir bütün içinde toplamış ve kendi ‘Mantığı’na hapsetmiş”</p>

  <p class="normal">Engels, onaylayıcı bir şekilde başını salladı ve heyecanla ekledi:</p>

  <p class="normal">“Tüm Bauer ailesi, kendi gazetelerinde durmadan bize saldırıyor, bu aynı ruhları sergiliyor ve canlı olan her şeye aşağılayıcı bir tavırla saldırıyor. Saldırılarını, kesin bir şekilde geri püskürtmenin ve sayıklamalarını yüzlerine vurmanın zamanı geldi. Saf felsefenin, en iyi savaş alanı olduğunu ısrarla iddia etmeye devam ediyorlar.”</p>

  <p class="normal">“Çok parlak bir fikir. Ben de uzun süreden beri onlarla çatışmayı arzuluyorum Friedrich. Bu işi, artık bir tek gün bile ertelemeyeceğiz,” diye cevap verdi Marx.</p>

  <p class="normal">“Aslında, Bauerler’in, nasıl bir aptal durumuna düştükleri ve halkı, kitleyi nasıl aşağıladıkları, onların son amentülerinde görülüyor. Ben, onu ezbere hatırlıyorum: ‘Geçmişteki tüm yüce hareketler, başından beri hatalıydılar ve başarısızlığa uğradılar; çünkü, kitleler onlara ilgi duyuyorlardı ve hayranlardı.’”</p>

  <p class="normal">“Evet, Friedrich. Bruno Bauer’in ‘Genel Edebiyat Gazetesi’nde geçen her cümlede kitle ruhuna bir karşı çıkış var. Köppen’in bu oltaya takılmadığına ve Hegel felsefesini iğrenç bir soyutlama düzeyine düşürmediğine seviniyorum.”</p>

  <p class="normal">“Bauer kardeşler, burunları gerçekten uzun olduğundan ilerisini göremiyorlar. Bununla birlikte, kendini beğenmişliklerinin sınırı da yok. Farkında mısın, felsefe parçalarından oluşan tüy döşeklerinin, bulutların üzerinde uçmaya boşuna uğraşıyorlar. Sırayla, her şeyi eleştiriyorlar; özellikle, onları gece gündüz rahatsız eden tüm kitlesel hareketleri. Bunlar, ister sosyalizm, Fransız Devrimi olsun; ister Hıristiyanlık, Anglikanlık olsun; isterse de sanayideki çelişkiler ve mücadele olsun. Çünkü tüm bunlar kitlelerle, insanlarla yakından bağlantılı,” dedi Engels hararetle ve devam etti:</p>

  <p class="normal">“Evet, biz, Bauerler’in, kavga davetlerini kabul ediyoruz! Paris’te kalacağım kısa süre içinde, biz, broşürümüze başlamakla kalmayacağız, ama bundan böyle, kimin ne yazacağını da belirleyeceğiz.”</p>

  <p class="normal">“Bu, bizim, birlikte yapacağımız ilk iş olacak Fred, Mükemmel.”</p>

  <p class="normal">Bu muhteşem akşamda, Engels; engebeli, sessiz Vanneau sokağındaki evden geç saatte ayrıldı. Mutluydu. “Belki de,” diye düşündü, “hayal ettiğim şeyi buldum; ömür boyu bir dost.”</p>

  <p class="normal">Dost, dostlar... Bu sözcükler, çok sık dile getirilmelerine karşın insan üzülerek fark eder ki, hayatında böyle insanlar yoktur.</p>

  <p class="normal">Rahatlıkla içini dökebildiğin ve bundan asla pişmanlık duymadığın, başarısızlıklarını ve sevinçlerini paylaşarak omuz omuza bütün bir hayatı birlikte yürüdüğün insan, dostundur. Dostluk... Eski çağlarda birbiri için hayatını vermeye hazır olan, Orest ve Pilad için bir destan yazılmıştı. Sınanmalar, mücadele ve arayışlar onları, daha güçlü ve daha sağlam bir şekilde birleştirmiş ve zafer getirmişti. Friedrich, adımlarını gittikçe hızlandırarak yürüdü. Karl’ın ateşli bakışlarını karşısında görüyor, gülüşü kulaklarında yankılanıyordu; övgülerinden gurur duymuş, yüreklendirici sözlerine sevinmişti. Bu görüşme, her ikisi için de çok şey vaat ediyordu. Engels gülümsedi. Etraftaki her şey harikuladeydi.</p>

  <p class="normal">Paris, seslere ve renklere bezenmişti. Tuileries Bahçesi’nde, orkestra, ‘Sevil Berberi’ uvertürünü çalıyordu. Kafelerin sandalyeleri, tretuvarları kaplamıştı. Birçok kişi kafayı bulmuştu; şarap, dilleri çözüyor, kahkahalara yol açıyordu.</p>

  <p class="normal">Bu sıcak sonbahar akşamlarında, sadece evler somurtkan ve ıssız görünüyordu. Sanki, herkes meydanlara ve bahçelere inmişti. Gürültülü bulvarlardan geçmek kolay değildi. Çünkü yüksek şapkaların üzerine, kestaneler, sararmış, tozlu yapraklar dökülüyordu. Açık renk elbise giymiş işveli birkaç kadın, bol elbiselerinden yabancı olduğunu anladıkları şık ve genç erkeğe özellikle takıldılar. Engels, özür diledi. Kadınlar, onunla konuşmaya çalıştılar ama Friedrich hızla kenara çekilmişti. Karl’ın sessiz evinde konuştuklarını bir kez daha düşünebilmek için yalnızlığa her zamankinden çok ihtiyaç duyuyordu.</p>

  <p class="normal">“Dost!” Anlamını ta kalbinde duyduğu bu söz, onu sevindiriyor ve tüm benliğini sarıyordu. Gelecekte, her ikisini de çok ağır sınavların beklediğine kuşku yoktu. Ama bu sadece, ruhlarını yüceltebilir ve heyecanlarını kamçılardı.</p>

  <p class="normal">“Devrim!” İşte bunu hayal ediyordu Engels. Oysa etrafta, endişe verici bir sessizlik vardı...</p>

  <p class="normal">Friedrich, antik bir tapınağa benzeyen opera binasına yaklaştı. Bu akşam, Ernani’nin prömiyeri vardı. Operanın bestecisi, İtalyan Verdi, Paris’te henüz pek az tanınmıştı.</p>

  <p class="normal">“Verdi... ‘Nabucco’sunu ve ‘Lombardlar’ını dinledim. Müziği bana kaba ve keskin geldi,” diye düşündü Friedrich. Geçen bahar, Londra’da, İtalyan operasının gastrolleri sırasında dinlediği Donizetti ve Rossini’yi, daha çok beğenmişti. Friedrich bazen tam olarak hatırlayamasa da, ‘Lucia du Lammermoor’ ve ‘Favori’nin melodilerini mırıldanıyordu. Rossini’nin ‘Sevil Berberi’, aryalarının güzelliği bakımından ona bir müzik şaheseri gibi geliyordu.</p>

  <p class="normal">Bu arada yırtık gömlekli cingöz bir çocuk elinde kalan son akşam gazetelerini Engels’e satmaya çalışıyordu.</p>

  <p class="normal">“Bayım, herhalde, vatansever Fransızların Cezayir’de Abd-el-Kadir’in peşine düştüklerinden, Faslıların ise kendi topraklarında onlara yardım ettiklerinden habersizdir? Bay ne düşünüyor acaba: Bu akılsız Abd-el-Kadir, kaçmayı başaracak mı, yoksa yakayı ele verecek mi? Onu Paris’te görmemiz ilginç olurdu,” diye sırnaşıyordu gazete satıcısı yumurcak.</p>

  <p class="normal">“Ya sen yumurcak, palmiyelerin, devekuşlarının ve gazalların ülkesine gitmeye hazırlanmıyor musun?” diye sordu Engels, çocuğa bir su yerine bir frank vererek. “Kendine bir gömlek al ve evine git.”</p>

  <p class="normal">“Ailem benim sırtımda bayım,” diye havalı bir şekilde cevap verdi çocuk.</p>

  <p class="normal">Cezayir ile ilgili haberler, Friedrich’in ilgisini çekmişti; bu saatte karanlık ve ıssız olan borsa yakınlarındaki bir kafeye saptı. Kafe sessizdi ve çok dumanlıydı. Engels, kahveyle birlikte bir küçük marmelatlı çörek siparişi verip, gazeteleri okumaya koyuldu. Yan salondan, birbirine çarpan bilardo toplarının kısa, künt sesleri duyuluyordu. Elindeki hisse senetleri değersizleşmiş, oldukça sarhoş bir ticaret komisyoncusu bir şeyler mırıldanıp hıçkırarak yorgun, zayıf garsonun gitmesine engel oluyordu.</p>

  <p class="normal">Bu yıl Fransızlar, Cezayir’i ele geçirmişti. Engels okuyordu: Prens Joinville’in savaş gemileri Mogador’u bombardımana tutmuş ve onun istihkâmlarını yıkarak adaya beş yüz asker yığmıştı. İngiltere; bir Fransız Kabinesi’ni, bir Fas Sultanı’nı tehdit etmeye devam ediyordu. Aslında Fransa’nın, bu sefer, Fas’ta elde ettiklerini korumaya hiç niyeti yoktu. Fas Sultanı’nın, kendisini aşağılayarak yalvarmalarına cevap olarak uzlaşma görüşmelerini başlattı.</p>

  <p class="normal">10 Eylül’de, Cezayir’e karşı Tanger Antlaşması yapılmıştı. Yurdunun kurtuluşu için Fransız istilacılarına karşı savaşan ünlü emir Abd-el-Kadir, bu sıralar kendisine sadık kabileler arasında saklanıyordu. İsyankâr emirin kaderini Fransa ve Fas arasındaki antlaşma belirliyordu. Abd-el-Kadir’in çok ünlü olduğunu bilen Fransızlar, onu esir almayı başardıklarında, gönül yüceliği gösterme sorumluluğunu üstlenmişlerdi. Faslılar ise kendi adlarına, isyancıların cesur önderine tekrar güç toplama fırsatı vermek için, onu sahil kentlerinden birinde enterne etmeye söz veriyorlardı.</p>

  <p class="normal">Engels, alaycı bir şekilde gülümsedi. “Fransızlar, Faslılarla cilveleşiyor; köpekbalığı, sazan balıklarıyla oynuyor. Cezayir ve Fas, halk savaşlarının alevinde cayır cayır yanıyor; bu ülkelerde silah sesleri dinmiyor.”</p>

  <p class="normal">Friedrich, Paraguay’ın bağımsızlığının ilan edildiği haberini okudu ve bunun ne kadar pahalıya patladığını, Brezilya ile savaşta ne kadar kan döküldüğünü hatırladı.</p>

  <p class="normal">Dünya sükûna ermemiş ve eremez. Friedrich, gazeteleri attı ve hâlâ gürültülü olan sokağa çıktı. Gecenin taptaze havası, insanı canlandırıyordu.</p>

  <p class="normal">“İyi, çok iyi,” dedi Engels, Almanca. Tıpkı memleketi Barmen’de konuştukları gibi.</p>

  <p class="normal">Bazen kendisi de yetişme koşullarının ve alışkanlıklarının bastırdığı heyecanına şaşırıyordu. Ama o, sadece yirmi dört yaşındaydı!</p>

  <p class="normal">“Heine, dünyanın bütün meydanlarında aşkını haykırmak istediğini söylüyor. Sanırım şimdi ben de şarkı söyleyebilirim ama aşka değil; dostluğa, yalnızlıktan kurtuluşa,” diye düşündü Engels.</p>

  <p class="normal">Friedrich, Paris’te kaldığı kısa zaman zarfında, Marx’la birlikte, Bauer kardeşleri eleştirmek üzere planladıkları broşüre yedi bölüm yazdı.</p>

  <p class="normal">Bu günlerde, ona, günler ve geceler olağanüstü kısaymış ve insana yetmeyen tek şey zamanmış gibi geliyordu. Engels, birkaç kez, tek başına veya Marx’la Fransız sosyalistlerin ve komünistlerinin toplantılarına gitti ve demokrat Flocon’un konuşmalarını ilgiyle dinledi. ‘Reform’ gazetesinin, henüz elli yaşında bile olmayan redaktörü, yirmi dört yaşındaki Friedrich’e namuslu ve dürüst bir ihtiyarmış gibi geldi. Yüzü; havalı, süslü, şirin bir kızınkini andıran, narin vücutlu sosyalist Louis Blanc, o zamanlar, işçi ve zanaatkârların yaşadığı varoşlarda büyük bir sükseye sahipti. Louis Blanc’ın karışık görüşlerinin eleştirilmesine karşı gösterilen hoşgörüsüzlük, Engels’i şaşırtmıştı.</p>

  <p class="normal">Tartışma sırasında sükûnetlerini koruyabilen düşünceli İngiliz Chartistleriyle kıyaslandığında Fransızlar eleştiri kaldırmazmış gibi geliyordu Engels’e. Onların, parlak sözlere karşı duydukları aşk, ateşlilikleri, keskin espri anlayışları, moral durumlarındaki hızlı değişim, hemen göze çarpıyordu.</p>

  <p class="normal">Friedrich, birkaç gün sonra Barmen’e gidecekti. Onu orada, adaba muhafık ataerkil evlerinde her zaman sebepsiz yere çıkışan, despot, nasihat vermekten hoşlanan babası; sevgi dolu, duygulu, şefkatli annesi ve enerjik, al yanaklı, yaşama sevinciyle dolu yedi erkek ve kızkardeş bekliyordu! Friedrich, idealleri bakımından onlardan kesinlikle farklıydı. Aile fertleri, kendilerini kaygı ve düşüncelere bırakmıyor ve fabrikatör ya da fabrikatör karısı olmanın bu dünyada imrenilecek en büyük şans olduğuna inanıyorlardı.</p>

  <p class="normal">Friedrich tam yirmi dört yıl önce bir sonbahar sonunda bu büyük evde doğmuştu.</p>

  <p class="normal">Engels’in şimdi, doğduğu eve yaklaştığı sırada olduğu gibi, o zaman da, keskin rüzgârın döktüğü son erguvani altın yapraklar Wupper nehri vadisini, ağırbaşlı Barmen sokaklarını işgüzarlıkla döşüyordu.</p>

  <p class="normal">Engels’in gidişinden kısa bir süre sonra, sağlığına kavuşmuş çocuklarıyla birlikte Jenny, Trier’den Paris’e döndü. Vanneau sokağındaki evde hayat her zamanki gibi akmaya başladı.</p>

  <p class="normal">1844 yılının yazı ve sonbaharında Karl, sık sık, işçiler ve zanaatkârlarla görüştüğü Paris’in kenar mahallelerine gidiyordu. O sıralar Vaugirard sokağındaki yapılanma henüz seyrekti ve suya gelen kadınların toplanıp gürültü ettiği kuyuların çevresinde kızılımsı otlar bitmişti. Akşamları, işten dönen arabacılar, mobilyacılar, demirciler, terziler ve kalfalar döşenmemiş sokaktan geçiyorlardı. Buradaki küçük evlerden birinde terzi Stock, ailesiyle birlikte yaşıyordu.</p>

  <p class="normal">Yaramaz oğlu Johann’ın bütün gün oynadığı bahçeden, uzaklardaki şehir çöplüğü ve cılız bir ormancık görünüyordu. Küçük evin sahibi, araba ustasının dulu, çatı katını da kiraya vermişti. Orada üç arkadaş yaşıyordu: Eğirme fabrikasında çalışan Fransız Cabien, İtalyan Diverolli ile matematik ve müzik dersleri veren Polonyalı Krasotzki.</p>

  <p class="normal">Sokağın dibindeki çitin yanında tabelası silikleşmiş bir meyhane vardı. Tabelanın üzerine, ışıl ışıl bir saraya bakan ak saçlı üç ihtiyar çizilmişti.</p>

  <p class="normal">Restorasyon yıllarında ‘Çocuk İsa’nın Yanında’ adını taşıyan meyhanenin tabelası zaman geçtikçe silinmiş şimdiki sahibi Bay Jean da bir ambara benzeyen bu dar lokale ‘Adalet Arayanların Kulübü’ adını uygun görmüştü. Mesaiden sonra ucuz şarap içmek ve şundan bundan konuşmak isteyen semt sakinleri, Fourier ve Cabet’nin fikirlerine sempati duyduğunu ilan eden Jean’ın yanına toplanıyordu. İnsan, bu ‘kulüp’ün basit ahşap masalarında soluklanabilir, en önemlisi de kolayca hararetlenen tartışmaları izleyip katılabilirdi.</p>

  <p class="normal">Jean, lokalinin kapılarını genellikle ağzına kadar açardı. Üç ahşap basamak çıkıldığında, ziyaretçilerin sıcak akşamlarda oturduğu geniş verandaya ulaşılırdı.</p>

  <p class="normal">Meyhanecinin karısı, yüzünde yanık izleri bulunan kirpiksiz ve kaşsız bir nineydi. Gençliğinde bir manastırın yanındaki atölyede dantel örmüştü. Örgülerin motifleri çok zordu. Usta kadınlar, gün ışığının girmediği garip salonlarda mum ışığında çalışırlardı. Bazen öyle olurdu ki, uğruna aylarca emek verilen bu ince elişleri tutuşuverirdi. Aradan yıllar geçmiş olmasına karşın meyhanecinin karısı ispermeçet mumlarının yanan fitillerine hâlâ korkuyla bakıyor; mumlukları getirirken, başını mümkün olduğu kadar geride tutmaya çalışıyordu.</p>

  <p class="normal">Meyhane sahibesi, genellikle, küçük ve alçak salonun tek süsü olan, duvara oyulmuş eski usül ocağın yanına yerleştirilmiş, devrim zamanından kalma süngülerin ve kilden yapılma tabak çanakların yanına otururdu.</p>

  <p class="normal">Pazara denk gelen bir yaz gecesinde, meyhanenin müdavimleri yine canlı bir sohbete başladı. Altmış yaşlarındaki çenesi düşük meyhane sahibi, tezgahın arkasında duramıyordu. Çevik hareketlerle yüksek sandalyesinden atlıyor ve bir o masaya bir bu masaya gidiyordu.</p>

  <p class="normal">“Yalanım yok,” dedi fırlayarak, “güçlü kuvvetli bir delikanlı için şehirde her zaman iş bulunur. Atölyeler ve fabrikalar, benim torunlarım gibi hızla büyüyor.”</p>

  <p class="normal">Bardağındaki ekşi şarabı bitirmek üzere olan cılız bir adam konuştu:</p>

  <p class="normal">“Benim işim var ama böyle yaşamaktansa gebermeyi tercih ederim. Kaç yaşındayım dersiniz, arkadaşlar?”</p>

  <p class="normal">Kalktı ve çevresinde dönmeye başladı. Mumun ışığı yüzüne düşerek gözlerinin altındaki daireleri derinleştirmiş ve zaten ince olan burnunu iyice sivriltmişti.</p>

  <p class="normal">“Susuyorsunuz ha? Yirmi dokuz yaşındayım. Biliyorum, elli beş diye düşündünüz.”</p>

  <p class="normal">Sahibe, acıyarak konuştu:</p>

  <p class="normal">“Hayır, sen henüz genç görünüyorsun, yalnız hastalıklısın.”</p>

  <p class="normal">“Bröton çamaşırcısının elindeki çamaşır gibi sıkılmışım. Mezar gibi karanlık bir ambarda, günde on dört saat çalışmak! Ve bu, beş yıldır devam ediyor. Karım bir memurla kırıştırıyor. Onun artık kocası yok.”</p>

  <p class="normal">Gürültülü bir şekilde öksürdü.</p>

  <p class="normal">“Bizi, bununla mı şaşırtmaya çalışıyorsun,” diye çıkıştı geniş omuzlu, gözleri uykusuzluktan kızarmış gibi görünen bir delikanlı. “Ben madende on üç saat kömür kazıyordum ve oradan zamanında sıvışmasaydım şimdi bir köstebek gibi kör olacaktım.”</p>

  <p class="normal">“Kardeşler, mutlu bir hayatı nerede arayacağımızı ben biliyorum,” diye bağırdı duygulu tenor sesiyle ‘kulüp’ün sahibi. “Altın Boğa ve rahiplerinin, banker ve fabrikatörlerin hakim olduğu bu çürümüş ülkeden defolalım. Buradan defolalım! Adanmış ülkeye! Okyanusu yüzerek geçeceğiz ve orada zenginlik ve adalet bulacağız, kardeşlerim benim...”</p>

  <p class="normal">Bu arada meyhaneye giren Johann Stock’un alaycı sesi, meyhanecinin monoloğunu kesti.</p>

  <p class="normal">“Vaaz çektiğin yeter, ihtiyar.”</p>

  <p class="normal">“Ben sosyalistim,” diye diklendi Jean.</p>

  <p class="normal">“Sen masal anlatıyorsun. Cabet dedenin düşündüğü İkarus ülkesine, senin cennetine ihtiyacımız yok! Ben bu dürüst bilgeye saygı duyuyorum ama doğruyu söylemek gerekirse bizim için burası da kötü olmayacak.” Ve Stock yüksek sesle okumaya başladı:</p>

  <p class="indentmetin">“Mutlu olalım bu toprakta.</p>

  <p class="indentmetin">Acı içerisinde yaşadığımız yeter!</p>

  <p class="indentmetin">Çalışan ellerin emeğiyle,</p>

  <p class="indentmetin">tembel karınları doldurduğumuz yeter!</p>

  <p class="indentmetin">Ekmek doğuruyor toprak, gence de ihtiyara da.</p>

  <p class="indentmetin">Şan ve şölen sofrası kuruyor bize.</p>

  <p class="indentmetin">Güller, mersinler, huzur ve arzuyu</p>

  <p class="indentmetin">ve tatlı günahı o veriyor bize.”<sup class="calibre5"><a href="../Text/ates2_split_016.html#footnote-628-3" id="footnote-628-3-backlink">[3]</a></sup></p>

  <div class="clrb"/>

  <p class="normal">Arzuladığımız dünyayı bu topraklar üzerinde kuracağız.</p>

  <p class="normal">Terzi kalfası Johann Stock da henüz otuz iki yaşında olmasına rağmen oldukça yaşlı görünüyordu. Zayıf yüzündeki derin kırışıklar, saçlarının kızıllığını yumuşatan beyazlıklar, çökük, yorgun gözlerinin gergin bakışları, kaderin kendisine cömertçe reva gördüğü ağır sınavların kanıtıydı.</p>

  <p class="normal">Geçim derdiyle 1831 yılı başlarında Ren kıyılarında dolaşırken, Savoie dağlarını aşarak Fransız tekstilinin başkenti Lyon’a gelmişti. O zamanlar Stock, uzun boylu, kızıl saçlı bir delikanlıydı; neşeli ve şakacıydı. Birkaç dokuma el tezgahının sahibi ihtiyar Bouvri’nin atölyesinde, başını sokabileceği bir yer bulmuştu ve sipariş olduğu zaman aldığı düşük ücret de ödülü oluyordu. Aldığı para, kirasına, yemeğine ve küçük lambanın yağına zar zor yetiyordu. İşte o sıralarda okumayı yazmayı öğrenen genç kalfa, tutkuyla okumaya başladı. Stock, mutluluğunu da Lyon’da buldu. Bu, ihtiyar Bouvri’nin yapma çiçek ustası kızı Geneviève’di. O gün bu gündür suları berrak Rhône’un kıyısındaki bu kent, onun için hep değerli oldu.</p>

  <p class="normal">Lyon ayaklanması sırasında, Stock kızıl bir kumaşın üzerine şunları yazdı: “Çalışarak yaşamak ya da savaşarak ölmek!” Ve işçi semti Croix-Rousse’da bu bayrağın altında çarpıştı.</p>

  <p class="normal">Böylece Alman kalfa, ilk sınavından Fransız kentinin yoksul kenar mahallesinde ateşle vaftiz edilerek geçti. İnsan, bir kez kanını çarpıştığı barikata bulaştırmışsa, sonsuza dek devrimle kan kardeşi olmuştur artık. Ve Stock, dikenlerle döşenmiş bir yoldan yürüyordu. Lyon ayaklanmasının yenilgiye uğramasından sonra Stock, sadık Geneviève’le birlikte kendi memleketine, Darmstadt’a döndü.</p>

  <p class="normal">Orada gizli bir devrimci komiteye katıldı. Komite kısa bir sürede açığa çıkarıldı. Hessen Hapishanesi’nin cehenneminde iki yıl geçiren Johann’ı, yenilgi karamsarlığa düşüremedi. Mutsuzluk, nasıl gerçek dostluğun sınama taşıysa, aynı şekilde hapishane de, devrimcinin sınandığı okuldur.</p>

  <p class="normal">Yüzyılların, acımasızlık adına bulup geliştirdiği her şeyi yaşadı Stock. Ama kendini kaybetmemesine, isyancı ruhunu korumasına rağmen ruh sağlığını yitirdi; topallamaya başladı, saçları ağardı ve gülme yetisini neredeyse kaybetti.</p>

  <p class="normal">Düşünmenin ve öğrenmenin sonsuz sevincini tanıyan Stock, hapishaneden kaçmayı başarınca yavaş yavaş fiziksel ölümden kurtuldu. Birkaç yıl boyunca, kendisi tutuklandıktan sonra sınırdışı edilen Geneviève’i boşuna aradı. Ama hayatın olanakları tükenmez ve hiçbir hayal gücü de tesadüfün hazırladığı şeyleri tasarlayamaz.</p>

  <p class="normal">Blanqui’nin gizli ‘Mevsimler Birliği’ komitesinin üyesi Johann Stock, 1839 yılında, sokak çatışmaları sırasında ağır yaralandığında, kendisi gibi burada savaşan Geneviève tarafından kurtarıldı.</p>

  <p class="normal">“Mücadelecinin yaşamı her zaman olağandışıdır,” diye düşünürdü terzi ve kaderinin tersliklerine şaşmazdı.</p>

  <p class="normal">Son birkaç yıldır da Stock, Paris’te yaşıyordu.</p>

  <p class="normal">“Evet, arzuladığımız dünyayı kurmayı başaracağız,” diyordu.</p>

  <p class="ortayazi">***</p>

  <p class="normal">Johann, meyhanedekilerle biraz daha konuştuktan sonra tozlu sokakta topallayarak sürüklendi. Kiralık bir evde, İtalyan Diverolli ve Polonyalı Krasotzki’yle birlikte oturuyordu.</p>

  <p class="normal">Pietro Diverolli, ünlü İtalyan devrimci Guiseppe Mazzini’nin hemşerisiydi. İkisi de Cenova’da doğmuştu. Giuseppe, edebiyat ve felsefe öğrenirken, ondan beş yıl sonra doğan Pietro, babasıyla birlikte balık tutmaya gidiyor; sonra da limandaki buharlılara yük taşıyordu. Genç Mazzini öğrenimini bırakarak bir gazetenin redaktörü olduğunda, o da yük taşımaktan çöküp, mezarlık çitleri arasında kurulan bir atölyede işe girdi.</p>

  <p class="normal">Pietro, boş saatlerinde, Campo Santo’nun, mermer kabirlerin içinde eski tüccarların ve yöneticilerin yattığı parklarında dolaşmayı seviyordu.</p>

  <p class="normal">Uzaklarda, sakin havalarda üzeri morumsu bir kadifeyle örtülen Akdeniz görünüyordu. Mersin ve defne ağaçları, mezarlığı antik bir ormana dönüştürmüştü.</p>

  <p class="normal">Bir keresinde uzak bir park yolunda, yoksul ölülerin gömüldüğü mezarlığın tepesinde Pietro, uzun boylu, cılız, genç bir adam görmüştü. Adamın, İtalya’da bile ender rastlanan, yakıcı siyah gözleri vardı; pelerinini ve şapkasını otların üzerine atmış oturuyordu. Pietro, tanımadığı bu adamın esinli yüzünden gözlerini alamıyor, onun çok önemli bir şeyi mi düşündüğünü yoksa dua mı ettiğini anlamaya çalışıyordu.</p>

  <p class="normal">Genç adam birden sanki onun düşüncelerini okumuş gibi geniş geniş gülümsedi ve konuşmaya başladı.</p>

  <p class="normal">Adı Guiseppe Mazzini’ydi. Ertesi gün, hükümet yetkililerinin emri üzerine, Cenova’yı sonsuza dek terk etmek zorundaydı. Karbonarilerin gizli komitesinin üyesi olduğundan kuşkulandıkları için onu İtalya’dan kovuyorlardı. O da, doğduğu kentle vedalaşıyordu.</p>

  <p class="normal">“Kristof Kolomb da Cenovalıymış,” dedi, Pietro’ya biraz garip ve çok okumuş gelen Mazzini. “O, Amerika’yı keşfetti; ya seninle biz, insanlara yararlı olacak neyi keşfedeceğiz?”</p>

  <p class="normal">Mazzini sonra da ona, ‘Genç İtalya’ adını verdiği, yeni partinin programını anlattı.</p>

  <p class="normal">“Cumhuriyet ve birlik,” diyordu heyecanlı bir şekilde Giuseppe, elini ileriye doğru uzatarak ve Pietro’yu, gözleriyle yakıyordu. “Cumhuriyet: Çünkü, eski Roma’da bu yönetim şeklini en iyi ve mantığa en uygun yönetim şekli olarak görüyorlarmış. Birlik ise gücü garanti ediyor; kıskanç ve güçlü birleşik devletlerle çevrili İtalya, her şeyden önce güçlü olmalı. Benimle aynı fikirde misin?”</p>

  <p class="normal">Pietro bir Cenovalıya özgü ateşlilikle, kendisine Tanrısal ve içten gibi gelen Giuseppe’nin sözlerine inanmıştı.</p>

  <p class="normal">“Bizim şiarımız ‘Tanrı ve Halk.’”</p>

  <p class="normal">Ve Pietro, onun arkasından bu sözcükleri mümince tekrarladı, tıpkı çocukluğunda, inançla ellerini kavuşturup, “Bizim Babamız”<sup class="calibre5"><a href="../Text/ates2_split_017.html#footnote-628-4" id="footnote-628-4-backlink">[4]</a></sup> dediği gibi.</p>

  <p class="normal">Mazzini’nin yazdığı ‘Genç İtalya’nın programı, mistik-dinsel içeriğine rağmen, İtalyan halkının, haklarında hemen hemen hiçbir şey bilmediği, yirmili yılların İtalyan Komplocuları’nın vaaz ettiği her şeyden tümüyle farklıydı.</p>

  <p class="normal">Onlar, derin bir sırrı korumaya çalışmışlar, mutlu bir ülkeyi hayal etmişlerdi. Mason-taşçılardan farklı olarak, İtalyan Komplocular kendilerine kömürcüler diyorlardı. Karbonariler sayıca kalabalıklardı ve zafere mahkûmdular.</p>

  <p class="normal">Ateşli bir cumhuriyetçi ve milliyetçi olan Mazzini, İtalya’nın burjuva demokratlarını birleştirdi. Sadık Pietro Diverolli onun neferi oldu. Guiseppe’nin verdiği görevleri yerine getirdi ve birkaç kez gizlice İtalya’ya gidip geldi.</p>

  <p class="normal">1844 yılında, büyük sayılmayacak bir grup, son derece cesur Bandiera kardeşlerle birlikte Kalabriya’ya girdi, orada bir ayaklanma başlattı ve ‘Genç İtalya’nın programında yer alan talepleri ilan etti. Avusturyalılardan oluşan bir intikam bölüğü, çatışmada onları yendi ve esir aldı. Bandieralar kurşuna dizildi. Karbonarilerin deneyi gibi, bu komplo da yenilgiye uğradı.</p>

  <p class="normal">Ayaklanmaya katılan Diverolli, mucize eseri kurtuldu ve Kalabriya’dan İsviçre’ye kaçtı. Kısa bir süre kaldığı Lozan’da, ‘Adiller Birliği’nin üyesi, eski üniversiteli Karl Schapper’le arkadaşlık kurdu. Sonunda, yaya olarak Paris’e ulaştı. Gittikçe daha yoğun bir çaresizliğe kapılıyordu. ‘Genç İtalya’nın başarısızlıkları, daha önce Mazzini’nin taktik ve teorik yeteneğine sonsuz bir şekilde güvenen birçok sempatizanı ürkütmüştü ve fikirleri gerçekleştirilemez görülmeye başlanmıştı.</p>

  <p class="normal">Birçoğu aynı zamanda, Roma Papası’nın önderliği altında reformlar ve özgürlük vaat eden, papaz Gioberti tarafından ayartılıyordu. Bazıları ise, Avusturyalılarla savaşma çağrısı yapan, aristokrat, sıradan bir ressam ve yazar Masimmo D’Azeglio’nun sözlerine kanmıştı.</p>

  <p class="normal">D’Azeglio, Sardunya Kralı Karl Albert’ten anayasa talebini basına ve topluluklara yaptığı açıklamalarla dile getiriyordu. Cumhuriyet olasılığına karşı, Papa veya Kral’ın hakimiyeti ihtimali, dinsel aristokrasinin ve büyük burjuvazinin daha çok hoşuna gitmekteydi.</p>

  <p class="normal">Öğrenci gençlik ve küçük burjuvazi ise artık hiçbir şey yapmadan duramazdı.</p>

  <p class="normal">İtalyan burjuvazisinin ve uyanan halkın en iyi temsilcileri ağırlıklarını açık bir çatışmadan yana koymuşlardı. Monarşistleri ve cumhuriyetçileri bir araya getiren şey, Avusturya’ya karşı duydukları kin ve bu imparatorluğun yurtları üzerindeki boyunduruğunu yok etme arzusuydu.</p>

  <p class="normal">Fransa’da kalmak zorunda olan Diverolli, bir eğirme fabrikasında çalışıyordu. Orada, Fontainebleau doğumlu, yaşama sevinciyle dolu Étienne Cabien’le arkadaşlık kurdu. Bir keresinde, bir işçi toplantısında, Cabien ve Diverolli, Sigizmund Krasotzki’yle karşılaşmışlar ve Lüksemburg Bahçeleri’nde, bir bankta, hava aydınlanana kadar zevkle sohbet etmişlerdi.</p>

  <p class="normal">Sabah, bu üç arkadaş birlikte yaşamaya karar verdiler ve aynı gün, Vaugirard sokağındaki bir dula ait çatı katını kiraladılar.</p>

  <p class="normal">Eski Polonya şehri Lublin’de doğan Krasotzki, 1831 yılında Fransa’ya iltica etmeden önce isyancı Savinski’nin ordusunda subaydı ve Varşova’da son kurşununa dek çatışmıştı.</p>

  <p class="normal">Sürgünlüğü sırasında birçok meslek değiştirdi. Bir şarap tüccarının yanında şişe yıkadı, meyhanede garson olarak çalıştı, bir çiftlikte bekçilik yaptı, Chamonix’de koyun sürüsü güttü, ayakkabıcı kalfası olarak çalıştı... Sonunda sık sık işsiz kalmak ve açlık, sağlığını bozdu ve hastalandı. Bu arada Sigizmund, Paris’te, ülkesindeyken tanıştığı Adam Mitzkeviç’le karşılaştı. İhtiyacı olan herkese, özellikle de Polonyalılara, her zaman yardım etmeye hazır olan şair, Krasotzki’ye birkaç matematik dersi buldu; daha önce de, zengin evlerini ziyaret edebilsin diye ona, bir takım elbise aldı.</p>

  <p class="normal">Krasotzki o zamandan beri iyi kötü toktu. Adam Mitzkeviç’in edebiyat dersleri verdiği Collège de France’ı sıklıkla ziyaret ediyordu.</p>

  <p class="normal">‘Polonya’nın Vicdanı’ adını verdikleri ünlü şair kürsüye çıktığı zaman, mutlaka kalabalık bir dinleyici topluluğu olurdu. En katı kalbi bile heyecanlandıran ve insan ruhunda doğruya karşı aşk ve haksızlığa karşı öfke uyandıran eşi bulunmaz bir hatipti.</p>

  <p class="normal">Saçları kırlaşmaya yüz tutmuş güçlü kafasını dimdik kaldıran Adam Mitzkeviç, ezilen halkların acılarını ve aşağılanmalarını anlatır ve onlar için özgürlük isterdi. Gelecekteki ulusal devrimler hakkında kehanette bulunur ve kendi şiirlerini okurken heyecanı sanki yüzüne vururdu. Böyle anlarda, ağzının çevresindeki acı çizgiler silinir; düşünceli derin gözlerindeki hüzün kaybolurdu.</p>

  <p class="ortayazi">***</p>

  <p class="normal">Collège de France’ta Mişle de –yüce 1789 yılının tarihçisi– sık sık konuşurdu. Krasotzki; Mitzkeviç ve Mişle’yi dinlerken, gözyaşlarını zor tutuyordu. Özgürlük! Bağımsızlık! Sürgündeki bir devrimciye yaşama gücü veren sihirli, kutsal sözcüklerdi bunlar. Sigizmund, Mitzkeviç’in birçok şiirini ezbere bilir ve özellikle kendisini heyecanlandıranları tekrarlardı:</p>

  <p class="indentmetin">Yıkılacak her türlü zulüm, kalplerde aşk ışıyacak,</p>

  <p class="indentmetin">yükselirken göklerde kapitol kubbesi,</p>

  <p class="indentmetin">ölümlüler önünde yıkılıp kalacak.</p>

  <p class="indentmetin">Taçla çelenklenmiş, yetkin gururlu halk,</p>

  <p class="indentmetin">ölüme götürecek, asa tutanları.</p>

  <p class="indentmetin">Avrupa’da parlayacak özgürlük ateşi.</p>

  <div class="clrb"/>

  <p class="normal">Boş saatlerini, Collège de France’taki dersler ve işçi toplantılarının yanı sıra, parası olduğu zamanlar gittiği bir başka yüce hemşerisinin, Frederic Chopin’in konçertolarını dinleyerek geçirirdi.</p>

  <p class="normal">“Eğer beste yapma yeteneğim olsaydı, Chopin’in, ses dünyasında bulmuş olduklarına başka hiçbir şey ekleyemezdim. Tıpkı Mitzkeviç gibi o da kalplerimizi okuyor ve okuduklarını anlatıyor,” diyordu Sigizmund, arkadaşlarına.</p>

  <p class="normal">Krasotzki, eski bir keman satın almıştı. Onunla sadece Polonya halk türkülerini değil, Chopin’in parçalarını da çalıyordu. Yaz akşamları, Sigizmund’un açık pencerelerinden yayılan coşkulu sesler, sokakta bir dinleyici kalabalığı yaratırdı. Dükkan ve meyhane sahipleri, onun yanına çocuklarını da getirmeye başlamışlar ve kısa bir süre sonra matematik derslerine müzik dersleri de eklenmişti. Ama en önemlisi, o tozlu, yoksul kenar sokağı Vaugirard sakinlerinin sevgisini kazanmıştı. Müzik, insanları yakınlaştırıcı bir köprüydü.</p>

  <p class="normal">Vaugirard sokağında, tıpkı Paris’in birçok kenar mahallesinde olduğu gibi, çok sayıda yabancı yaşıyordu. Sürgünler –Almanlar, Polonyalılar, İtalyanlar– 1830 Devrimi’nden sonra burada mekan tutmuşlardı. İşçiler ve zanaatkârlar, Avrupa’da, özellikle Fransa’da olup biten her şeyi, gözlerini dört açarak izliyorlardı. Kendi kaderleri de buna bağlıydı. Toplanıp siyasi haberleri konuşuyorlar, gruplar oluşturuyorlardı.</p>

  <p class="normal">Bu toplantılara, bazen Fransız gazeteciler de katılırdı; yükselen ‘Reform’ gazetesinin çok bilmiş redaktörü Flocon, kendini beğenmiş, nasihatçi Louis Blanc bunların başında geliyor ve insanın insan olma hakkı için mücadele çağrısı yapıyorlardı.</p>

  <p class="normal">Marx, işçilerle görüşmekten hoşlanır, onları dikkatle dinlerdi. Davetleri de seve seve kabul ediyordu. Bir ağustos akşamı, Cabien, Krasotzki, Diverolli ve Stock’un oturduğu küçük eve geldi.</p>

  <p class="normal">Dulun odası –küçük evdeki en büyük oda– terzilerle, mobilyacılarla, matbaacılarla ve iplikçilerle tıka basa dolmuştu. İşgününün dayanılmaz uzunluğu, pahalılık ve yıkım, yüksek kiralar üzerine yapılan konuşmalardan sonra, tartışma, tüm anayasal kanunları başka türlü gösteren Başbakan Guizot ve Kral’a, İngilizlerin kendi misyonerleriyle halk arasında körükledikleri hoşnutsuzluklara, Fransız Tahitisi’ndeki olaylara kaydı.</p>

  <p class="normal">“Kralların entrikaları yüzünden, orada Fransız gemi tayfaları şehit oldu,” dedi Cabien.</p>

  <p class="normal">“Kralın ağzı,” diye cevap verdi, sakallı bir mobilyacı; Louis-Philippe’in “Benim ağzım” dediği Guizot’yu kastediyordu. “Fransız halkının refahı için konuşuyor, yalnız ‘halk’ derken, bankerleri, spekülasyoncuları ve dolandırıcıları kastediyor.”</p>

  <p class="normal">“Ben köyde büyüdüm, ama orada köylü, kendisine daha uzun süre hizmet edebilmesi için, ata özen gösterirdi. Fabrikatör ise, kendi işçisini bir an önce mezara yollamaktan başka bir şeye aldırmıyor. Çıkarlarını bilmiyor,” dedi, metal fabrikasından genç bir işçi.</p>

  <p class="normal">“Bunu çoktan biliyoruz.”</p>

  <p class="normal">Sıcaktı, birçoğu susamıştı. Ev sahibesi, bir tepside, su dolu bir sürahiyle bardakları getirdi. Marx’a yaklaşınca, kar beyazı önlüğünün kocaman cebinden küçük bir kutu çıkararak açtı ve çamur sarısı renginde bir parça şekeri dikkatlice tepsiye koydu. Nezaketle eğilerek:</p>

  <p class="normal">“Afedersiniz mösyö, ama kamış şekeri benim keseme göre değil. Tanrı’ya şükür ki, insanlar, normal pancardan da, tıpkı denizaşırı kamışınınki gibi bir tat elde edebildiler. Çünkü, pancar şekeri ortaya çıkalı beri, yoksul insanların çocukları da bu muhteşem özel yiyecekten tadabiliyor. Daha önce böyle bir şeyi ne duymuş ne de görmüştük.”</p>

  <p class="normal">Marx, pancar şekerinin pazara çıkmasıyla kamış şekeri fabrikatörlerinde doğan paniği anlattı. Onlar, pancardan şeker elde etmeyi tamamen yasaklamasını hükümetten defalarca istemişlerdi.</p>

  <p class="normal">Konuşma, yine Guizot ve Louis-Philippe’in keyfi yönetimine döndü.</p>

  <p class="normal">Kalabalığın içinden biri, beş yıl önceki başarısız ayaklanmadan sonra dağıtılan cumhuriyetçi gizli örgüt ‘Mevsimler Birliği’nin üyesi bir matbaa işçisi;</p>

  <p class="normal">“Auguste Blanqui ve Barbès hapiste, monarşinin boynunu kıracak kimse yok. Çok konuşuyoruz, ama az eylem yapıyoruz,” dedi.</p>

  <p class="normal">“Madem yenileceğini önceden biliyorsun o halde boşuna savaşa başlama. Yeter, bizi çok yendiler. Eğer ayaklanacaksak, mutlaka yenmemiz gerek. Ben, Lyon barikatlarında savaştım, 1839 yılında ise Blanqui’yle birlikte, Paris’te çatışırken yaralandım,” dedi Stock ve herkesi dikkatle inceledi.</p>

  <p class="normal">“Sabrımız tükenmek üzere. Guizot, hiçbir reforma izin vermiyor, özgürlüğü boğuyor,” diye karşı çıktı aynı matbaa işçisi.</p>

  <p class="normal">“Olsun, zaman durmadan akıyor. Biz çoğunluğuz ve gün geçtikçe daha da çoğalıyoruz. Artık eskisi gibi dağınık değiliz. Her yeni fabrikayla, işçi ordusu büyüyor. Artık bizi zapt edemeyecekler,” diye devam etti kendine güvenle Stock.</p>

  <p class="normal">Marx, ona onaylayarak baktı.</p>

  <p class="normal">Karl, akşam geç saatte evine dönerken Johann Stock da yanındaydı. Fransa’nın bu günlerdeki gerçek hükümdarı hakkında konuşmaya başladılar.</p>

  <p class="normal">“Lamartine, Guizot için; ‘1830 Devrimi sayesinde tesadüfen duruma hakim oldu ve en küçük iyileştirmeleri de reddederek, bu konumdan gerilememeyi kendisine hedef olarak koydu,’ derken galiba haklı... Eğer öyleyse, sadece bir kütük bile Guizot’nun yerini tutabilir,” dedi Stock.</p>

  <p class="normal">Marx güldü:</p>

  <p class="normal">“Her şeyi abartmayı seven, tatlı sözlü Lamartine, bu defa fena konuşmamış. Ama beş yıl boyunca her şeyi köstekleyen Guizot, tarihin gidişatını belirleyemez.”</p>

  <p class="normal">Marx ve Stock, St. Germain kenar mahallesine kadar geldiler. Günlerdir devam eden sıcaklardan sonra, Paris’in üstündeki gökyüzünü bulutlar kaplamıştı, ama yağmur yoktu. Uzakta bir yerlerde şimşek çakıyor, mavi zikzaklar karanlık göğü kesip alevlenerek sönüyordu.</p>

  <p class="normal">“Fırtına yaklaşıyor,” dedi Stock, uzaklara bakarak. Havanın en sonunda tazeleneceğine seviniyordu.</p>

  <p class="normal">“Fırtına daha sonra patlayacak. Ufuktaki bu ışıklar sadece uzak şimşeklerin parıltısı,” diye cevap verdi Marx.</p>

  <p class="ortayazi">***</p>

  <p class="normal">Bay Heinrich Börnstein, çoğu sabahlar, sol tarafından kalkar; işlemeleri altın kaplama kocaman karyolasında, uzandığı böğürtlen rengi kadife baldahinin altında ve birkaç büyük ve yumuşak Alman döşeğinin üzerinde son zamanlarda neyi iyi yapmadığını anlamak için kafa yorardı.</p>

  <p class="normal">Metresinden –Börnstein sayesinde Paris’in kafeşantanlarının sahnelerinde ün kazanmış, şebek gibi hareketli bir şarkıcı– çoktan bıkmıştı. “Onu, nüfuzlu arkadaşlarımdan birine pazarlamam gerekiyor,” diyordu Heinrich Börnstein kendi kendine, geceliğini çıkarıp beline kuşağını sararken. “Bu zor olmayacak,” diyerek sesli şekilde düşünüyordu. “Zarafeti, parlak tuvaletleri, cazip afişler ve gazetelerdeki sürükleyici ayrıntılar sayesinde ünlü yaptığım düzgün bacakları, bu aptalın fiyatını birkaç kat yükseltti.”</p>

  <p class="normal">Ama sorun, metresi ya da bir önceki akşam Montmartre gazinosunda kaybetmiş olması değildi. Belki de ‘Lemardele’ restoranındaki eğlencede sarhoş olup geğirmesi ve karaciğerindeki ağrı onu endişelendiriyordu. “O kadar çok yağlı ciğer ezmeleri yememeliyim,” diye düşündü Börnstein. Giyinirken her zaman felsefe yapma havasına girerdi.</p>

  <p class="normal">Hamburg’da; en güzel şehirde doğmuş, Avusturya’da gezip dolaşmış ve kader tarafından Paris’e sürüklenmiş bir Alman’ın hayatı nasıl olabilir? Hayat: Her an iflas edebilecek karmakarışık bir işyeri. Her ticari faaliyette olduğu gibi, önemli olan, en uygun şekilde kendini pazarlamak. Bu da; her şeyde kârı ve başarıyı gözeten reklamla olur.</p>

  <p class="normal">Ama Börnstein birden somurttu. Yoksa sadece reklam yetersiz mi? 19. yüzyılın ilk yarısının sonlarında yaşamak zor. Bir işadamının yolunda öyle çok kurt tuzağı var ki, her an kapana kısılabilirsin.</p>

  <p class="normal">Reklam, Heinrich’in şimdiye dek inandığı tek güçlü Tanrıydı. Kafede, büroda, tiyatroda karşılaştığı her işadamına –ona göre bu, adamın zengin olduğu anlamına geliyordu– şu sözleri söylerdi:</p>

  <p class="normal">“Siz gazete reklamının gücünden kuşku mu duyuyorsunuz? İddiaya girerim ki, onun yardımıyla ben, yeteneksiz olduğu için konservatuvardan kovulmuş bir kemancıyı ünlü yapabilirim, kötü sesli bir şarkıcıya, eserleri okunmayan her şaire ün kazandırabilirim. Fransız veya Alman olması benim için hiç fark etmez. Eğer Bay Henri Beyle<sup class="calibre5"><a href="../Text/ates2_split_018.html#footnote-628-5" id="footnote-628-5-backlink">[5]</a></sup>, zamanında bana başvursaydı, son derece sıkıcı kitapları kapışılırdı. İnsan ruhunu tanıyorum. Kralların, prenslerin, Guizot ve Metternich’in güçleri hangi temellere oturuyor? Reklama! Günümüzde tüm ticareti ve sanatı, her gelişmeyi yöneten kaldıraç budur. Reklamsız ün yoktur.”</p>

  <p class="normal">Bir keresinde, Lyon manifaturacılarının kralı Brocher’nin altın işlemeli hırkasına yapışan Heinrich, onu gazete çıkarmak için kaynak sağlamaya ikna etmeye karar vermişti.</p>

  <p class="normal">“Dünyadaki tüm bayanların Lyon kadifesinden soğuduklarını öğrendim! Akılsızlar! Atkılarındaki dantellerden de bıkmışlar. Siz bana para verin, ben de size tüm müşterilerinizi geri getireyim. Nerede olurlarsa olsunlar; ister dondurucu Petersburg’da ister mümbit, zengin Madrid’de. Reklam –bu en yüce etkileme sanatı– Hint yogalarının hipnozundan daha güçlüdür. Modayı yaratan da dünyayı yöneten de odur. Gazete yazılarımla, kadınların en çirkinini bile, Lyon kumaşlarının onu orman perisine dönüştüreceğine, ipeklerin hışırtısının, erkeklerin kulaklarını ve hayal gücünü altüst edeceğine ikna edeceğim.”</p>

  <p class="normal">Brocher, kaçarak kurtulmaya çalışırken,</p>

  <p class="normal">“Siz şair değil misiniz?” diye çekinerek sordu. Oldum olası, şairlerin zırdeliler kadar tehlikeli olduklarını düşünürdü. Devrimler onların sayıklamalarından doğuyordu. Ve Börnstein’ın şair olduğunu sandığından ona gazete için para vermeyi reddetti.</p>

  <p class="normal">Uzun zamandır gövde gösterisi yapmayı hayal eden Börnstein’ın karşısına sonunda bir fırsat çıktı.</p>

  <p class="normal">‘Hugenotlar’ operasının birinci perdesinden sonra, besteci Meyerbeer’e takdim edildi. Hiçbir zaman, şu anda, Berlin operasının ünlü genel müzik direktörü, popüler besteci, piyanist ve orkestra şefi karşısında olduğu kadar çekingen olmamıştı.</p>

  <p class="normal">Doğduğunda Yakov Ber adını taşıyan, şöhret düşkünü besteci, anne tarafından dedesinin bıraktığı mirasın yüzü suyu hürmetine Meyerbeer oldu. Bu miras ona, zengin bir banker olan babasının paralarına ek olarak büyük bir servet getirmişti.</p>

  <p class="normal">Besteci, yerlere kadar eğilerek locaya yaklaşan Heinrich Börnstein’ı uzun süre lornetle izledi. Kekeleyerek sözcükleri karıştıran Heinrich, ‘Prusya’nın yüce evladı’nı övmeye koyuldu.</p>

  <p class="normal">“Eğer elimde olsaydı, her gün, ünlü eleştirmenlerin ve opera uzmanlarının ağzıyla, güzel dithiambiler söylerdim, henüz herkesin yeterince değer vermediği dehanızı yüceltirdim,” dedi monoloğunun sonunda. “Siz, bizim Heine’nin söylediğine göre, mersin çelenklerinin ağırlığı altında boğuluyorsunuz, ama sizin yetenekleriniz daha fazlasını hak ediyor.”</p>

  <p class="normal">Çıkarcı, dalavereci, kurnaz, dalkavuk ve kendini beğenmiş Meyerbeer’i, bir gazeteye sahip olması gerektiği konusunda ikna etmeye çalışıyordu.</p>

  <p class="normal">“Bu, en güzel süsü olduğunuz sanat uğruna, Alman operasının duyurulması uğruna gerekli,” diye fısıldadı tüccar.</p>

  <p class="normal">Sivri çenesini boynuna bağlanmış muare fiyongun içine gömen besteci, erişilmez gördüğü müziğinden sarhoş olmuştu.</p>

  <p class="normal">“Evet, dünya bizi gereğince tanımıyor. Üstelik, doğal olarak her başarımızla, biz, Salieri gibi tehlikeli sayısız kıskancı, her türden müzik solucanını yarattık. Yetenekli bir insana, bunlardan bir bölük düşüyor! (Mütevazılıktan “bir dehaya” demedi) Ben daha çok, günümüz Babil’i olan Paris’te olmaya çalışıyorum, çünkü Berlin neredeyse tam bir taşra oldu. Evet, Paris’te, boş saatlerimde dinlenirken okumaktan hoşlanacağım; bizler için, yabancılar için bir gazete.”</p>

  <p class="normal">Yüklü serveti sayesinde, sadece Berlin operasının değil, Paris operasının da sınırsız hükümdarı maestro Meyerbeer şöhrete doymuyordu. Yükselişine, rüşvet, hediyeler, yağcılık, bazen de ikiyüzlülük eşlik ediyordu.</p>

  <p class="normal">Hastalık derecesinde kibirli bu zenginden hiç kimse ince bir eleştiriyle öç almıyor, yüceltmeler hiç kimseye pahalıya malolmuyordu. Gazetecilere ve eleştirmenlere prömiyerden önce ünlü ‘Prens Otel’de verdiği ziyafetler, yarattığı aryalar kadar ünlüydü.</p>

  <p class="normal">Börnstein’ın teklifi, bestecinin ağzının suyunu akıttı. Birkaç gün sonra bankerlerin arasına katılan müzisyen yüklü bir çek imzaladı. En sonunda, Börnstein’ın hayali gerçekleşti. Bundan böyle, ona göre reklamın en kolay iletildiği bir gazeteye sahipti artık.</p>

  <p class="normal">Gazetenin adı ‘İleri!’ (Vorwärts!) olmalı ve haftada iki kez yayınlanmalıydı. Sadece Fransa’da yaşayan Almanlar’a değil, Prusya ile diğer Alman krallıkları ve prensliklerindeki okuyuculara da seslenmeliydi.</p>

  <p class="normal">Heinrich Börnstein bir kafede oturarak, uzun uzun, başlık logosundaki resmi tasarladı. Birkaç kadeh şaraptan sonra, engin hayal gücünün ortaya çıkardığı resmi, ressama ısmarladı.</p>

  <p class="normal">Dört taşkın atın koşulduğu üstü açık bir fayton, gotik binaların çevrelediği sokakta ok gibi uçuyordu. İçinde, kamçısını savuran arabacının yanı sıra birçok yolcu vardı; silindir şapkalı erkekler ve açık renk şemsiyeli kadınlar. Yayıncı, ön plana bilinçli olarak yerleştirilmiş sokak lambasını özellikle çok beğenmişti.</p>

  <p class="normal">“Harikulade. Bu, her Alman’ı kalbinden vuracak.”</p>

  <p class="normal">Heinrich Börnstein, umumi tuvaletlerden ve çöplüklerden aldığı vergiyi “paralar kokmuyor” diyerek mazur gösteren Roma İmparatoru Vespasianus’un, bir yerlerde gözüne çarpan bu sözünü yinelemekten hoşlanırdı.</p>

  <p class="normal">O da hiçbir dalavereden tiksinmeden para kazanıyordu.</p>

  <p class="normal">Çıkarı olduğu ölçüde de siyasetle ilgileniyordu. Her şey koku alma ve oryantasyon yeteneğine bağlıydı. Siyaset de bir oyundu, bir çeşit kumardı. Börnstein, at yarışlarını asla kaçırmıyor; tahminlerde bir kazanıyor, bir kaybediyordu.</p>

  <p class="normal">Gazeteyi yayınlayarak, Alman junkerlerinin gerici milliyetçiliğinden destek almanın işine yarayacağını düşünüyordu. Bu amaçla, Berne’nin açıkça etkisi altında bulunan ‘Genç Almanya’ oyun yazarlarına hücum başlattı. Bu edebiyat grubunun piyesleri sıklıkla duygusal ve vasattılar ama her zaman, günlük kurallara karşı isyankâr olduklarından genellikle küçük burjuvaların zevklerini okşuyordu.</p>

  <p class="normal">Heinrich Börnstein, birçok Fransız vodvil ve dramı yardımıyla, rakiplerine Paris’ten saldırmaya karar verdi. Bunlar, tıpkı kelebekler gibi aldatıcı bir rengarenklilik ve tam bir hafiflikle dikkat çekiyordu. Ama piyesler, birkaç gün gündemde kaldıktan sonra, yaratıcılarının isimleriyle birlikte öbür dünyayı boyluyordu. İlk başlarda, Heinrich bunun tutacağını düşünmüştü. Fakat gazete kısa bir süre sonra ısrarlı bir karşı koyuşla karşılaştı. Almanlar herhalde Fransız piyesleriyle ilgilenmiyordu artık. Gazetenin monarşist eğilimi aboneleri itmiş; reklamın da bir yararı olmamıştı.</p>

  <p class="normal">“Biz, siyaset çağında yaşıyoruz ve o olmaksızın zengin olmak mümkün değil,” diye oflayıp pufluyordu Heinrich Börnstein.</p>

  <p class="normal">‘Vorwärts’ gazetesinin baş redaktörü, Prusya ordusu eski subayı Adalbert von Bornstedt’ti.</p>

  <p class="normal">Heinrich Börnstein’ın gözlerinde hâlâ düşünce, arzu veya duyguyu hatırlatan bir şeyler vardı; fakat birkaç dil bilen ve milliyetçi diye tanınan Adalbert von Bornstedt’in kansız yüzünün kaslarında, sinirlerinde ve bulanık gözlerinde, ne zaman olursa olsun, hiçbir tepkiye rastlanmazdı.</p>

  <p class="normal">Bu konuda tam bir mükemmelliğe ulaşmıştı ve yüzü, taştan yapılmış gibiydi. Prusya ordusunda görev yapmak üzere yetiştirilmişti. Dizlerini bükmeden yürüyor, herhangi bir nüanstan yoksun bir sesle konuşuyordu; genellikle, konuşmak yerine dinlemeyi ve fark edilmemeyi tercih eder, bu da ona mütevazı bir görünüm verirdi. Bu, sonsuza dek kurulmuş bir saat gibi şaşmaz adam, ilk önce Avusturya’nın yüksek rütbeli polisleri tarafından değerlendirildi. Onun kusursuz otomatizmi, sosyetik edası, az buçuk bilgisi ve suskunluğu müthiş beğenildi ve insan sarrafı Metternich’e bile tam bir güven verdi. Metternich; Adalbert’i, defalarca, gece vakti, Johannesburg Şatosu’nun gizli salonlarından birinde şartlı mektupla kabul etti.</p>

  <p class="ortayazi">***</p>

  <p class="normal">Avusturya Şansölyesi Prens Klemens Metternich, 1815 yılındaki Viyana Kongresi’nden sonra Avrupa’nın fiili hükümdarı olmuştu. Gücü birkaç kez sarsılır gibi olmasına karşın 1830 Devrimi’nden sonra İngiliz Başbakanı, Rus Çarı Nikolay, Avusturya Habsburgları ve çok sayıda Alman prensi yine Metternich’in yardımına koştular. Devrimin can düşmanı Şansölye, son nefesine dek devrime karşı savaşmaya yemin etmişti ve devrimci hareketin yükseldiği ülkelerin içişlerine karışma hakkını ilan etmişti. Metternich’in yüksek sesle ilan ettiği politik sistemde asillerin ve zenginlerin güvenliği adına güç kullanma hakkı vardı.</p>

  <p class="normal">I. Nikolay, Avusturya Şansölyesi’ne monarşiyi koruduğu için teşekkürlerini sunarken şunları söylemişti: “Kendinizi koruyun prens, siz bizim köşe taşımızsınız.”</p>

  <p class="normal">Yetmiş yaşındaki Şansölye, sınırsız bir güce ve zenginliğe sahipti, her isteği yerine getiriliyordu. Ama karısı güzel Melanie’nin aşkına ve pohpohlanmalarına rağmen kendisini mutlu hissetmiyordu.</p>

  <p class="normal">İhtiyarlık, onda herhangi bir devrimden daha korkunç bir etki yaratıyordu. Yaklaşan güçsüzlüğü yenme çabası boşunaydı. Hiçbir şey işe yaramıyordu. Zaman: İşte, Metternich’in karşısında güçsüz kaldığı düşman! Şansölye çöküyordu. Her yanda onun politik sisteminin yıkımını hazırlayan olaylar gelişiyordu. Metternich’in, devrimci hareketin durdurulması için Avrupa’daki tüm gerici hükümetlerle birlikte yükselttiği set, yıkılma tehdidiyle yüz yüzeydi.</p>

  <p class="normal">“Yoksa koyduğum dayanaklar çürük mü?” diye düşünüyordu, kudurgan bir çaresizlikle.</p>

  <p class="normal">Adalbert von Bornstedt, şöminenin yanındaki deri volter koltuğunun üzerine yarı yarıya uzanmış süslü ve kendini beğenmiş ihtiyarın karşısında kendini hissettiği kadar, hiçbir zaman ve hiç kimsenin karşısında küçük ve korkak hissetmemişti.</p>

  <p class="normal">Metternich’in adı onyıllar boyunca öyle hipnotik bir etki yaratmıştı ki, her zaman kendisine hâkim olan Adalbert, şimdi bunda zorlanıyordu. Bir pars gibi tuttuğunu koparma yeteneğine ve bir tilki kurnazlığına sahip bu gericilik ilahının feri kaçmış gözlerine bakamıyordu.</p>

  <p class="normal">“Sizi Fransa’ya gönderiyoruz,” diye konuşuyordu Prens, “1830 yılından sonra bu ülke, dünyanın çöp sepeti oldu. Tüm isyancılar, komplocular, devrimciler; insanlığın tüm pisliği oraya kapak attı. Çok da iyi oldu; böylece bulaşıcı hastalığın dünyaya yayılmaması için onları kuşatmak veya yakmak bizim için kolay olacak. Devrim, veba gibi tehlikeli. Aslında plebler, kaslarının gücüne rağmen, asla kazanamayacaklar. Onlar başsız bir vücut. Bay Proudhon’ları, Blanc’ları ve Blanqui’leri ciddiye alamam. Bizim gibi yüksek kültüre ve zekâya sahip insanlar basit halka gidemezler. Eğer onlar doğuştan patrisyen değillerse haindirler, satın alınabilirler. Hiç şüphe yok ki, devrimcilerin yok olması kaçınılmaz; hiçbir zaman kendi bilimadamları ve önderleri olmayacak. Bir hiç olan Guizot, şimdi Paris’te herkese komuta ediyor. Thiers farklı görünse de aslında bir akrobat. Maalesef Prens Richelieu gibi gerçek insanlar kalmadı. Oysa o politik bir dehaydı, değil mi? Akıl ve bilginin yeryüzünü aydınlatan son meşalesi de sönünce insanlığın hali ne olacak?”</p>

  <p class="normal">Adalbert von Bornstedt, “meşale” derken, Metternich’in kendisini kastettiğini anladı ve dalkavukluğunu yüzündeki ölü gibi donmuş ifadeyle, ve isteksiz bir ses tonuyla yumuşatarak itaatkâr bir biçimde yanıtladı:</p>

  <p class="normal">“O zaman dünyanın üzerine karanlık çökecek ama ben, dirlik ve düzenin tüm dostları gibi eminim ki, zatıaliniz, dehanızla daha uzun yıllar uygar ülkelerin yolunu aydınlatacaksınız.”</p>

  <p class="normal">Metternich memnuniyetle gülümsedi ve karşısında hazırolda duran von Bornstedt, doğduğu ülke hakkındaki raporunu bitirince, Şansölye şunları söyledi:</p>

  <p class="normal">“Hükümetin morali ve Berlin’de olan önemli her şey hakkında ayrıntılı bir yazı yazın.” Biraz düşündükten sonra devam etti. “Fransa’ya gittiğinizde, Thiers’e bir dikkat edin. Şimdi bu daha basit. Guizot, aptalın –Kralın– güvenini kazanmayı başardı ve Thiers gözden düştü. Ama bu şan düşkünü, kurnaz Thiers, dünya arenasında daha birçok okus pokus yapacak. Kendisini her duruma uydurabilme konusunda olağanüstü bir yeteneği var, müthiş bir siyaset cambazı. Bu ise çok önemli bir özellik. Üstelik, çağdaş Fransa’nın yetkinlerinden hiç kimsede onunki kadar ateşli bir iktidar tutkusu yok.”</p>

  <p class="normal">“Evet!” diye onayladı Adalbert von Bornstedt ve Metternich’in koruyucu gülümsemesinden güç alarak ekledi: “Thiers, için ‘tek başına veya çoğunlukla, tek başına veya azınlıkla, herkesle veya herkese karşı yönetmeyi arzuluyor, yeter ki yönetsin, yeter ki devletin başında olsun’, derken bir Fransız şairi çok güzel söylemiş.”</p>

  <p class="normal">Adalbert Von Bornstedt, gece geç saatlerde Metternich’in sarayını terk etti. Ve hava aydınlanmaya başlamadan önce kapalı bir faytonla Avusturya’dan ayrıldı.</p>

  <p class="normal">Ama Metternich’in gözde ajanı, sadece bu görevle tatmin olmamıştı; Prusya kökenli biri olarak aynı zamanda Prusya hükümetinin de ajanıydı. Prusya hükümeti, büyük yardımları karşılığında ona çok yüksek miktarda ödemeler yapıyordu. İsminin önündeki ‘von’ eki, toprak soylularından olduğunu gösteriyor ve ona özel bir itibar sağlıyordu. Meyerbeer gibi, o da Paris’i seviyordu. Fransız kadınlarını ve şaraplarını her şeye tercih ediyor ve Berlin’deki kışla atmosferinden sıkılıyordu.</p>

  <p class="normal">Böylelikle, bir Prusya’yı Avusturya’ya, bir Avusturya’yı Prusya’ya satarak, bazen de her ikisini birden Rusya’ya satarak, onunla aynı anadili konuşan Paris’teki mülteci komitelerini dikkatle izledi. Redaktör unvanı güvenli bir paravandı, çok işine yaradı.</p>

  <p class="normal">Ama Heinrich Börnstein’la birlikte, ‘Genç Almanya’ya karşı mücadeleye başlamakla yanıldı. Kendilerini reformların ve yükselişin sempatizanları olarak tanıtan varlıklı şehirlileri, Berlin esnafını kızdırdı. Bunlar, lezzetli sosisler eşliğinde içilen iki kadeh biradan sonra, büyük bir zevkle hükümetlerini eleştirmeye girişiyorlardı. Bu eleştirilerin, aslında kimseye zarar verdiği yoktu ama yediklerinin hazmedilmesine katkısı büyüktü. ‘Vorwärts’ gazetesinin aldığı tutumdan önce hayal kırıklığına uğramışlar, sonra da kızmışlardı.</p>

  <p class="normal">Heinrich Börnstein; gazetenin, ilerici ya da gerici her tür uç akıma uzak duracağına dair söz verdiği yazıları boşuna yazdı.</p>

  <p class="normal">Paris’teki mülteciler, gazeteyi ülkedeki yurttaşlarından önce reddettiler.</p>

  <p class="normal">Adalbert von Bornstedt, gazete yazılarında;</p>

  <p class="normal">“Ilımlılık, orta yoldur, altındır. Aristoteles bize böyle öğretti,” diye Börnstein’dan sonra tekrarlıyordu. Alman mültecileriyle arasını hoş tutmak ve onları gazeteden koparmamak için her şeye hazırdı. Verdiği her bilgi karşılığında cömertçe ödüllendiren Prusya hükümeti de onu, bu hayvan için ava göndermemiş miydi?</p>

  <p class="normal">Ama mülteciler, sözde rejime bağlılık gösteren bu açıklamaları okuyunca redaktöre ve yayıncıya inanmadılar. Gazetenin tirajı hızla düştü.</p>

  <p class="normal">Bu arada, Prusya polisiyle arası açılan Bornstedt, Avusturya’nın verdiği talimatları yerine getiriyordu. Berlin’deki gizli polis şubesi, gazetenin çizgisindeki keskin değişimi fark edince, hükümete, ‘Vorwärts’ gazetesinin yıkıcı propaganda yaptığını rapor etti ve gazetenin Prusya’ya sokulmasının yasaklanmasını sağladı. Diğer Alman hükümetleri de bunu örnek aldı.</p>

  <p class="normal">‘Vorwärts’ iflas tehlikesiyle karşı karşıyaydı. Adalbert von Bornstedt iyice kalaylanmayı beklerken, redaktörlük görevinden kovulduğunu öğrenince sevindi ve Berlin’e, günah çıkartmaya gitti.</p>

  <p class="normal">Heinrich Börnstein, sabahleyin korsesini giyerken ve kıvırcık favorilerine bakım yaparken, hayatın içeriği hakkında bu kez, olağandan daha uzun bir süre felsefe parçaladı.</p>

  <p class="normal">Gazetenin durumu çaresiz görünmesine rağmen, her türlü saldırı ve savunmaya hazır bir şekilde Meyerbeer’e gitmek için yola koyuldu. Ama patron, onu beklediğinden daha kibar karşıladı. Önceki akşam II. Friedrich’i yücelten ‘Silezya’daki Kamp’ operasının prömiyeri başarılı geçmişti. Evet, Meyerbeer, alkışların ve tezahüratların tadını çıkarırken, biliyordu ki, eşi bulunmaz Heinrich Börnstein, dikkat çekmemesi için grup halinde değil de, tiyatro salonunun farklı yerlerine yerleştirdiği alkışçılara bol bol para dağıtmıştı. Onlar da, aldıkları paranın hakkını veriyorlardı doğrusu.</p>

  <p class="normal">Ünlü ‘İsveç Bülbülü’ şarkıcı Jenny Lind, çingene aryasını harikulade söyledi. Dekorlar ve orkestra, hükümdar Hohenzoller’lerin sarayının görkemini çok iyi yansıtıyordu.</p>

  <p class="normal">Afişler ve libretto da aynı şekilde kusursuzdu. Kraliyet-Prusya müzik direktörü, başarıya her şeyden daha çok değer veriyordu. Onun, her tür kapris için savurabileceği çok parası vardı.</p>

  <p class="normal">Meyerbeer piyanonun başından kalktı ve dünkü prömiyerden sonra dolup taşan kabul odasındaki saksılardan birinden, yorgun bir jestle tuberoz çiçeği kopararak;</p>

  <p class="normal">“Evet, gazete iyi bir tona rastlamadı ve yüksek notayı yanlış çalarak sesi mahvetti,” dedi ve övgü bekleyerek durdu. Övülmekten, yüceltilmekten müthiş bir haz alıyordu; övsünler de ne için överlerse övsünler: Opera, kostüm veya yaratıcılık için... Heinrich Börnstein bunu anlıyordu, yüksek sesle kıkırdadı:</p>

  <p class="normal">“Muhteşem, bay yönetmen, muhteşem formüle ettiniz! Evet, dahi insanlar, ses veya söz olsun her alanda dahidir. Bizim, çok bilmişlerden birine bu konu hakkında bir yazı ısmarlamamız gerekiyor.”</p>

  <p class="normal">“Sanıyorum, sizin benden başka aboneniz yok,” dedi besteci, ince alaycı dudaklarını gülümser gibi kıpırdatıp çiçeği, ceketinin iliğine sıkıştırırken.</p>

  <p class="normal">“Evet, işler kötü. İşin özü, biz yanlış ata oynadık. Ne desek boş; bu, çok tecrübeli insanların da başına gelebilir. Bu devirde yayıncılık yapmak kumar oynamaya benzer. Yönümüzü değiştirmemiz gerekiyor.</p>

  <p class="normal">Prusya hükümetinin tutumu bu sonuca varmamızda bize kopya verdi. Açık konuşalım, hükümet ne kadar aptal! Bizim iyiniyetli yayın organımız ne kadar aptal! Kendi devlet çıkarlarını anlamayarak bizim iyiniyetli yayın organımız gibi bir reklamı, dostu reddetti. Keyifleri bilir. Madem ‘Vorwärt’ Prusya’da yasaklandı, onun bu siyasi eyleme layık olmasını sağlamamız gerekecek. Gazeteye, yasak bir yayının tüm çekiciliğini kazandırmamız gerekiyor; günümüzde bu, bir gazetenin aranırlığını garantileyen en iyi reklamdır. Yasak gazete! Bugün tüm yerli kökenliler bizim abonelerimiz ve gazeteyi karaborsadan bile almaya hazırlar. Biz onlara yardım edeceğiz. Paris’teki mülteciler de oturup düşünecekler. Emin olun ki, hiçbir zaman daha iyi bir ticari geleceğimiz olmadı. Ama sansasyon bekleyen ve bunun için şimdiden titreyen tüketiciyi aldatmamalı. Kendi külünden yeniden doğan yavrumuz için ben, eşi bulunmaz bir Alman redaktör buldum.”</p>

  <p class="normal">“O kim?” diye sordu tembelce Meyerbeer. Sıkılmıştı.</p>

  <p class="normal">“Bavyera doğumlu, genç, fanatik biri; yaptığı ve konuştuğu şeylere inanıyor, dışa dönük ve isyancı, üstelik diviti ısırgan otu gibi yakıyor. Ve çok yetenekliler: Heine, Ruge, Marx... Hepsi bizim yazarımız olacak. Muazzam imkanlar! Umarım, genç Bernays’a bir itirazınız yoktur. Şimdi aklıma geldi, bana bir sır olarak itiraf etti: ‘Hugenotlar’ operasının yaratıcısını, yüzyılımızın en yüce opera sanatçısı olarak görüyor. Sizin müziğinizi, çağıltılı bir şelaleye, bazen sessiz, bazen korkunç dalgalı bir okyanusa benzetiyor; oysa tüm bu Donizetti’ler, Rossini’ler ve yeteneksiz Verdi’ler bolca su katılmış, tadı kaçmış şurup üretiyorlar ona göre.”</p>

  <p class="normal">“Mükemmel bir tespit,” diye canlandı Meyerbeer.</p>

  <p class="normal">Genç, son derece çenesi düşük, kolay inanan ama ateşli bir gazeteci olan hukuk eğitimi almış Bernays, ‘Vorwärts’ın redaktörü oldu. Ve gazeteye hemen, Paris’te yaşayan birçok Alman mülteci yapıştı.</p>

  <p class="normal">‘Ren Gazetesi’nde başlatılan mücadeleyi sürdürmek için bir kürsü arayan Marx, ‘Vorwärts’te çalışma önerisini değerlendirmeye karar verdi. Arnold Ruge, kendi yazılarını getirmekte gecikmedi. İmzasını taşıyan bu yazılardan birinde, Marx’ın birçok düşüncesini onaylıyor, ‘Vorwärts’in birinci, mutsuz döneminde Heinrich Börnstein’ın saldırmaya yeltendiği Marx’ın ‘Alman-Fransız Yıllığı’ndaki çalışmalarına sahip çıkıyordu.</p>

  <p class="normal">‘Vorwärts’in redaksiyon odaları her zaman dumanlı, gürültülü ve kalabalıktı. Haftada birkaç kez toplantı yapılıyordu: Atik Marx, haberlerin, dedikoduların ve aile sorunlarının yükü altında ezilen, çenesi düşük Bernays, hasta Heine, süslü püslü Herwegh, tatlı dilli Bakunin, çalışkan Weber ve şöhret düşkünü Ruge.</p>

  <p class="normal">Redaksiyon bölümünde bazen gürültülü tartışmalar olurdu. Hiçbir şeyin anlaşılmadığı bu hengame ortamı, sonra yerini boş sohbetlere bırakırdı. Bernays; Ruge ve Bakunin’in monologlarını keserek, kendisini aldattığından şüphelendiği karısının ikiyüzlülüğünden, kötülüğünden yakınırdı veya gizemli bir edayla Heinrich Börnstein’in ona yetiştirdiği sosyete dedikodularını ve tiyatro kulislerindeki son haberleri bildirirdi.</p>

  <p class="normal">Marx’ın, lafazanlığa hiç tahammülü yoktu. Puroları birbiri ardına tüketerek, gevezeliklere sık sık müdahale eder, herkesi işe çağırırdı. Ona karşı çıkmıyorlardı. Marx, kısa zamanda gazetenin belkemiği oldu. Kendinden emin ama oldukça mütevazı olarak, ‘Vorwärts’in bir sonraki sayısı için gerekli yazı konuları hakkında bilgi veriyor, bir adım bile gerilemeden, gazetenin redaksiyonunu yapıyordu ve bazen sonuç niteliğinde yazılar yazıyor, kısa ama içeriği zengin imzasız notlar düşüyordu.</p>

  <p class="normal">Doktor Weber, ekonomi politik alanında ayrıntılı bilgilere sahip olmamakla birlikte eğitimliydi ve konuları başarıyla popülarize ediyordu. Bunu değerlendiren Marx, kendisine özgü tüm cömertliğiyle, düşüncelerini Weber’le paylaşmaya başladı; ona kendi felsefi-ekonomik elyazmalarını verdi. Weber, elyazmalarındaki teorik tahliller ve açıklamalardan yararlanarak Marx’ın, burjuva toplumunda paranın gücü hakkındaki birçok düşüncesini kolay anlaşılır bir tarzda tekrarlıyordu. Marx’ın yaptığı gibi, o da Shakespeare’in ‘Atinalı Timon’undan altının konu edildiği bölümü çevirdi:</p>

  <p class="indentmetin">İşte bundan şu kadarcığı, siyahı beyaz</p>

  <p class="indentmetin">çirkini güzel, aşağılığı seçkin,</p>

  <p class="indentmetin">Korkağı cesur, ihtiyarı genç, hınçlıyı iyi yürekli yapar.</p>

  <p class="indentmetin">Ey tanrılar! Niye? Niye böyle?</p>

  <p class="indentmetin">Bu, kandırıyor tapınaktaki sahibinizi,</p>

  <p class="indentmetin">Koparıp alıyor, yorgunun başı altındaki yastığı;</p>

  <p class="indentmetin">hep o aynı sarı kindar</p>

  <p class="indentmetin">ve bağlıyor ve parçalıyor, vazife ve sadakati</p>

  <p class="indentmetin">Kutsuyor kahrolası kötü kalplileri.</p>

  <div class="clrb"/>

  <p class="normal">Bir seferinde Ruge, ‘Vorwärts’te, Prusya siyaseti ve Silezya dokuma işçilerinin ayaklanması hakkında birkaç not yayınladı. Ek olarak, ayyaşın –Prusya Kralı’nın– karakterindeki hiç hoş olmayan tarafları ve topal Kraliçe hakkındaki çeşitli dedikoduları aktarıyor, notlarını Prusya Kraliyet çiftinin sadece ‘manevi’ bir evlilikte bulundukları tahminiyle bitiriyordu. Arnold Ruge, tüm bu pisliği, gerçek adıyla değil de ‘Prusyalı’ takma adıyla imzalamıştı.</p>

  <p class="normal">“Ama kim bu?” demişti okuyucular. Ruge aynı zamanda, Dresden Şehir Kurulu’nun üyesiydi ve Fransa’daki Sakson Elçiliği’nin listelerinde yer alıyordu.</p>

  <p class="normal">Jenny Marx, ‘Prusyalı’ imzasını taşıyan bu alçakça yazıları okuyunca heyecanlandı.</p>

  <p class="normal">“Kim bu Prusyalı? Okuyucuyu yalancı bir ize doğru yönlendirdiği kesin,” dedi sinirli bir şekilde, gazeteyi kocasına uzatarak. “Ama Karl, bazıları bu ‘Prusyalı’nın sen olduğunu sanacak. –Ellerini çırparak ekledi– İşte, siyasal kin insanları nerelere götürüyor. Yazarı, düşmanlarımızın arasında aramak gerekiyor. Ruge olduğundan eminim. Onun stili, onun kalemi...”</p>

  <p class="normal">“Bay ve Bayan Ruge,” dedi, yanlarında küçük Jenny’nin bezlerini değiştiren Helene Demuth, “duydukları korkunç kinden her an patlayabilirler. Hiçbir şeyden tiksinmiyor; Doktor Marx hakkında küfürlü sözler edebiliyorlar. Kendi kulaklarımla duydum.”</p>

  <p class="normal">“Bunlar sadece onların zayıfladıklarının kanıtı,” dedi Karl, öfkeli iki kadını sakinleştirmeye çalışarak.</p>

  <p class="normal">“Sana gönderilen zehirli oku karşılıksız mı bırakacaksın,” diye şaşırarak sordu Jenny.</p>

  <p class="normal">“Tabii ki hayır. Ruge’nin kirli çamaşırlarını ortaya sereceğim ama onun yöntemiyle değil. Hatırlıyor musun, benim yeni yoldaşlarıma nasıl gülüyordu: ‘Bir buçuk proletarya –işte Marx’ın ordusu.’ Üstelik, en önemlisi, onun yazılarında dalga geçebileceğim şeyler var.”</p>

  <p class="normal">Karl odada gezindi. Çatışmaya girmekten hiçbir zaman çekinmezdi. Haklılığından emin bir insan gibi, kazanacağı zaferi şimdiden görüyordu.</p>

  <p class="normal">“Bay Heine zeki bir insan. Ruge gibileri için ne kadar güzel bir benzetme yapmıştı,” diye söze başladı yine Helene Demuth, güzel bezlere sarılı, neşeyle bakan küçük çocuğu sevgiyle izlerken. “Ruge gibiler tıpkı tahtakurularına benzerler: Dokunmasan ısırır, ezersen kokarlar.”</p>

  <p class="normal">Karl ve Jenny güldü. Lenchen kısa bir süre sonra kucağında çocukla çıktı. Karl sanki sesli düşünüyormuş gibi konuşmaya başladı. Jenny, onun kendisinin önünde sesli düşünme alışkanlığını özellikle seviyordu.</p>

  <p class="normal">“Öyle cevap vermeliyim ki, ilkesizlik çukuruna doğru hızla kayan Ruge’ye benzememeliyim. Zavallı ve korkak bir insanın ihanetinin kendince bir mantığı var. Daha baş harfini söyler söylemez, ihanetin son harfine kadar çorap söküğü gibi gidiyor. Ruge çok yakında sürünerek Prusya Hükümeti’nin Dışişleri Bakanlığı’na gidecek ve kendi günahlarını eski arkadaşlarının üzerine yıkarak pişmanlık gösterip af dileyecek.”</p>

  <p class="normal">Jenny’nin gözleri parladı. Arnold Ruge’yi sümüklüböceğe benzetti.</p>

  <p class="normal">Marx hiç ertelemeden yazmaya koyuldu. Bu yazı, o aşağılık uydurmanın yazarı olabileceği kuşkusunu Marx’ın üzerinden şerefli bir şekilde kaldırmalıydı.</p>

  <p class="normal">Sayfadaki boşluklara dikkatlice notlar alarak ve bazı cümlelerin altını çizerek ‘Prusyalı’ imzalı yazının tamamını tekrar okudu. Hiç şüphe yoktu ki, bunu yazan Ruge’ydi. Karl, onun stilini ve düşünce tarzını tanıyordu ve yanılmamıştı.</p>

  <p class="normal">Ruge bir yazısında, kısa bir süre önce patlayan Silezya dokuma işçilerinin ayaklanmasını önemsiz göstermeye çalışarak işçilerin politik bir amaç taşımadıklarını ileri sürüyor ve bundan ötürü toplumsal bir devrimin imkansız olduğunu savunuyordu. Bu da Marx’a, Ruge’nin zorlama, süslü, boş sözlerine bir epigram gibi net bir darbe indirmesine imkan yarattı.</p>

  <p class="normal">“Her devrim, eski toplumu yıktığı için sosyal; eski rejimi devirdiği için politik bir devrimdir,” diye yazdı Marx.</p>

  <p class="normal">Marx ütopik fikirleri reddediyor ve sosyalizmin devrimsiz gerçekleştirilemeyeceğini gösteriyordu.</p>

  <p class="normal">Silezya dokuma işçilerinin ayaklanması, Alman burjuvalarının merhamet duygularını kabartmıştı. Almanya’da sınıf mücadelesi henüz zayıftı ve zenginler, yoksul işçilerin kaderine büyük bir istekle gözyaşı döküyorlardı.</p>

  <p class="normal">Öldürülen veya tutuklanan dokuma işçilerinin aileleri yararına yapılan fedakârlıkların listesini veren ‘Köln Gazetesi’ bu konuda başı çekiyordu.</p>

  <p class="normal">Zengin tüccarlar ve üst düzey memurlar cüzi bir para yardımında bulunup sonra da bunu reklam malzemesi yapmışlardı.</p>

  <p class="normal">Köln’de bir davette, çiçek ve yemeklerle donatılmış bir masanın etrafında gezdirilen tepsiye çınlatarak demir paralar atılıyor ve bayanlar iç çekerek kavalyelerine anlatıyorlarmış: “Bu yarı vahşi fakirlere yazık. Çağımızda, teller kopasıya gerilmemeli. Her şeye rağmen onlar da insan ve Alman.” Bu davette, yaklaşık yüz taler toplanmış.</p>

  <p class="normal">Eski dostu Jung, Karl’a, burjuva ‘Köln Gazetesi’nin bile komünizm sözcüğüyle zevkle hokkabazlık yaptığını yazıyordu.</p>

  <p class="normal">Oysa Karl biliyordu ki, Almanya’da işçi hareketi güçlendiğinde fabrikatörlerin ve bankerlerin kanlı saldırılarıyla karşılaşacaktı hemen. Sosyal bir çatışma başlayacak ve barikatlar, iki uzlaşmaz sınıfı sonsuza dek ayıracaktı.</p>

  <p class="normal">Alman burjuvazisinin ezdiği işçilere karşı gösterdiği acıma duygusu ve onlardan korkmadan güçlerini abartmasının nedeni, mücadelenin henüz güçsüz oluşuydu.</p>

  <p class="normal">Silezya dokuma işçilerinin ayaklanması özel mülkiyete karşı ilk tehditti ve Marx, bu eylemde pleblerin sosyal patlama kroniğinde, henüz tanımadığı özellikler keşfetti. Ruge’ye karşı şöyle yazdı:</p>

  <p class="normal">“Her şeyden önce dokuma işçilerinin türküsünü hatırlayalım. Hani ocak, fabrika ve çevresi hakkında hiçbir eser olmamasına karşın proletaryanın özel mülkiyet toplumuna karşı çıktığını bildirdiği, herkesin anlayabileceği hayret verici açıklıktaki, keskin ve güçlü mücadele çağrısını hatırlayalım.</p>

  <p class="normal">Silezya ayaklanması, Fransız ve İngiliz işçi sınıfı ayaklanmalarının bittiği noktada başladı. Yani proletaryanın, kendi eyleminin içeriğinin bilincinde olmasıyla. Tüm diğer hareketler her şeyden önce, sadece sanayinin efendilerine, görünen düşmana karşı yönelmişken, bu hareket; aynı zamanda bankerlere, gizli düşmana yöneldi.</p>

  <p class="normal">Barutla oynamaktan hoşlanan burjuvazi, ayaklanan dokuma işçilerine ‘kibarlıklar’ yaptı. Silezya dokuma işçilerinin dolaysız efendileri onları açlıktan yavaş yavaş öldürürken diğer Alman burjuvaları paralarına kıyıp, ayaklanmada ölenler için tabut aldılar ve artık eve ekmek götürecek kimseleri kalmayan işçi ailelerinin önüne birer kap yemek koydular.”</p>

  <p class="normal">Marx, geçmişe dönüp, devrim tarihini inceleyerek Chartist ve Lyon ayaklanmalarını çözümledi; bu hareketlerin bilimsel, tarihi açıklamalarını yaptı.</p>

  <p class="normal">Marx, yazısına devam edebilmek için evde tam bir sessizliğin hâkim olacağı geceyi beklemeye karar verdi. O zaman dikkatini dağıtan tüm engellerden kurtulan beyni, gizemli işine tutkuyla yöneliyor; düşüncelerinin yırtılmaz kumaşını sessizce bağlıyor, dokuyordu. Bu sessiz yaratıcılık saatlerini nasıl da seviyordu Karl! Jenny, Lenchen ve küçük kız uyuyordu. Güneşlik, pencereyi sıkıca kapatmıştı. Düşünmesini, sorgulamasını ve çözümler aramasını hiçbir şey engellemiyordu.</p>

  <p class="normal">Avizenin ışığı, etraftaki her şeyin gölgesini bırakarak beyaz sayfaların üzerine düşüyordu. Sinirlerini ve beynini besleyerek damarlarda coşan kan akımının ürünleri, kağıtları dolduruyor; ölümsüz sözcükler bellekteki cevheri, cömertçe yüzeye bırakıyordu.</p>

  <p class="normal">Karl ihtiyaç duyduğu malzemeyi, masanın üzerinde rastgele yığılmış tablolar, kaynaklar ve notların arasından alıyordu. Bunlar yazıyı bir kumaş gibi dokuyor; divit, düşünce fırtınasının ortasında büyülü bir kayık gibi geziniyordu.</p>

  <p class="normal">Gerçek bir şair yaratıcılığına sahipti Marx. Yaratıcılık, çağrısına boyun eğerek kendisini ona istekle sunuyordu. Marx birkaç hafta çalıştıktan sonra bazen uzun süre tembellik eder, kanepeye uzanarak eline geçen herhangi bir kitabı karıştırırdı. Bu bazen bir roman bazen de bir şiir kitabı olurdu. Sonra birden düşünce tatili sona erer, içki bulmuş bir ayyaş gibi büyük bir arzuyla kendisini işe verir, düşünmeye ve yaratmaya hırsla koyulurdu. Çalışmaktan alıkonulduğu zaman acı çekiyordu. Çalıştığı zamanlarda ise, kendini paralıyor ve özenli bir elmas parlatıcısı gibi üslubunu ve cümlelerini sürekli düzeltiyordu.</p>

  <p class="normal">Vanneau sokağındaki ev, gündüzleri hareketli ve gürültülü olurdu. Yavaş yavaş büyüyen küçük Jenny minik ellerini sık sık uzatır, anlamsız tatlı sesler çıkarır, odaya giren ışık huzmelerine ve kendisiyle ilgilenenlerin yüzlerine bakardı.</p>

  <p class="normal">Ama tüm çocuklar gibi o da bazen hastalanırdı. Gülümsemesi büyüklerde sevinç uyandırır, ağladığında endişelenen anne ve babası hemen nedenini arardı. Onun hastalıkları evde panik ve kargaşa yaratırdı. Böyle zamanlarda sadece Lenchen daha ciddi, soğukkanlı ve buyurgan olurdu.</p>

  <p class="normal">Bir seferinde, Helene, işini gücünü bırakıp ateşler içinde kıvranan hasta çocuğun karyolasının başından ayrılmayan Karl’a sertçe çıkışmıştı:</p>

  <p class="normal">“Yoksa siz, küçüğün hiç hastalık geçirmeden büyüyeceğini mi sanıyordunuz? Ama o zaman direnç kazanamaz ki. Çocuklar hastalıklardan sonra daha zeki olur ve güçlenirler.”</p>

  <p class="normal">Ses tonu Karl’ı biraz sakinleştirmişti.</p>

  <p class="normal">“Hadi Doktor Marx, karınızı da yanınıza alıp gezmeye çıkın. Karınız böyle kapanıp ortada bir neden yokken iç çekmeye devam ederse ikinci çocuğunuzu öyle çelimsiz doğuracak ki, bizim gibi cahil ve yoksul insanları nasıl daha mutlu ve zengin yapacağınızı düşünmeye zaman kalmayacak. Hadi hadi şalınızı hemen üstünüze alın sevgili Jenny. Bay Marx, şemsiyeyi alın; eminim ki yağmur yağmak üzeredir.”</p>

  <p class="normal">Helene’nin mantıklı laflarına direnemiyorlardı. Helene Demuth, Karl ve Jenny’yi gönderdikten sonra çok sevdiği çocuğa koşardı. Lenchen adeta, doğuştan bir hastabakıcı ve dadıydı. Küçük Jennyhen’i hiç kimse ondan daha çabuk sakinleştiremez, rahatsızlığını anlayamazdı.</p>

  <p class="normal">“Bir çocuğu tedavi etmek bir kuşu tedavi etmek gibi. Zavallılar sadece ötebilirler ama nerelerinin ağrıdığını söyleyemezler,” diye fısıldardı sevgiyle ve çocuğa vermek üzere Bayan Karoline von Westphalen’den öğrendiği sihirli ilacı, çayı hazırlamaya koyulurdu.</p>

  <p class="normal">Bu saygıdeğer, itibarlı ve iyi kadından ne kadar çok ve ne kadar yararlı şey öğrenmişti; yemek yapmayı, çocuk ve hasta bakmayı. Bir zamanlar bir Protestan papazından öğrendiği duaları aklında nasıl tuttuysa, eski reçetelerin, şifa çaylarının hazırlanışını ve ev işlerinde gerekli olan pek çok şeyi belleğinde aynı öyle korumuştu.</p>

  <p class="normal">Lenchen, çocukların müteşekkir hastalar olduğunu, çabuk hastalanıp çabuk iyileştiklerini bilirdi. Ve şimdi de ıhlamur çiçeğinden yapılmış sıcak çay ve ılık zeytinyağıyla yapılan masaj, Jennyhen’e iyi gelmişti. Karl ve Jenny eve döndüklerinde, sakinleşen kızları uyuyordu, yüzü de gece yandığı gibi artık yanmıyordu. Jenny önce ısınıp sonra içeri girdi ve kızının karyolasının üzerine eğildi. Endişeyle çocuğun yüzüne bakıp dinledi. Çocuğun nefes alıp verişi düzenli ve sessizdi.</p>

  <p class="normal">“Lenchen sen büyücüsün. Küçük beşikten hastalığı neyle kovdun?” diye sordu, genç kıza şükranla bakarak.</p>

  <p class="normal">“Aa, nazar değdirmeyin lütfen ve sakın küçük civcivi uyandırmayın,” diye elini salladı Demuth, yapmacık bir kızgınlıkla.</p>

  <p class="ortayazi">***</p>

  <p class="normal">Bu günlerde Barmen’den bir mektup geldi. Karl zarfı sabırsızlıkla açtı. Friedrich nihayet ona yazmıştı. Birbirlerinden ayrılalı üç hafta olmuştu.</p>

  <p class="normal">Kızkardeşinin nişanlanmasıyla evde başlayan koşuşturmayı anlatan Friedrich, Almanya’da belki de altı ay kalması gerektiğini yazıyordu.</p>

  <p class="normal">“... Böyle olmaması için tabii ki elimden gelen her şeyi yapacağım ama burada benimle ilgili ne kadar ıvır zıvır küçük hesaplar yapıldığını ve ne batıl inançlar öne sürdüklerini tahmin bile edemezsin...” diye okuyordu Karl.</p>

  <p class="normal">“... Köln’de üç gün kaldım ve yaptığımız propagandanın yol açtığı büyük başarı, beni hayrete düşürdü. İnsanlarımız çok aktif ama sağlam bir desteğin yokluğu hissediliyor.</p>

  <p class="normal">Yaşanmış tarihin ürünü ve tarihsel, mantıksal devamı olan düşünce biçimimiz ve ilkelerimiz, birkaç yayınla açıklanmadığı sürece, bu iş yarım kalacak ve bizimkilerin çoğu, karanlıkta el yordamıyla ilerlemeye çalışacaklar.”</p>

  <p class="normal">Engels, Düsseldorf ve Elberfeld’deki durumu ayrıntılarıyla anlatıyor, ‘Vorwärts’ı ve gazetenin redaktörü Bernays’ı soruyordu. Mektubunu tüm tanıdıklara ve Jenny’ye selam göndererek şu satırlarla bitiriyordu:</p>

  <p class="normal">“Haydi sağlıcakla kal sevgili Karl ve hemen cevap yaz. Ayrıldığımızdan beri, senin yanında geçirdiğim o on günden sonra, kendimi bir kez bile o kadar neşeli ve o kadar insan hissetmedim...”</p>

  <p class="normal">... Karl, gece yarısı, ‘Vorwärts’ için hazırlamakta olduğu yazıyı tamamlamaya koyuldu. Bu gece onu bitirmeye karar vermişti.</p>

  <p class="normal">Silezya ayaklanmasının önemini değerlendirirken, Fransa, Almanya ve daha birçok ülkeyi dolaşmış olan Alman terzi kalfası Wilhelm Weitling’in yapıtındaki hayret verici teorik derinliği hatırladı Marx.</p>

  <p class="normal">“Tabii ki,” dedi Karl, Jenny yatmaya gitmeden önce onun yanına uğrayıp koltuğunun yakınına oturunca. “Kendi eğitimini tek başına gerçekleştiren Alman Weitling’in anlatımı Fransız Proudhon’un parlak formüllerinden geride kalıyor ama buna karşılık onun düşünceleri ve vargıları daha derin. İkisi de proleter olan Proudhon ve Weitling’in birer doğal dahi olduklarına kuşku yok. Gelecekte, işçi sınıfı, dünyanın en büyük beyinlerini doğuracak.”</p>

  <p class="normal">Marx, Weitling’in ‘Uyum ve Özgürlüğün Güvencesi’ kitabını karıştırarak konuşmaya devam etti:</p>

  <p class="normal">“Bildiğin gibi Weitling ‘Adiller Birliği’nin kurucularından. Cabet, Louis Blanc ve Proudhon’dan daha önce ortaya çıktı ve sosyalist oldu. Otuz dokuz yılında ‘Adiller Birliği’nin yediği ağır darbeyle parçalanması, gerçekten mücadele etmeyi düşünen ve isteyenlerin direncini artırdı aslında. Bu birliğin en iyi üyeleri yeniden mücadeleye atıldılar ve şimdi bir birlik kuruyorlar. Paris’e geçmiş olanların birçoğuyla görüşüyorum. Weitling, İsviçre’deki komünist hareketi yönetiyor.</p>

  <p class="normal">Toplantı ve örgütlenme özgürlüğünün sosyal ilişkileri düzenlediği İngiltere’de devrimci kararlılığa sahip ilginç insanlar var. Bizim Parisli birçok arkadaşımız ise bu özellikten yoksun.”</p>

  <p class="normal">“Bunlar Engels’in zevkle yadettiği o üç gerçek insan mı: Saatçi, matbaacı ve ayakkabıcı,” diye sordu Jenny.</p>

  <p class="normal">“Evet. Fred’in olumlu izlenimlerinden kalkarak onlardan çok şey bekliyorum. Evet, artık, proletarya bize güçlü beyinler veriyor. Bunu biliyordum. Weitling ve Proudhon; burjuvazinin, pleblerin bir hiç olduğu yolundaki iftirasını boşa çıkardı. Bu insanlar, ait oldukları sınıfa yol gösteriyorlar. Yüce bir görev!”</p>

  <p class="normal">Jenny kocasının yanından ayrılmadan önce, onu yan odadaki çocuğun yatağına götürdü. Dünyada hiçbir şey, hafifçe gülümseyerek sakince uyuyan bir çocuktan daha muhteşem olamazdı.</p>

  <p class="normal">Babası da annesi de bunu düşündü. Ama sessiz protestosunu ellerini çaresizlikle sallayarak gösteren bütünüyle bir kızgınlık abidesine dönüşmüş Lenchen, yandaki karyoladan kalktığında Karl ve Jenny; ayak parmaklarının ucuna basarak hemen kaçtılar. Az kalsın küçük masayı, üzerindeki fitili kısılmış lamba, süt şişesi ve çamaşır sepetiyle birlikte deviriyorlardı.</p>

  <p class="normal">En sonunda evi tam bir sessizlik kapladı. Artık her iki Jenny de uyuyordu. Karl yine masanın yanındaki koltuğundaydı. Karl’ın, düşüncelerini olağanüstü bir hızla izleyen diviti, kar beyazı sayfaları bozuk ve hareketli bir el yazısıyla yazılmış sözcüklerle doldurdu.</p>

  <p class="normal">“Burjuvazi (filozofları ve kalemşörleri dahil) kendi kurtuluşu hakkında Weitling’in ‘Uyum ve Özgürlüğün Güvencesi’ kitabı gibi bir eser ortaya çıkarmış mıdır? Alman kül kedisinin, gelecekte atletik bir vücuda sahip olacağı kehanetinde bulunmak için Alman işçilerinin bu ölçüsüz parlaklıktaki eserini mızmız ve vasat Alman politik literatürüyle; proletaryanın bu dev çocuk ayakkabısını Alman burjuvazisinin yumuşak cüce ayakkabılarıyla kıyaslamak yeterlidir.”</p>

  <p class="normal">Ve Karl, yükselen sınıfa selamını, Alman işçilerini Avrupa proletaryasının teorisyeni, İngiliz işçilerini iktisatçısı, Fransız işçilerini ise politikacısı olarak niteleyerek tamamladı.</p>

  <p class="normal">Marx, yazmaya uzun süre devam etti. Hava aydınlanmaya başladığında ‘Vorwärts’ gazetesi için yazdığı yazıyı bitirmiş, kısa bir süre önce Engels’le planladıkları ortak çalışmaları Bruno Bauer eleştirisine kaldığı yerden devam etmeye koyulmuştu.</p>

  <p class="normal">Fred, broşürden payına düşen bölümleri bitirmişti. Karl da, kendi payına düşen bölümleri yazmak için çok kısa bir zamana ihtiyacı olduğunu tahmin etmişti ama yanılmıştı. Her zaman yaptığı gibi konunun derinlerine daldıkça dalmış; bir fikir bir başkasını açmayı gerektirdiği için Marx’ın uçsuz bucaksız düşüncesi, üzerinde çalıştığı her şey gibi, kitabı da planı aşan bir genişlik ve derinliğe kavuşturmuştu.</p>

  <p class="normal">İki yazarın küçük bir broşür yazmak için hazırladıkları ilk planın değişmesini başka etkenler de zorladı. Yirmi formanın üstündeki kitaplar, bilimsel kabul edildiklerinden ciddi bir sansüre uğramıyordu. Frankfurt am Main’da, Löwenthal adlı bir yayıncı, Marx ve Engels’in çalışmasını tüm sansür engellerini geçmesi koşuluyla yayınlamayı kabul etmişti.</p>

  <p class="normal">Marx bunu göz önünde bulundurarak yaklaşık yirmi forma yazdı. Engels’in yazdığı bir buçuk formayla birlikte ortaya bir broşür yerine, büyük bir kitap çıktı. Kitap alayla doluydu, okuyanı kahkahalara boğuyor ve bohemce bir hayat süren çenesi düşük Bauerler ve hempalarının kirli çamaşırlarını ortaya döküyordu.</p>

  <p class="normal">Bauer’le çatışma kaçınılmazdı. Bauer, gazetelerde yazdığı yazılarda, Karl ve Friedrich’in ‘Alman-Fransız Yıllıkları’nda yayınlanan yazılarına saldırmaya devam ediyordu.</p>

  <p class="normal">Karl Marx, Engels’le birlikte ‘Eleştirel Eleştiri’nin Eleştirisi’ adını verdikleri polemik eser üzerinde çalışırken, Kont Yakov Nikolayeviç Tolstoy, Vanneau sokağından pek uzak olmayan St. Germain kenar mahallesinde kiraladığı villada Petersburg’a ayrıntılı raporlar yazmaktaydı.</p>

  <p class="normal">Kalın astarlı ipek bir sabahlık giyen dağınık saçlı, tıraşsız Tolstoy, pahalı bir Türk halısıyla örtülü kanapesinde oturuyordu. Elli beş yaşındaydı ama gerdanı sarktığı, iri yüzü kırışıklarla dolduğu için daha yaşlı görünüyordu.</p>

  <p class="normal">“Öyle İvan,” dedi, altmış yaşlarındaki toprak kölesi oda hizmetçisine dönerek. Ona çok güveniyor ve hastalık bahanesiyle ilk kez ülke dışına çıktığı 1823 yılından beri yanından ayırmıyordu. “Suratına bakıyorum ve görüyorum ki, sen Ay’a ve rafadan yumurtaya benziyorsun. Evet, yani sen rafadan bir Ay’sın.”</p>

  <p class="normal">İhtiyar hizmetçi, hem alındığını ve üzüldüğünü saklamak hem de benzetmeden olmasa da efendisinin ses tonundaki yumuşaklıktan hoşlandığı için kıkırdadı.</p>

  <p class="normal">“Aslında İvan, sen, yani rafadan Ay, bana darılma. Şimdi ben de en fazla bu gökyüzü yumurtasına benziyorum.”</p>

  <p class="normal">“Ne diyorsunuz efendim,” diye kızdı İvan. “Akı karaya benzettiniz!”</p>

  <p class="normal">“Biz seninle birbirimize benziyoruz,” diye devam etti Yakov Nikolayeviç duymazlıktan gelerek. “Belki benim saygın babam senin annenle günaha girmiştir. Benim babam tıpkı benim gibi büyük bir demokrattı. Siyah ekmeği ve kvası seviyordu. Sana bir sır vereceğim: Tüm kadınlar aynıdır.”</p>

  <p class="normal">Oda hizmetçisi, üzerinde bol miktarda tuvalet malzemesi olan aynalı küçük masayı Kont’un yanına getirdi. Kuaför içeri girdi ve Kont’un dağınık, seyrek saçlarıyla favorilerini taramaya koyuldu.</p>

  <p class="normal">Kont Yakov Nikolayeviç Tolstoy, üzerine parfüm sıkıldıktan sonra kalktı. Suratı düzelmişe benziyordu. İvan, ona resmi elbisesini –açık renk pantolon, turkuaz kırçıllarla süslü bir hırka ve koyu kahverengi redingot– verdi. Paltosunu ve silindir şapkasını giydikten sonra Yakov Nikolayeviç, aniden ve sertçe hizmetçisinin çökük karnına vurdu.</p>

  <p class="normal">“E seninki nasıl, ona ne ad veriyorsun, halâ öğütmüyor mu?”</p>

  <p class="normal">“Evet Kont hazretleri, öğütmüyor,” dedi saygıyla eğilerek, hüzünlü toprak kölesi.</p>

  <p class="normal">“Benimki de iyi değil,” dedi Tolstoy, bastonunu aldı ve aynaya baktı.</p>

  <p class="normal">“Şaka yapmaya tenezzül ediyorsunuz Kont hazretleri. Sadece Mösyö Bakunin öğlen geldiğinde ne cevap vermem gerektiğini söylemeye tenezzül etmiyorsunuz.”</p>

  <p class="normal">“Bir şeyler düşün ve akşama doğru mutlaka uğramasını rica et. Herkese kontun, görevli olduğu elçiliğe gittiğini söyle. İyice aklında tut, şöyle söyleyeceksin: Kont, elçinin yanına gitti.”</p>

  <p class="normal">Kont Tolstoy, kocaman vücudu ve yaşından beklenmeyen delikanlıca bir hafiflikle merdivenlerden aşağı koştu ve faytona oturdu. Ama elçiliğe değil, önemli ve gizli bir randevu için Boulogne ormanına doğru yola koyuldu. Faytonun içindeki yumuşak koltuğa gömülünce gülümsemeyi kesti. Yüzü aniden değişti. Belirgin bir biçimde kötü niyetli çizgilere sahip dudakları büzüldü, kenarları ise sarktı. Şakaklarına iki sert kırışık yerleşti. Somurtkan gözkapaklarının altındaki küçük gözlerinin ifadesi sert ve kabaydı. Şimdi Kont, tüm yaşamını dolduran sürekli yapmacıklık maskesini çıkarmıştı. Ancak, düşünceleri ve can sıkıcı anıları ona rahat vermiyordu.</p>

  <p class="normal">Uzun süredir Paris, ona Petersburg’dan daha yakındı. O soğuk kış gününde, ‘Senato Meydanı’nda son silahlar sustuğundan ve Dekabrist ayaklanma kanlı bir şekilde bastırıldığından beri, Yakov Nikolayeviç iki yıldır yabancı ülkelerde yaşamaktaydı ve yurduna dönmeyeceğini bildirmişti.</p>

  <p class="normal">Turgenyev ile birlikte ilk Rus siyasi sığınmacılar olmuşlardı. Ama yıllar geçip gitti ve Tolstoy despotların ve diktatörlerin en ikiyüzlüsü I. Nikolay’ı sevdi. Üstelik Kont, yurt özlemi çekmekteydi; doktorların ‘nostalji’ dedikleri bir hastalıktı bu. Yakov Tolstoy, Çar’a bağlılığını, af dileyerek değil; çalışarak ispatlamaya karar verdi. Kaderin, kendisini yurtdışında karşılaştırdığı herkes hakkında hırsla ve oldukça iyi ifade ederek rapor üstüne rapor yazmaya başladı. Gizli servis, yurtdışında herkesin Aralık Günleri’nin masum kurbanı olarak gördüğü bu gönüllü soylunun çalışmalarına ilgisiz kalmadı. Ama Kont, sadece ajan olarak çalışmakla yetinmedi. Paris gazetelerinde I. Nikolay ve yönetimine methiyeler de yazdı.</p>

  <p class="normal">“I. Nikolay, yüce Peter’in yerini doldurmaya aday. Rusya, hiç bu kadar güçlü bir devlet olmamıştı!” diyordu Tolstoy.</p>

  <p class="normal">1837 yılında, Çar ve ülkesinin itibarı için yaptıkları, gerektiği gibi değerlendirildi. Benkendof, yakın zamana kadar siyasi sığınmacı olan Tolstoy’un ümit verici biri olduğuna dair garanti verdi. Kont Tolstoy, Paris’te güvenlerini kazandığı Ruslar hakkında ayrıntılı ve ustaca yazılmış raporları Çar hazretlerinin kabinesine bağlı olarak çalışan gizli servise teslim ettikten sonra yurduna döndü. Onu dost olarak gören herkesi ele verdi ama kendisi sadece bir yurda değil, bundan böyle kendi çıkarları doğrultusunda çalışmasına imkan veren bir işe de sahip oldu. Aslında o, kendi çıkarlarını devletin çıkarları olarak görüyordu.</p>

  <p class="normal">Tolstoy’u Petersburg’da sevgiyle karşıladılar ve onu Paris’te gizli servisin ajanı olarak görevlendirdiler. Başlangıçta, bu görevini Kültür ve Eğitim Bakanlığı Muhabirliği paravanı arkasında yürütecekti. 1842 yılından itibaren de, daha rahat hareket edebilmesi için Rus Elçiliği’nde görevlendirildi.</p>

  <p class="normal">Kont’un Paris’teki evi, olanca konukseverliğiyle tüm Ruslar’a açıktı, özellikle de polis kayıtlarında tehlikeli adamlar olarak adı geçenlere. Bu adamlar, isyancılıklarının ve düzene muhalefetlerinin dozu ne kadar yüksekse, Tolstoy tarafından o kadar iyi karşılanıyordu. Tolstoy, evinde yabancı sığınmacıları da ağırlıyordu.</p>

  <p class="normal">Şimdi, kendini kadife koltuğa bırakmış olan Yakov Nikolayeviç, yüzünde hâlâ aynı kalan vurdumduymaz ve kendini beğenmiş ifadeyle düşündü: “Ben dürüst ve sadık bir şekilde efendime hizmet ediyorum. Benim atalarım, Tolstoylar, komploları her zaman acımasızca yok ettiler. Düşman karşındayken dövüşmek kolay. Ama o, rengi doğayla uyumlu bir kaplan gibi sık ormanlarda saklanırsa, o zaman ara ki bulasın! Bul onu ve öyle yok et ki, ölürken, darbenin nereden geldiğini anlayamasın. İşte sanat bu! Güç bu! Sonraki her yüzyıl, bir öncekinden daha kurnaz. Ben bir şövalye değilim ki rakibimi boynuz sesleriyle savaşa davet edeyim. Yükseliş çağı başka yöntemleri gerektiriyor. Komplocu düşman daha da kurnazlaştı; onunla onun metodlarıyla savaşmak gerekir. Tüm bu isyankârlar ve devrimciler zırhlı elbiselerinin üstüne palyaço kıyafeti giyiyorlar. Ben de aynısını yapıyorum. Onlardan hangisi düşünebilir ki, üzerinde Pestel ve Rileyev’in komplosunda yer aldığı şüphelerini taşıyan, eski siyasi mülteci, en eski Rus soylu ailelerinden birinin mensubu isyankâr ben, kendi imparatorumun güvenini kazandım, kim düşünebilir ki? Ya düşünürlerse?”</p>

  <p class="normal">Korku, içini ayaz gibi kavuruyordu. Yakov Nikolayeviç sakinleşmeye çalıştı; “hiç kimse benden şüphelenmez. Ben ağzımdan laf kaçırmam; ne dost önünde, ne hizmetçi, ne de kadın önünde. Çar ve gizli servis ise beni ele vermez. Beni ele vermek işlerine gelmez,” diye mırıldandı Yakov Nikolayeviç, paltosunun eteklerini toplayarak.</p>

  <p class="normal">Boulogne ormanı çıplaktı. Rüzgâr, buradan nadiren gelip geçenlerin içtiği puro artıklarına benzeyen, yerdeki kararmış, kırışık yaprakları sürüklüyordu. Kont Tolstoy bir yan yola saptı. Orada muhteşem Arap atlarının üzerinde Amazon gibi kadınlar ve zayıf, Don Kişot gibi uzun bir İngiliz dolaşıyordu. Küçük grum<sup class="calibre5"><a href="../Text/ates2_split_019.html#footnote-628-6" id="footnote-628-6-backlink">[6]</a></sup> efendisine zorlukla yetişti.</p>

  <p class="normal">Ekim güneşi yakmaya başlamıştı, Yakov Nikolayeviç, paltosunun önünü açtı. Kapalı küçük bir büfenin yanında, dış görünüşü dikkat çekmeyen, yüksek silindir şapkalı bir adam Kont’a yaklaştı. Birbirleriyle, hafifçe eğilerek selamlaştılar ve birlikte ormanın içlerine yürüdüler.</p>

  <p class="normal">“Şimdilik ciddi bir şey yok,” dedi Yakov Nikolayeviç, çevreyi dikkatle kolaçan ederek. “Paris’teki Rus baylar para savuruyor, pislik yapıyor ve Rus düzenine küfrediyorlar. Bildiğiniz gibi bu, Rus toprak ağalarına özgü bir davranış. Bunlar, her zaman kargaşa çıkarır ama onun cebine veya toprağına saldırırsan imdat ister ve bir aslan gibi dövüşmeye hazırlanır.”</p>

  <p class="normal">“Olağanüstü bir enerjileri var,” diye gülümsedi Kont’la birlikte yürüyen adam. “Rusya’da her şeyden bol miktarda var ama şimdilik bu zenginlik neredeyse dokunulmadan duruyor... Rusya’nın insanları da henüz işlenmemiş yeraltı zenginlikleri... Bizim çılgın Mihail Bakunin nasıl?”</p>

  <p class="normal">“Bugün görüşmeyi düşünüyorum. Evet o bir barut deposu. Tehlikeli bir kafa.”</p>

  <p class="normal">“Çenesi düşük!”</p>

  <p class="normal">“Yo, hayır efendim, göreviniz gereği iyi bir psikolog olmanız gerektiği halde, siz; bu, okulunu bitirememiş asteğmeni iyi anlayamamışsınız. 1840 yılından beri Avrupa’da dolaşıyor, başlangıçta İsviçre’de sonra tüm Avrupa’da devrimcileri topluyordu. Şimdi ise Rusya’nın eski köklerine karşı Haçlı Seferi düzenliyor. Güzel konuşuyor ve tehlikeli. Demagogların en hızlısı.”</p>

  <p class="normal">“Şimdi bizde, Rusya’da, toprak ağaları arasından çok sayıda küçük Maratcılar ve Robespierreciler türedi,” dedi kuşkucu bir gülümsemeyle, Yakov Nikolayeviç’le konuşan adam.</p>

  <p class="normal">“Hayır ben bu cinsi çok iyi tanırım ve yanılmam. Burada bir fikir çorbası olduğunu kabul ediyorum, ama Bakunin, Avrupa ölçülerine göre davranıyor ve birçoğunu da sollayacak. Süreklilik yok ama devrimci lafazanlık ve demagoji konusunda çok ilerledi. Önüne gelen herkesle tanışıyor. Boş bir insan ama atılgan, cesur ve hareketli.”</p>

  <p class="normal">Yarım saat daha, oldukça kısık seslerle konuşarak ve etrafı dikkatlice kollayarak Boulogne ormanında dolaştılar.</p>

  <p class="normal">“Petersburg’a sözlü olarak iletin,” diye konuştu Tolstoy, “biz burada barut fıçısı üstündeymiş gibi yaşıyoruz. Bizim elçimiz Kiselev, gerçekten de Kisel<sup class="calibre5"><a href="../Text/ates2_split_020.html#footnote-628-7" id="footnote-628-7-backlink">[7]</a></sup>, hiçbir şeyin derinine inmek istemiyor. Şimdi buraya tüm dünyadan devrimciler toplandı: Bizimkiler, isyankâr Polonyalılar, İtalyan çıplakları, akıllı Almanlar, zapt edilmez İrlandalılar; Paris’in dolup taştığı Fransız Jakobenleri’nin ise sözünü bile etmiyorum. Metternich, bir zamanların korkunç yırtıcı kuşu şimdi süslü püslü bir korkuluk sadece. O artık hiçbir işe yaramaz. Tüm ümitler bizim efendimizde. Devrim ejderhasını o ezecek. Bizim görevimiz bundan ibaret. Ama zaman geçiyor. Eğer Petersburg yardım etmezse birçok Kraliyet tahtı düşecek ve devrim, bir veba gibi tüm Avrupa’yı kasıp kavuracak.”</p>

  <p class="normal">Kont yüksek silindir şapkalı beye, kırmızı mumla birkaç kez mühürlenmiş kapalı bir zarf verdi ve şaşırtıcı hafiflikteki adımlarıyla hızla Boulogne ormanının çıkışındaki eczanenin yanında bekleyen faytonuna yürüdü.</p>

  <p class="normal">Akşam Kont Yakov Nikolayeviç’in evinde birkaç davetli toplandı.</p>

  <p class="normal">“Rus kalbi taşıyan biri için Ruslarla görüşmekten daha değerli ne olabilir ki,” diye tekrarlıyordu aynı sözcükleri farklı ses tonlarıyla Tolstoy, misafir odasının kapısında hemşerilerini karşılarken. Yüzüne iyiniyet ve duygulu bir basitlik ifadesi kondurmuştu. Dudak kenarlarını, aşağı düşüp iğrenç ve aşağılayıcı bir anlam kazanmamaları için özenle yukarı kaldırmıştı; kin dolu delici bakışlarını da sarkık gözkapaklarının arkasına saklamaya çalışıyordu.</p>

  <p class="normal">İki yüz toprak kölesine sahip, başkent dergilerinde bazen ahlâk öğütleri veren hikâyeler yazan, bunalmış bir kadın olan alçak toprak ağası Elenova herkesten önce gelmişti. Onunla birlikte, ev sahibiyle aynı adı taşıyan, zengin olduğunu daha ilk bakışta belli eden, paralarını pahalı tatil yerlerinde ve Avrupa’nın başkentlerinde savuran step toprak ağası Grigoriy Mihailoviç Tolstoy geldi. Ve birkaç Rus daha.</p>

  <p class="normal">En sonunda, şatafatlı yeni bir hizmetçi elbisesi giymiş İvan, Mihail Aleksandroviç Bakunin’in geldiğini bildirdi.</p>

  <p class="normal">Odaya, ördek gibi yürüyen, geniş omuzlu, oldukça dolgun, yüzü terden parlamış, küçük mavi gözlü, bakışları kendinden emin ve cesur bir adam girdi. Elbisesi kötü ütülenmiş görünüyordu, çenesinin altındaki kravat ise pek temiz değildi.</p>

  <p class="normal">“Söyleyin,” diye sordu toprak ağası Elenova, beyaz eldivenler geçirdiği zayıf uzun ellerinden birini yapmacık bir şekilde onun dudaklarına doğru uzatarak (ellerinin muhteşem, olağanüstü olduğuna inanıyordu), “söyleyin, siz kendi yurdunuzda çözümsüz olan soruların yanıtlarını yabancı topraklarda arayanlardan birisiniz değil mi? Ne kadar ilginç. ‘O ise isyankâr ve sürekli fırtına arıyor,/fırtınada huzur bulmak için...’ Biliyorsunuz ben sizinle aynı adı taşıyan Lermontov’a bayılıyorum. Siz de Mihail’siniz değil mi? Ama Martinov’u Lermontov’dan her zaman daha çok sevmişimdir. Çünkü o kibar ve sevimli. Aklıma gelmişken sizin babanız Tver’de bölge yöneticisi değil miydi?”</p>

  <p class="normal">Mihail Aleksandroviç Bakunin’in başını hayır anlamında sallaması, Elenova’nın onu sıkıştırdığı köşeden bir an önce kurtulmaya çalışması boşunaydı.</p>

  <p class="normal">“A, demek ki hayır,” dedi güzel konuşan yazar, Bakunin’e doğru ilerledi.</p>

  <p class="normal">“Ya muhteşem Evdoksiya Mihailovna Bakunina; İtalya’da resim dersleri aldığı dönemde onunla üç unutulmaz ay geçirdim, bu ressam fräulein (frolayn), sizin kuzeniniz değil mi? Brülow’un ‘Pompei’nin Ölümü’nü beğeniyor musunuz? O bir şaheser değil mi? Vezüv gece ne kadar güzel ve Romalı terma kızları da akşam karanlığında! Bu görüntü insanın ruhunu sarsıyor. Ve biz iki bin yıl geriye uzanıyoruz. Ben bunu ‘Moskovalı’da yazıyorum. İtalya’ya gidin. Sizin gibi bir isyankâr için gizli bir örgütün üyesi olmaktan daha güzel bir şey olamaz. Milano, Napoli, Roma bu tür örgütlerle dolup taşmış. Orada her lümpen mutlaka komplocu, her lümpen...”</p>

  <p class="normal">Bakunin aniden ve kararlı bir tavırla, karşısında oynayan, onu her an tutmaya hazır elleri önünden çekti, bir özür mırıldanarak bayan Elenova’nın kıskacından sıvıştı.</p>

  <p class="normal">Aslında Elenova bundan hiç utanmadı, alınmadı ve durmak bilmeyen sözcük şelalesinde bir anda başka bir misafiri boğdu. Urgan gibi elleri her an birinin boynuna dolanmaya hazırdı.</p>

  <p class="normal">İnsanları iyi tanıyan Tolstoy onlara yağ çekmeyi, konuşmalarını sağlamayı ve değerli itiraflarını dinlemeyi seviyordu. Ama asla doğrudan sorular sormuyor, karşısındakinin üzerine saldırmıyordu. Çünkü biliyordu ki böyle yaparsa kurban, gözünü dört açacak. Belirlediği şu veya bu av, onun için ne kadar önemliyse Tolstoy ona karşı o kadar umursamaz davranıyordu.</p>

  <p class="normal">Gizli ajanlığa başladıktan sonra Kont, bir avcınınkine benzer sezgiler kazanmıştı. Spor yaptığı duygusu Tolstoy’u dizginliyordu. “Ben bir oyuncuyum,” diye düşünüyordu. “Bazen benim için, çıkar değil, oyunun verdiği zevk daha önemli.” (Üstelik Kont şöhret düşkünüydü) “Daha iri bir balık tutayım da Benkendorf aklını kaçırsın.” Gizli bir güce sahip olma duygusu, Yakov Nikolayeviç’in kendine hayran olmasına yol açıyordu.</p>

  <p class="normal">Bu akşam Kont’u, sadece Bakunin ilgilendiriyordu.</p>

  <p class="normal">“Bohem, sinek avcısı, zeki olduğu kadar aptal,” diye geçirdi aklından Tolstoy, yöntemi gereği onunla sadece nezaket kurallarının gerektirdiği ölçüde ilgilenerek.</p>

  <p class="normal">“Kapana kendisi girecek,” diye uman ev sahibi, bir yandan da ortak sohbeti canlı tumaya çalışıyordu.</p>

  <p class="normal">Hizmetçiler akşam yemeğini getirdiler. Herkes masaya oturdu.</p>

  <p class="normal">“Ben Herzen’i beğeniyorum. Onun ‘Bilimde Yüzeysellik’ini tabii okumuşsunuzdur?” diye soruyordu Elenova, gösterişli bir biçimde taranarak kıvrılmış ve parfümlenmiş favorileri olan eski yüzbaşıya.</p>

  <p class="normal">“Müthiş bir eser,” diye başladı Kont Tolstoy, “hiç şüphe yok ki, Herzen ve şair Ogaryov, Rus göklerinin en yüksek yıldızları. Gerçi birçok siyasi konuda onlarla aynı fikirde değilim. Ama bunlar gençliklerinin etkisi. Düşünce ve fikir özgürlüğünü ben her şeyin üstünde tutuyorum, gerçeği arama cesaretine sahip, dürüst amaçlar güden insanlara saygı duyuyorum. Ben hayatta, dikenlerle dolu bir patikada yürüdüm, birçok yer dolaştım, tıpkı göklerdeki çobana inanmak nasıl gerekli ise, yeryüzündeki insanlara da çoban gerektiğini anlayıncaya kadar her tür ütopyaya inandım.”</p>

  <p class="normal">Akşam yemeği sona erdi. Kâğıt oyuncuları bir masaya oturdu. Elenova, akraba çıktığı step toprak ağasını rahat bırakmıyordu; birkaç nesil akrabalarını saymaya başladılar.</p>

  <p class="normal">Bakunin, ev sahibini salonun bitişiğindeki çalışma odasında puro içerken buldu.</p>

  <p class="normal">“Sonunda Rusya’ya dönmeyi düşünüyor musunuz?” diye sordu Kont. “Çünkü Benkendorf şakalaşmayı sevmez. Bildiğim kadarıyla daha şubat ayında size yurda dön çağrısı yapılmış. Geri dönülmez bir hata yapmayın, dostum. Dönün. Bir zamanlar ben de sizin gibi yurdumu terk etmeye karar verdim ama sonradan bu kararımdan ötürü çok pişmanlık duydum. Şu ihtiyarın ve dostun sözünü dinleyin, henüz vakit varken yuvaya dönün. Orada sizi...”</p>

  <p class="normal">“Beni orada hapislik bekliyor,” diye sözünü kesti sırıtarak Bakunin. “Beni siyasal bakımdan güvenilmez ilân ettiler. Ama çekindiğim konu bu değil. Korkaklardan değilim. Kafa tutan hapishaneyi de göze alır. Ama aradığım şeyi tam şimdi buluyorum: Devrim teorisini ve bundan sonra izleyeceğim yolu.” Bakunin biraz sustuktan sonra devam etti: “Yakov Nikolayeviç, biliyorsunuz ki ben uzun süre dolaştım, sadece Avrupa’nın birçok ülkesini görmek için değil, kendimi ve nasıl söylesem, kendi fikirlerimi aramak için. Tüm bunlar ilginizi çekiyor mu?”</p>

  <p class="normal">Tolstoy, Bakunin’in fazla konuşma zaafı olduğundan haberdardı ve Petersburg’a ağzı üst üste mühürlenmiş zarflarda ve önceden belirlenmiş imzayla göndereceği raporlarda yer alan bilgileri tam da bu sözcük tufanından ediniyordu.</p>

  <p class="normal">“Anlat, anlat,” diye canlandı Yakov Nikolayeviç, bir şey kaçırmamak ve her şeyi aklında tutmak için kulaklarını dört açarak.</p>

  <p class="normal">“Ah, şöyle koltuğun altına yerleştirilebilecek ve etrafta konuşulan her şeyi kaydedecek bir alet icat etseler,” diye içinden geçirdi. Gizli servis ajanı, elliyi aştıktan sonra belleğinin ne kadar zayıfladığını fark etti.</p>

  <p class="normal">Mihail Aleksandroviç ise, bu arada koltuğu şömineye yaklaştırmıştı. Purosunu yakıp bir nefes çekti ve kısık bir sesle konuşmaya başladı.</p>

  <p class="normal">... Misafir odasındakiler oyuna dalmıştı. Elenova ise, insanların birbirlerini sadece İtalya semaları altında sevebileceği, bu yüzden oraya gitmeleri gerektiği konusunda subayını ikna etmeye çalışıyordu.</p>

  <p class="normal">“Paris sonbaharı romantizmi öldürebilir. Her şey öylesine donuk ve uykulu ki...” diyordu, boğuk bir fısıltıyla. Sonra Goethe’nin kahramanı Minyon’un monoloğunu okumaya başladı.</p>

  <p class="normal">“Sen bilir misin limonun çiçek açtığı ülkeyi, altın portakalın kararmış dallar altında yandığı yeri...”</p>

  <p class="normal">Mihail Aleksandroviç Bakunin, Kont Yakov Tolstoy’a, çevredeki önemli olan her şeye duyarlı, okumuş delikanlı Stankeviç’in derneğini anlatıyordu. Orada horozlar ötene dek, insanın görevleri, hayatın anlamı ve tabular hakkında tartışılıyordu.</p>

  <p class="normal">“O zamana dek, ben sadece, subay okulunu bitirememiş, ailesini hayal kırıklığına uğratmış, yaşamını sürdürecek bir geliri olmayan, babasından miras kalmayan, hiçbir işe yaramayan ağa oğluydum... Bettina von Arnim’in ‘Goethe’nin Bir Çocukla Yazışması’nı beğeniyordum ve henüz beynimin üretemediği düşünceleri ilk kez ondan edindim. Uyanışımı o kitaba borçluyum. O, ağacı tutuşturan kıvılcım gibi içimde bir yangına yol açtı.”</p>

  <p class="normal">“İlginç,” dedi dişlerinin arasından Yakov Nikolayeviç, “buna benzer bir duygu hissetmedim hiç. Belki de yazarı tanıyor olmam yüzünden. O, kendine oldukça güvenli, mükemmel olmasa da iyi bir zekâya sahip bir kadın.”</p>

  <p class="normal">“Benim için o, bir dahinin ilham perisi,” diye yanıt verdi Bakunin, hülyalı. “Otuz beş yılında biz hepimiz Kant’ın ‘Pratik Aklın Eleştirisi’ni okuyorduk, sonra da Fichte’yi okumaya koyulduk. Ben ısrarla Tanrı’yı aradım. Ama ne oldu? Her şeyi reddettim ve sonunda saldırganlaştım. İnanma açlığı çekiyordum ama anladım ki, ben soyutlamayı kavrayamıyorum, ulaşabildiklerim ise bana boş geldi. Panteizm, Tanrı’yı bulmama yardım etmedi çünkü doğa, ölü ve adanmıştı. Ve sonuçta Tanrı’yı, insanda buldum.”</p>

  <p class="normal">Hiç kımıldamadan dinleyen Tolstoy, kendi düşüncelerini belli etmiyordu. “Yaşamın amacı, gerçek aşkın konusu,” diye devam etti Bakunin, onun bir şeyler söylemesini beklerken. “İnsanlıkta bulduğum Tanrı’ymış. Benim Tanrım, insanın gelişimine paralel olarak yükseliyor. Anlıyor musunuz, Kont?”</p>

  <p class="normal">“Evet tabii ki,” diye hafifçe somurttu Tolstoy, belleğinde tutması gereken tehlikeli bir eres<sup class="calibre5"><a href="../Text/ates2_split_021.html#footnote-628-8" id="footnote-628-8-backlink">[8]</a></sup> dinlediğini düşünerek.</p>

  <p class="normal">Bakunin ayağa kalktı; sanki bir kürsüden sesleniyormuş gibi yüksek sesle ve ellerini sağa sola savurarak konuşuyordu artık:</p>

  <p class="normal">“Hak yok, görev yok; sadece tüm insanlar arasındaki sevgi var. Her görev, aşkı her zaman göz ardı eder; suç ve haksızlığa sebep olur.”</p>

  <p class="normal">“Sanki biraz kapalı konuşuyorsunuz,” diye mırıldandı hayal kırıklığına uğrayan Yakov Nikolayeviç. “Ben de çok felsefe yaptım ama hayat, tüm bu felsefeleri yıktı.”</p>

  <p class="normal">Bakunin’in güçlü ve duygulu sesini duyan yan odadaki diğer misafirler de çalışma odasına gelmişlerdi. Mihail Aleksandroviç, bunu kendisine yapılan bir iltifat gibi gördü (her zaman ilgi odağı olmayı seviyordu) ve devam etti.</p>

  <p class="normal">“Baylar benim sırlarım yok. Fakat gençliğimde idealim olan Hegel, biz Rusların ilgisini biraz zor çeker.”</p>

  <p class="normal">“Ne diyorsunuz? Bu bilimadamının gereğinden fazla ağır ve anlaşılmaz kitapları Rusya’da kutsal sayılıyormuş.”</p>

  <p class="normal">“Var olan her şey mantıksaldır,” diye alâkasızca söze karıştı Elenova. Bununla, o karamsar Berlinli profesörün yazdıklarına dair bir şeyler bildiğini göstermek istemişti.</p>

  <p class="normal">“Bay Bakunin, sanırım bir önceki yıl Almanya’daki durumla ilgili yazdıklarınızı okudum. Şu iflah olmaz Arnold Ruge’nin dergisinde yayınlanmıştı. Mükemmel bir eser,” dedi Tolstoy’un konuklarından biri.</p>

  <p class="normal">“Fakat bu çok uzun süre önceydi,” diye elini salladı Bakunin. “O zamandan beri dünyayı dolaşıyorum. Kâh Dresden’de, kâh Berlin’de, kâh Zürih’te.”</p>

  <p class="normal">“Sanırım Zürih’te Weitling ile karşılaşmışsınız? Onun çok hareketli, çarpık bacaklı bir terzi olduğu söyleniyor,” diye gülümsedi Kont Tolstoy.</p>

  <p class="normal">Bu arada önde İvan olmak üzere, hizmetçiler meyve, tatlı ve içkilerle dolu tepsilerle içeri girdiler. Konuklar gözle görülür bir biçimde canlandı.</p>

  <p class="normal">“Evet,” diye cevap verdi Bakunin, artık tamamen farklılaşan, daha alçak ve daha belirgin bir ses tonuyla, “benim sizden saklayacak bir şeyim yok. Siz defalarca bana, gerçeğin yurtsuz arayıcısına yardım ettiniz...”</p>

  <p class="normal">“E, bu hesaplar da ne? Yardım ettiğim için seviniyorum ve yine ederim. Ben de genç oldum ve gerçeğin peşinden koştum. Çok kurnazca bir iş!”</p>

  <p class="normal">“Wilhelm Weitling görünüş itibariyle Nibelunglar’ın neslinden, ruhu ise sınırsız.”</p>

  <p class="normal">“Çirkinin teki değil mi? Duyduğuma göre hastalıklı ve çarpık bacaklıymış; bir terzi kalfası nasılsa tam öyle. Nedense pleblerden kahraman çıkacağına inanmıyorum.”</p>

  <p class="normal">“Hata ediyorsunuz Yakov Nikolayeviç. Wilhelm çok yakışıklı. Ruhu ise Spartaküs’ünkü gibi. Patrisyenden bilgi ve kültürü almış bir proleterin güçlü mantığının ve temiz zekâsının ne anlama geldiğini biliyor musunuz? Bu, eşi benzeri bulunmayan korkunç bir güçtür. Antikçağ kahramanı gibi!”</p>

  <p class="normal">“Uzun süredir boşuna aradığınız Tanrı’yı bakın nerede bulmuşsunuz!” dedi kinayeli bir edayla Kont. “Demagog Weitling’in çevresinde pervane olan Alman komünistleri sürüsünde! Aslında ben, sizi bataklığa düşmek üzereyken kurtarmak istiyorum. Şerefinize!” Tolstoy, bardağını, bu çıkıştan biraz şaşırmış olan Bakunin’le tokuşturdu.</p>

  <p class="normal">“Biliyorum, Yakov Nikolayeviç, siz sertsiniz. Aleksandr’ın eski savaşçısı, Dekabristlerin dostu...”</p>

  <p class="normal">“Ve işte şimdi yabancı bir ülkedeyim. Çarıma sadakatime rağmen Rusya bana tolerans göstermiyor... Aklıma gelmişken, Belçika’dan döndükten sonra sanırım Proudhon’la da görüşmüşsünüz. O neyin nesi, yoksa Ajaks kardeşlerin ikincisi mi?”</p>

  <p class="normal">“Evet, belirli ölçüler içinde Weitling ve Proudhon ruhen ve amaçları bakımından kardeş. Birisi Alman kafası taşıyan bir Fransız, diğeri ise Fransız kültürüyle dolup taşmış bir Alman. İkisi de tüm işçiler gibi yokluk içinde yaşamalarına rağmen satın alınamazlar, güzel konuşuyorlar, neşeli ve sağlıklılar. Hiç kimse ve hiçbir şey onları doğdukları ortamdan koparamaz.”</p>

  <p class="normal">“Komünizmin yıkıcı fikirlerinden,” diye vurguladı Tolstoy.</p>

  <p class="normal">“Fakat Kont, gerçeği anlamamı ve düşüncelerinin çelikten mantığına boyun eğmemi sağlayan, sınırsız bilgisi, tutarlı karakteri, cesur amaçları ve iradesinin sağlamlığıyla beni hayrete düşüren kimdi biliyor musunuz? Bir Alman bilimadamı ve devrimci, Doktor Karl Marx. Doğrusunu söylemek gerekirse insan olarak onu pek sempatik bulmuyorum, biz farklı insanlarız ama o bir düşünür ve onun önünde eğiliyorum.”</p>

  <p class="normal">Tolstoy yapmacık bir vurdumduymazlıkla konuştu:</p>

  <p class="normal">“Karl Marx’ı duymuştum. Galiba şimdi o, gelecekteki muhtemel işçi ayaklanmalarının fonundaki en önemli insan; pleblerin yıldırım saçan Zeus’u. Fakat sizin gibi soylu bir Slavı nasıl etkiledi?”</p>

  <p class="normal">Bakunin, Marx’ın özelliklerini saymaya başladı. Ona göre Marx, ilk defa tarihte benzeri olmayan tutarlı bir sosyo-politik sistem yaratmıştı. Bakunin, şimdi gerçeği ve felsefeyi aramak için daha az dolaştığını ve cesaretle sosyalizmin yolundan yürüdüğünü ve bunu Marx’a borçlu olduğunu itiraf etti. Bakunin’in karışık zihnini, materyalist felsefeye doğru Karl Marx yöneltmişti.</p>

  <p class="normal">Tolstoy koltuktan kalktı ve büyük, narin elini ağır bir şekilde Bakunin’in omuzuna koydu.</p>

  <p class="normal">“Söylesenize, bu yedinci harikanın karısı, sanırım ağabeyi neredeyse Prusya bakanı düzeyine yükselmiş bir barones? Fakat anlattıklarına göre zengin değillermiş. İşçi sınıfının mesihi, açlığa mahkûmmuş.”</p>

  <p class="normal">“Marx’ın dostu Jung diye biri, Köln’den yakınlarda bin frank göndermiş; böylece aile, geçim sıkıntısından kurtulmuş, Marx da yeni çalışmalarını yapma imkânına kavuşmuş... Gazeteler, yazılar için çok az para veriyor,” diye bildirdi hemen güvenen Bakunin.</p>

  <p class="normal">“Yazık, yazık ki Doktor Marx değerini bilmiyor. Onunki gibi bir kafa, her devlette işe yarar. Ama o çok küstah. Şimdilerde, satın alınamaz bir insana bizde ‘prensip sahibi’ diyorlar. Marx’ı ilk kez Berlin’de bir restoranda olmak üzere birkaç kez gördüm. Uzun süre önceydi. Daha o zaman bana sıradışı, barut gibi patlamaya hazır bir üniversiteli gibi geldi. Eğer ona yetki verseler ilk önce Rusya’daki köylüleri serbest bırakır ve Rusya Cumhuriyeti’ni ilân eder.”</p>

  <p class="normal">“Ben Marx’tan dört yaş daha büyüğüm ama onun artık aksiyom düzeyinde kesinleştirdiği görüşlerin birini bile anlamış değilim,” dedi Bakunin.</p>

  <p class="normal">“Şu Marx’ı görmek istiyorum. Eski alışkanlıklarımı tazeleyip beynime antrenman yaptırayım, şu son yıllarda kendimi çok bıraktım.”</p>

  <p class="normal">“Buyurun. Çağın en parlak beyinleri bu günlerde ‘Valentino’ salonunda toplanacak: Marx, Proudhon meselâ. Doğrusunu söylemek gerekirse ben Proudhon’u bu Renli ermişten daha çok beğeniyorum. Çünkü ben Galliler’den hoşlanırım”</p>

  <p class="normal">“Uğrayın ve beni de götürün, canım. Birlikte gidelim. Bir şeye ihtiyacınız olursa çekinmeyin, dostum. Tolstoy ve Bakunin aileleri köklü ve ünlü aileler. Marx’ı unutmayın.”</p>

  <p class="normal">Bundan kısa bir süre önce Yakov Nikolayeviç; Arnold Ruge ve Karl Marx’ın editörlüğünü yaptığı ‘Alman-Fransız Yıllıkları’nın iki sayısı birlikte yayınlanmış bir örneğini Petersburg’a, gizli servise göndermişti.</p>

  <p class="normal">Örneği yollarken Ruge ve Marx’ın yayınladığı derginin, yüce ve saygıdeğer her şey hakkında “iğrenç bir provokasyon ve kara çalmayla” dolu olduğunu bildirerek, “hiçbir şeyi affetmiyorlar, bu adamlar için kutsal hiçbir şey yok,” notunu düşmüştü.</p>

  <p class="normal">Bakunin, Tolstoy’un büyük ve kapısı her zaman konuklara açık evini terk ettiğinde akşam saat on birdi. Parisliler uyumaya hazırlanıyorlardı. Gün ağarmaya başlar başlamaz işe koyulan ve artık uyumak ve dinlenmek isteyen küçük tüccarları, zanaatkârları ve işçileri uykuya yatıran Paris, gecenin ilerleyen saatlerinde, eğlence, kadın ve şarap ticareti yapıyor; müzikli kafeler ve oyun salonları, eğlenmek isteyen zenginler ve yabancılar için bütün gece çalışıyordu. Geceleri, nemli ve sevimsiz bulvarlarda dolaşarak sabahlayan, başkentteki sayıları hayli kalabalık evsizler ve turnayı gözünden vurmaya çalışan hırsızlar da uyumuyordu.</p>

  <p class="normal">Mihail, St. Germain kenar mahallesinin sokaklarından geçti. Demir parmaklıkların, atlas veya yün perdelerin arkasından belli belirsiz ışıklar titreşiyordu.</p>

  <p class="normal">Mihail, Vanneau sokağının dar ve karanlık bir bölgesindeki 38 numaralı evin önünden geçerken Ruge ve Marx’ın burada oturduğunu hatırladı. Elinde olmadan, az önce Kont’la, Marx hakkında konuştuklarını anımsadı. İçten içe garip bir kızgınlık duygusu kabardı Bakunin’in içinde. Hakkında kötü dedikodular dolaşan kurnaz soylu Tolstoy’un önünde, tecrübesiz, toy bir delikanlı gibi neden bu kadar içten konuşmuştu? Ama Bakunin, yararsız pişmanlıklar duyarak endişelenmekten hoşlanmıyordu.</p>

  <p class="normal">Üstelik Kont, kendisi hakkında çok iyi şeyler düşünüyor ve bu da her zaman haklı olduğuna inanmasına yardımcı oluyordu. Biraz düşündükten sonra, tereddütü kayboldu, kesinlikle mantıklı davrandığına karar verdi ve büyük bir zevkle güzel akşam yemeğini ve Tolstoy’un iltifatlarını hatırladı. Fakat Marx... Mihail yine kendine kızdığını hissetti. Karşısında çekingenlik duygusuna kapıldığı bu dev, Bakunin’de anlaşılmaz bir düşmanlık uyandırıyordu. Neden böyle duygular hissediyordu? Kıskançlık olamazdı. Hayır, o böyle şerefsizce duygulara kapılamazdı. Karl ona karşı her zaman son derece dikkatli ve sabırlıydı; ona kendi kendini anlaması için yardım etmişti. Kendi kendini anlamak ise, bazen hayatta her şeyden daha önemliydi. Bakunin kendi yolunu belirledikten sonra etrafındaki her şeyi daha iyi anlamaya başlamıştı. Yine de Karl’da Bakunin’e sıcak gelmeyen, yabancı bir şeyler vardı.</p>

  <p class="normal">Marx ve Bakunin kadar birbirine zıt yapıda başka iki insan bulmak zordu. Karl’ın her şeyi –davranışları, düşünme tarzı– düzenli ve uyumlu bir bütündü. Bakunin’in her şeyi ise çelişkili, yüzeysel ve dağınıktı. Sanki yaşamında karakteristik bir tek prensip bile yoktu.</p>

  <p class="normal">Bakunin planlı ve düzenli çalışmayı hiçbir zaman başaramıyordu. Her zaman onu engelleyecek ve işinden alıkoyacak bir sorun çıkardı. Bu yüzden kendisini rahatlatmak için, çalışkanlığa ve düzenliliğe enayilik adını takmıştı. İşte, aşkta ve dostluklarda da çabuk ısınır, çabuk soğurdu. Kendisi için yararlı olabilecek ilişkileri bile kaldıramazdı.</p>

  <p class="normal">Abartılı bir kendine hayranlıkla hayal kırıklığı arasında salınmaya müsait olan Bakunin; her zaman geveze, atılgan, ama iradesizdi. Amaçsızca dolaşmayı, şehir sokaklarındaki itişip kakışmaları, gece yarılarından sabahlara dek süren tartışmaları seviyordu. Becerikliydi, kendine yabancı düşünceleri çabuk kavrayıp geliştiriyordu. Ruh hali sürekli değişiyordu. En zor maceralara bile gözünü kırpmadan atılmaya hazırdı; ama yaşamın karşısına çıkardığı yeni engeller, coşkusunu bir anda söndürebilir; bunalıma sürüklenirdi. Bakunin, tam bir zaman savurganıydı. Marx’a ise zaman hiç yetmez, boş sohbetlerden hoşlanmazdı.</p>

  <p class="normal">Bakunin, Vanneau sokağını arkasında bıraktıktan sonra, yanına yaklaşıp, bir anda kedi gibi sokularak nazik bir şekilde, “benimle gel sevgilim. Sabaha kadar sıkılmana izin vermeyeceğim,” diyen güzel kızın peşinden gitmedi; bir kadeh sert şarap daha içmek için kafeye de uğramadı.</p>

  <p class="normal">Bulvarlardan geçerek bir odasını kiraladığı bakımsız evin bulunduğu karanlık sokağa ulaştı. Kapının çalındığını duyan ihtiyar kapıcı homurdanarak kapıyı açtı ama kiracısını tanıyınca hemen kibarlaştı. Çünkü Bakunin onun sorunlarını sık sık can kulağıyla dinliyor; bazen samimi tavsiyelerde bulunarak, bazen de eğer üzerinde para varsa, para vererek yardım ediyordu.</p>

  <p class="normal">Bakunin küçük odaya girince lambayı yaktı, bütün akşam boynunda bir urgan gibi hissettiği şalı çıkardı, rahatlayarak oh çekti; ceketini çıkardı. Sonra sallanan küçük bir masayı kendine doğru çekti; sabahtan yıkanmadan kalan kahve bardağını, artıklarla dolu tabağı ve kitap yığınını masadan alıp pencerenin pervazına koydu. Sonra da iri harflerle yazmaya koyuldu:</p>

  <p class="normal">“Marx gibi böylesine bilgili ve üstelik hem çok hem derinlemesine okuyan insanlara az rastlanır. Onun çalışmalarının en önemli konusu, ekonomi bilimidir. Özel bir ilgiyle, tüm diğer ekonomi bilimcilerinden pozitif bilgileri ve pratik zekâlarıyla ayrılan, İngiliz ekonomik olaylarının deneyiminden, ciddi bir eleştiri ile dürüst ve cesurca sonuçlar çıkaran ve bu bakımdan daha ileride olan İngiliz ekonomistlerini inceledi.</p>

  <p class="normal">Ama tüm bunlara ek olarak Bay Marx, Hegel okulundan öğrendiği son derece bağlantısız ve akıllara durgunluk verecek ölçüde zayıf olan diyalektiği kullanıyor...”</p>

  <p class="normal">“Bu çalışmayı bir gün nasıl olsa bitiririm,” diye düşündü Bakunin, yazdıklarını bir tarafa bırakarak; bir puro yaktı ve aynaya yaklaştı... Küçük oval ve terli yüzü, güçlü vücudu oldukça çekici görünüyordu. Barikatta –tabii ki devrimcilerin lideri olarak– nasıl görüneceğini gözünde canlandırmaya çalıştı. Etkileyici bir görünümü olacağına karar verdi. Kendisiyle biraz eğlendikten sonra yatağa uzandı, elbiselerini ve ayakkabılarını yere attı...</p>

  <p class="normal">Sabah onu kapıcı uyandırdı. Postacı, Paris’teki Rus Elçiliği Sekreteri’ne derhal başvurması için bir çağrı mektubu getirmişti. Aynı gün, Bakunin, Petersburg mahkemesinin, kendisi hakkında, Rusya’daki çarlık rejimine karşı devrimci eylemler yürütmek ve yurda dönmeyi reddetmek suçlarından ötürü soyluluktan çıkarılma ve ağır koşullarda çalışma cezası verdiğini öğrendi.</p>
</body>
</html>
