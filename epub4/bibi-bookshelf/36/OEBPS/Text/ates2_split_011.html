<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates2</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">SEKİZİNCİ BÖLÜM<br class="chapter"/>
  TARİHİN BAYRAMLARI</h1>

  <p class="normal">Louis-Philippe’in büyük oğlunun dul eşi Orléans Prensesi Louise, bu gece yatağa girmeye cesaret edemiyordu.</p>

  <p class="normal">Dün akşam, Ulusal Muhafızlar, Capucines Meydanı’nda barışçıl gösteriler yapan halka, Kralın emriyle ateş açmıştı. Marseillaise, silah sesleri arasında boğuldu. Ellinin üstünde insan öldürüldü. Ve Paris’te haykırışlar yükseldi yine: “Yaşasın Cumhuriyet! Kahrolsun Kral! İntikam!”</p>

  <p class="normal">Yük arabaları gece geç saatlere kadar ceset taşıdı. Soğuk bir yağmur çiseliyor, meşaleler yılan ıslığı gibi ses çıkarıyordu.</p>

  <p class="normal">Louise, olup bitenleri öğrenmesi için hizmetçisini üçüncü kez kente gönderdi. Hizmetçi, endişe verici haberler getirdi. Yangın başlamış, şehirde yürümek olanaksız olmuştu. Her yerde iki, hatta üç katlı ev yüksekliğinde barikatlar kurulmuştu. Nöbet noktalarında, gasp edilmiş faytonlar, kütükler, direkler, fıçılar ve tahtalardan oluşan yığınlar sokakları ve ara sokakları kapatmıştı.</p>

  <p class="normal">Ayaklanma piketleri,<sup class="calibre5"><a href="../Text/ates2_split_046.html#footnote-628-33" id="footnote-628-33-backlink">[33]</a></sup> gelen geçeni durdurup sorguya çekiyordu. Uzun sırıklara takılmış gaz lambaları muhteşem barikatları ve koruyucularını aydınlatıyordu. Evlerin duvarlarına çağrılar yazılmıştı: “Yurttaşlar! Bankerlerin kralı Louis-Philippe, X. Charles’ın yaptığı gibi, hakkımızda ölüm fermanı çıkarttı. Biz de onu gönderelim gitsin, X. Charles’ın ardından, tahtalı köye!”,</p>

  <p class="normal">“Krallara ölüm! Cumhuriyet istiyoruz!”,</p>

  <p class="normal">“Özgürlük, eşitlik, kardeşlik!”</p>

  <p class="normal">Şöminenin yanına oturan Louise, kendi eşyalarını toparlayan hizmetçilerini denetliyordu. Orléans hanedanının metal armalarını taşıyan büyük sandıkların doldurduğu odada, hizmetçileri, yığınla danteli, deriyi, ağır brokar ve hafif ipek elbiseleri yerleştiriyorlardı. Ellerindeki eşyalarla sağa sola koşuşturan hizmetçiler, görkemli ama sevimsiz sarayın salonlarında olağandışı endişeli bir hava yaratmaktaydı.</p>

  <p class="normal">Prenses, 1830 Devrimi’nin, kayınpederi Louis-Philipe’e taht ve zenginlik kapısını araladığını anımsadı. Ama buna karşılık Kral’ın babası Philippe ‘Egalité’ ise, Birinci Büyük Devrim sırasında öldürülmüştü. İçini saran korkuyu güçlükle yenebilen Louise, koltuğundan fırladı, pencerenin yanına giderek perdeyi hafifçe araladı. Bu şubat gecesi ona çok karanlık ve ürkütücü göründü. Uzaklarda, meşaleli karartılar seçiliyor, Marseillaise’in sözleri duyuluyordu. Prenses ilk kez, ciddi bir tehditle karşı karşıya olduklarını anladı.</p>

  <p class="indentmetin">Tiranlar, hainler onun bunun artıkları.</p>

  <p class="indentmetin">Artık korkudan titremeye başlayın!</p>

  <p class="indentmetin">Adi suikastçiler çözülsün dizlerinizin bağları.</p>

  <p class="indentmetin">Yakındır geliyor zamanı hesap sormanın.</p>

  <p class="indentmetin">And içmiş askerleriz ki yeneceğiz düşmanı!</p>

  <p class="indentmetin">Bir yiğit düşmeye görsün toprağa bizden.</p>

  <p class="indentmetin">Doğurur onu toprak ana yeniden.</p>

  <p class="indentmetin">Koparıp alsın diye kafalarınızı.</p>

  <div class="clrb"/>

  <p class="normal">Prenses, kadife perdeyi kin dolu bir ifadeyle kendine doğru çekti ve şömineye doğru yürüdü. Heyecanını gizlemek için ateşe eğildi, sönmek üzere olan korları uzun maşalarla yavaş yavaş karıştırmaya başladı. Ona ve tahtın varisi oğlu Kont de Paris’ye yarınlar neler getirecekti? Louise, şöhret düşkünüydü ve güçlüydü. Birçok kez, cimri Kral’ın himayesinden ve ikiyüzlü Kraliçe’nin vaazlarından kurtulmayı düşlemişti. Duyduğu endişe arttıkça Louise, yalnız kalmaya dayanamadı. Çok güvendiği bir nedimesini çağırdı.</p>

  <p class="normal">“X. Charles’ın düşüşünden ibret alan Kral’ın, ayaklanmayı bastırmak için acil önlemler alacağını, düşünmüyor musunuz? Böyle tehlikeli bir anda kararsız kalmak hepimizin sonunu getirebilir. Ayaktakımının neden isyan ettiğini bir türlü anlayamıyorum.”</p>

  <p class="normal">“Majesteleri,” diye konuştu, saygılı ama aynı zamanda onurlu bir ifadeyle nedime, “devrimler, volkan patlamaları gibi, depremler gibi insan iradesinin dışındadır. Bu, Tanrı’nın bir gazabıdır.”</p>

  <p class="normal">Hizmetçiler, ağzına kadar dolu sandıkları, gürültülü bir şekilde kapattılar. Baş nedime, hizmetçileri gönderdi ve reverans yaparak mücevherleri hatırlatmak için, Louise’e yaklaştı.</p>

  <p class="normal">Ama Prenses, oyalanıyor ve şöminedeki büyüyen aleve bakmaya devam ediyordu. Bir zamanlar, kafası giyotinde kesilen Marie-Antoinette’in yatak odasını süsleyen saat on iki kez çaldı.</p>

  <p class="normal">Louise, kötü düşüncelerden kurtulmak için, güzel taranmış başını salladı ve gizli çekmecelerinde mücevherlerinin korunduğu dolaba kararlı adımlarla yürüdü. Elmaslarla kaplı, altın işlemeli küçük bir anahtarın takılı olduğu altın zincirini boynundan çıkardı ve gizli bölmeyi açtı. Tam bu anda, Louis-Adolphe Thiers içeri girdi. Geleceğini bildirmemişti, karmaşık protokol kurallarına aykırı davranarak elini kolunu sallıyordu ve omuzlarını garip bir biçimde sarsışından bir anormallik olduğu anlaşılıyordu. Elli yaşını aşmıştı. Ufak tefek ve olağanüstü kısa belli olması yüzünden, arka ayakları üzerinde duran bir tarla faresini andırıyordu. İnce burnunun üzerinde, gözlerini saklayan kocaman gözlükler vardı.</p>

  <p class="normal">“Bir şey mi oldu,” diye sordu Louise, çok korkmuştu.</p>

  <p class="normal">“Majestelerinin, derhal Kral’ın yanına gitmesini rica ediyorum. Hanedanlığın kaderi belirleniyor. Acele edin,” dedi sert bir şekilde, kendine özgü bir kabalıkla Thiers. Ama Louise’in iri iri açılmış gözlerindeki korkuyu fark edince yumuşadı ve dalkavukça ekledi: “Bu çıldırmış ülkeyi oğlunuz Kont de Paris’nin ve siz majestelerinin kurtaracağını ümit etme cüretinde bulunuyorum.”</p>

  <p class="normal">Louise’in yüzü alev alev yanmaya başladı. Korku, yerini kibire bıraktı. “Yoksa naiplik mi?” diye düşündü, sonra kendini toparlayarak konuştu:</p>

  <p class="normal">“Ben, Fransa’da sağduyunun galip geleceğine inanıyorum... Lütfen, majestelerine kadar bana eşlik edin.”</p>

  <p class="normal">Omuzuna bir şal alan kısa boylu, dolgun Prenses, Thiers’in koluna girdi ve görkemli bir eda takınarak, Tuileries Sarayı’nın diğer bölümündeki Kral’ın huzuruna doğru yola koyuldu.</p>

  <p class="normal">Çaprazlayarak geçmek zorunda oldukları geniş bahçede, Kraliyet ordusunun subay ve askerleri toplanmıştı ve gürültülü bir şekilde tartışıyorlardı.</p>

  <p class="normal">Louise, bahçeyi kaplayan gürültüye ve olağandışı kargaşaya aldırmadı. Thiers’in anlattıklarını dinliyordu dikkatle. Thiers’in, daha önce kendisini çok rahatsız eden taşralı aksanını fark etmiyordu bile.</p>

  <p class="normal">“Majesteleri, Paris’te olanları bilmek mi istiyor? Bugün saraylar, kuşatılmış kaleler gibi. Ayaktakımı yine kudurdu. Maalesef, dalga kabarıyor ve hepimizi yutmakla tehdit ediyor. Eğer Kral benim öğütlerimi, önerilerimi dinleyip derhal St. Cloud’ya gitseydi...”</p>

  <p class="normal">“St. Cloud’ya mı, ama neden?”</p>

  <p class="normal">“Orduyu çağırıp onunla birlikte başkente geri dönmek için. Biz saldırıya geçerek Paris’i alacak ve isyancıları ezecektik. Varsın bu, çok kana, çok kurbana malolsun. Daha da iyi olacaktı. Biz, düzenin, monarşinin düşmanlarını, gelişmeyi sağlayanlara karşı ayaklanan tüm isyancıları yok edeceğiz. Vahşiler, şimdi de Rothschild saraylarından birini yakmışlar. Fransa’nın bir cerraha ihtiyacı var. Neşter, tek kurtuluş yolu artık.”</p>

  <p class="normal">Thiers durdu. Gözlük camlarının arkasından gözleri parlıyordu.</p>

  <p class="normal">“Siz haklısınız. Planınız, zeki ve irade sahibi olduğunuzu gösteriyor. Halkı ayıltmak gerekiyor. Kral neye karar vermiş?” diye sordu Louise, Thiers’e duyduğu hayranlığı gizlemeden.</p>

  <p class="normal">“Guizot ve Kraliçe, Kral’ı ikna ettiler; böylece, o da Paris’e dışarıdan saldırmayı reddetti. Bu çok kötü,” diye cevap verdi Thiers, karamsar bir ses tonuyla.</p>

  <p class="normal">“Yoksa siz de Pilate gibi, ellerinizi bulaştırmamayı mı düşünüyorsunuz? Guizot, ailemizin şansı, siz onun kurtarıcısısınız.”</p>

  <p class="normal">“Teşekkür ederim,” diye gülümsedi gizemli bir edayla Thiers, “ben, sizin sadık hizmetkârınızım, bunu unutmayın.” Ve omuzunu yine oynatıp elini savurarak devam etti:</p>

  <p class="normal">“Bugün Carrousel Meydanı’nda, atını zamanında çevirip saraya doğru geri çekilmesi için Kral’ı ikna etmeyi başardım.”</p>

  <p class="normal">“Gerilemek? Sizi anlamıyorum.”</p>

  <p class="normal">“Maalesef, pencerelerden Kral’a doğru kurşun yağıyordu. Ulusal Muhafızlar, kalkanlarını çarpıp reform istediler. Sıkı durun, Prenses. Ok yaydan çıktı. Kral Louis-Phillippe, oğlunuz lehine tahttan vazgeçmek zorunda.”</p>

  <p class="normal">Thiers ve Louise de Orléans, büyük salona girdiler. Zayıf ve bitkin düşen Kral, bir koltukta oturuyordu. Etrafında, Kraliyet ailesinin üyeleri, saray efradı ve bir kenarda da Guizot duruyordu.</p>

  <p class="normal">Büyük, gümüş şamdanlarda yanan mumların titrek ışığı Louis-Philippe’in büyük ‘Bourbon’ burunlu, sarkık dudaklı, utangaç ve grimsi yüzüne, Guizot’nun narin ellerinin üzerine düşüyordu. Duvarlardaki işlemeler yarı karanlıkta kalmalarına rağmen üzerlerindeki kadın ve erkek çobanların figürleri, Kral ve çevresindekilerden daha canlı görünüyordu.</p>

  <p class="normal">“Tahta çıktığımda,” dedi Louis-Philippe, çevresindekileri patlak balık gözleriyle inceleyerek, “şu ihtiyar tilki Talleyrand ancak on yedi yıl hüküm süreceğimi öngörmüştü. O, benim, muhtemelen Bonaparte gibi akılsız veya X. Charles kadar aptal olduğumu sanıyordu. Ve ne oldu, öylesine özenerek diktiğim bina da dayanıksız çıktı. Ama benim emeğimin meyvelerini yok eden akılsızlar, gün gelip pişman olacaklar ve günahkâr oğullar gibi gelip babalarının ayaklarına kapanmak isteyecekler.”</p>

  <p class="normal">Kral canlandı, koltuğundan kalktı ve ellerini şaşkın bir ifadeyle açarak:</p>

  <p class="normal">“Tüm bunlar nasıl başladı? Hiçbir şey anlamıyorum. Düne kadar halk benden, reformdan başka bir şey istemiyordu. Neden bugün cumhuriyet istiyor? Ben onlara reform vaat edip, sadık Guizot’yu kurban ettim ve Thiers ile Barrot’yu görevlendirdim ya. Akılsızların şu yaptıklarına bakın: Assomption<sup class="calibre5"><a href="../Text/ates2_split_047.html#footnote-628-34" id="footnote-628-34-backlink">[34]</a></sup> tapınağının parmaklıklarını yerlerinden sökmüşler ve bu kutsal sopalarla barikatları destekliyorlar.”</p>

  <p class="normal">Kral sustu. Orada bulunan herkes saygıyla iç çekti.</p>

  <p class="normal">İçeri giren Thiers’i fark eden Louis-Philippe, eliyle işaret ederek onu çağırdı.</p>

  <p class="normal">“Sizi faytondan indirip çamura batırdıkları doğru mu?”</p>

  <p class="normal">Thiers onayladı.</p>

  <p class="normal">“Ah, ne kadar korkunç,” diye ellerini çırptı Kral.</p>

  <p class="normal">“İsyancılar, silah dükkanlarını soymuş, nöbetçilerin silahlarını almışlar; park ve bulvarlardaki ağaçlar sanki üstlerinden fırtına geçmiş gibi devrilmiş,” dedi Thiers.</p>

  <p class="normal">“İsyancılar, benim başkentimde kaç barikat kurmuşlar?” diye sordu nefes nefese Louis-Philippe ve elini kalbine bastırdı.</p>

  <p class="normal">“İki binin üzerinde, efendim,” diye yanıtladı Thiers, hemen.</p>

  <p class="normal">Louise de Orléans gerçek duygularını gizleyerek hızla Kral’a yaklaştı ve karşısında diz çökerek, oldukça yüksek sesle ve abartılı bir duygusallıkla bağırmaya başladı.</p>

  <p class="normal">“Lütfen efendimiz, tahttan vazgeçmeyin. Taç, bizim için çok fazla ağır. Bir tek siz, onu taşımaya layıksınız!”</p>

  <p class="normal">Kral yanıt vermedi. Bazı hanımefendiler ağlamaya başladı. Kraliçe, Louise’e yaklaştı ve öptü.</p>

  <p class="normal">“Sevgili yavrum, sizin oğlunuz İkinci Louis, Philippe adını taşıyarak dedesine layık bir varis olacak.” Ve gözyaşları arasında ekledi: “Sevgili kocam, Fransızlar sizin gibi iyi bir Kral’ı hak etmiyor. Ben inanıyorum ki...”</p>

  <p class="normal">“Zaman beklemiyor!” diye sözünü kesti çenesi düşen Kraliçe’nin, kaba bir şekilde Thiers. “İsyancılar yaklaşıyor, bizse güçsüzüz. Geç, artık çok geç!”</p>

  <p class="normal">“Nasıl geç?” diye bağırmaya başladı Kral. “Benim muhafızlarım nerede? Mareşal Bugeaud, siz benim güvenliğimden sorumlu olduğunuz konusunda beni temin ediyordunuz. Harekete geçin. Size her tür yetkiyi veriyorum!”</p>

  <p class="normal">“Majesteleri,” diye cevap verdi Bugeaud, “ben çaresizim. Artık çok geç.”</p>

  <p class="normal">Kral, torunu lehine tahttan çekildiğine dair belgeyi imzaladı ve Fransa’yı hemen terk etti.</p>

  <p class="normal">Louise de Orléans, kaçmayı kesinlikle reddetti. Kral’ın, küçük oğlu Kont de Paris lehine tahttan çekildiğine dair belge elindeydi. Bu demekti ki, Louis reşit olana kadar Fransa’nın hükümdarı oydu. Hayalleri gerçekleşmişti. Louise, sevincini daha fazla gizleyemedi. Tahttan düşürülen Kral ve karısıyla vedalaşır vedalaşmaz, Thiers’in tavsiyesi doğrultusunda, Temsilciler Meclisi’ne çıkabilmek için Bourbon Sarayı’na gitti.</p>

  <p class="normal">Bu sırada Ulusal Muhafızlar ve ayaklanan halk, Tuileries’e yaklaşmıştı. Kraliyet muhafızları ise isyancıların karşısında tüfeklerinin dipçiklerini yukarı çevirdiler. Kan kardeşi olmuşlar, birbirlerine sarılıyorlardı. Kasketler, şapkalar, deri kalpaklar havada uçuşmaktaydı. Herkes Marseillaise’i söylemeye başlamıştı.</p>

  <p class="indentmetin">İleri! kardeşler vatan için ileri</p>

  <p class="indentmetin">Şan şeref günü geldi çattı işte</p>

  <p class="indentmetin">Karşımıza geçmiş kanlı sancağını</p>

  <p class="indentmetin">Tiranlık bir kez daha çekiyor göndere</p>

  <p class="indentmetin">Nasıl bağırıyor duyuyor musunuz uzaktaki</p>

  <p class="indentmetin">Alanlarda bölük bölük askerler</p>

  <p class="indentmetin">Saflarımıza dayandılar öldürmeye gelmişler</p>

  <p class="indentmetin">Karılarımızı, çocuklarımızı ve bizleri</p>

  <p class="indentmetin">Haydi yurttaşlar sıklaştırın safları silahları kapın</p>

  <p class="indentmetin">Yürüyün ki şu alçakların kanlarıyla toprağımız sulansın</p>

  <div class="clrb"/>

  <p class="normal">Halk artık hiçbir kral istemiyordu. Panik içinde Tuileries’den kaçan Louis-Philippe’i Carrousel köprüsünün yanında bir araba bekliyordu. Ama halk, Louis-Philippe’i fark etmişti. Bir muhafız subayı, tahttan düşen Kral’ı izleyen kalabalığa seslendi:</p>

  <p class="normal">“Baylar, Kral’a acıyın!”</p>

  <p class="normal">Cevap olarak birkaç ses duyuldu.</p>

  <p class="normal">“Biz onun gibi cani değiliz. Varsın gitsin!”</p>

  <p class="normal">Atlar yürüdü ve fayton, Kıyı sokağı üzerinden ilerleyerek Birinci Büyük Devrim yıllarında giyotinin kurulduğu, beyaz heykelli Concorde Meydanı’na doğru döndü.</p>

  <p class="normal">Kral titreyerek koltuğuna yaslandı. Burada, bir zamanlar halkın iradesiyle XVI. Louis’nin ve Louis-Philippe’nin babasının kafaları kesilmişti.</p>

  <p class="normal">Halk, Kral’ın hiçbir saldırıya uğramadan Paris’ten çıkmasına izin verdikten sonra saraya koştu. Lüks masaların etrafından; şatafatlı kadın elbiselerinin, deri giysilerin, zarif iç çamaşırların, dantellerin, tavuskuşu tüylerinin, yelpazelerin ve daha başka değerli eşyaların saçıldığı yatak odasından geçerek tören salonuna yönelmişlerdi.</p>

  <p class="normal">Altın kaplamalı, figürlerle süslü tahtı parçalayıp ateşe attıklarında, nefret ettikleri monarşiden sonsuza dek kurtulduklarını sanıyorlardı.</p>

  <p class="normal">Louis-Philippe’in tahtı, Bastille Meydanı’nda, kocaman bir kalabalık tarafından yakıldı. Kraliyet yönetimiyle bu sembolik hesaplaşmaya danslar ve marşlar eşlik ediyordu.</p>

  <p class="normal">Tahttan düşürülen Louis-Philippe’in sarayından bu süre zarfında, hiçbir eşya çalınmadı. Kral’a ait olan her şeye karşı duyulan nefret o kadar sınırsız ve derindi ki saraydan, ne yoksul bir emekçinin çocuğunu ısıtabilecek bir şal ne de bir bodrumu aydınlatabilecek mum alındı.</p>

  <p class="normal">Açgözlü Louis-Philippe, çıkarcı ve değerli eşyalar konusunda maymun iştahlıydı. Hanedanlığının sarsılmazlığına inandığı için biriktirme hırsına kapılmıştı. Çiftlikler, ormanlar, saraylar satın alıyor, devlet hazinesini soyuyordu; büyük borçlar alıyor ama geri ödemiyordu. Saat, biblo, resim ve bronz heykellerden oluşan sayısızca koleksiyonları vardı.</p>

  <p class="normal">Kral’ın borcu, otuz milyon frankı bulmuştu. Sadece Neuilly Sarayı’nda yirmi beş binin üzerinde balmumu yedeklemişti. 1848 yılının bir şubat gecesinde halk, Neuilly Sarayı’nı yakınca, bu mumların parlak alevleri Kraliyet bahçesindeki yaşlı ıhlamur ağaçlarını, mermer bank ve heykelleri aydınlattı.</p>

  <p class="normal">“İşte, ateş buna denir,” diyordu isyancılar. Alevler sanki arşa ulaşmıştı.</p>

  <p class="normal">İnsan ruhunda gizlenen yüce, temiz ve güzel olan her şey devrimin aydınlık günlerinde açığa çıkmış, kendini göstermişti. Benliklerine kavuşan emekçilerin omuzları dikti. Yeniden köle olmamak için eşyaları ve fetişleri yok ediyorlardı. Orléanslar’ın eski sarayı Palais Royal tamamen yanmıştı.</p>

  <p class="normal">Ama Prenses Louise, –bundan böyle naip Kraliçe– devrimin kasıp kavurmasından korkmuyordu. Kral’ın kendisine devrettiği iktidarın tadını çıkararak benzersiz anlar yaşadı. Thiers’in her dediğine boyun eğiyordu. Acıklı bir mizansen hazırlamıştı: Üstünde siyah matem elbisesi, yanında iki oğlu ve birkaç prensle birlikte mütevazı bir edayla yaya olarak Temsilciler Meclisi’ne gitti. Burada halk, temsilcilerinin aldığı kararı dinleyecekti. Monarşistlerin bir kısmı onu selamlayarak karşıladı. Orléans Hanedanı’nın en kibar taraftarı Odilon Barrot, burada toplananlara Orléans Prensesi Louise’in naipliği altında Kont de Paris’yi Kral olarak kabul etmelerini önerdiği sırada salona silahlı cumhuriyetçi birlikler dalmıştı bile.</p>

  <p class="normal">“Kahrolsun Orléanslar! Yaşasın Cumhuriyet!” diye bağırışlar yükseldi her yandan.</p>

  <p class="normal">Gelenler, hazırladığı konuşmasını yapmasına izin vermediler Louise’in. Başkan, şapkasını çıkararak oturuma ara verdiğini ilan etti. Ama gürültüler ve bağırışmalar dinmiyordu. İki sandalyeye birden –proletarya ve burjuvazi– oturmaya çalışan usta ortayolcu, tatlı dilli Ledru Rollin kürsüye çıktı, kendisinin dinlenmesini rica etti ama sözünü geçiremedi.</p>

  <p class="normal">Daha sonra kürsüye, şair Lamartine geldi. Lamartine, bu her şeyin silinip süpürüldüğü günlerde, lirizmini bir an bile yitirmeksizin iktidara ulaşmaya çalışıyordu.</p>

  <p class="normal">Lamartine’in Geçici Hükümet’in listesini okumaya başladığı sıralarda, Flocon, Louis Blanc ve yandaşları da, ‘Reform’ gazetesinin redaksiyon bürosunda kendi bakanlarının listesini hazırlıyorlardı.</p>

  <p class="normal">Birkaç saat sonra, Belediye Sarayı’nda cumhuriyet ilan edildi.</p>

  <p class="normal">Orléans Prensesi Louise, Thiers’in eşliğinde, Temsilciler Meclisi’ni terk etti. Yayaydılar; Paris’te 48 saattir bir tek fayton bile görünmüyordu.</p>

  <p class="normal">Yüzünü tülün altında gizleyen Louise, bulvarlarda Thiers’le birlikte yavaş yavaş yürüyordu. Ağaçlar kesilmişti. Yayalar zaman zaman, paramparça olmuş heykellere ve devrilmiş banklara rastlıyorlardı. Yerlerdeki kırık cam parçaları, ayaklarının altında sesler çıkarıyordu. En sonunda Thiers, uzun konuşmalara ve törensel mizansenlere girişmeden, tahtın talibini, ‘Düşkünler Evi’ne bıraktı. Daha sonra Prenses orada endişe dolu birkaç gün geçirmek zorunda kaldı. Artık hiçbir hırsı kalmamıştı; tek istediği bir an önce kendisini İngiltere’de bulmaktı. Kayınpederi, Fransa’nın eski Kralı da kalabalık ailesiyle birlikte oraya gitmişti.</p>

  <p class="normal">Thiers, Louise’le vedalaşırken çok kaba konuştu.</p>

  <p class="normal">“Madam, korkarım ki kral olma mesleği artık moda değil. Onları işsizlik bekliyor. Halkı daha az bölen en iyi yönetim şeklinin cumhuriyet olduğunu düşünüyorum. Belki imparatorluk bir istisna olabilir ama o da başında Napolyon gibi bir insan azmanı duruyorsa. Maalesef devler doğmuyor artık. Ne acı... Talleyrand’ı anımsayın. Ne diyordu: ‘Eğer koyun sürüsünün başında bir aslan varsa iyi, ama eğer aslan sürüsünün başında bir koyun varsa kötü.” Thiers, birden ellerini savurmaya başladı ve kısa bacaklarının üzerinde sallandı. Yüksek sesle gülüyordu, “sizi temin ederim Prenses,” dedi, kendinden emin bir tavırla, “er veya geç, koyunlar yine aslanı çağıracak; yırtıcı hayvanlar kralını. Çok devrim yapıldı, hepsinin de sonu aynı oldu. Sürüyü yine de bir kral yönetecek.”</p>

  <p class="normal">“Ne yani, Orléans Hanedanlığı’nın sonu mu geldi?” diye sordu Louise, pleb bakana karşı kinini gizlemekte zorluk çekerek.</p>

  <p class="normal">“Belki; benim için fark etmez. Babam, ben doğduğumda, fakir bir zanaatkârmış.”</p>

  <p class="normal">“Ama siz gerçek bir burjuvasınız!” diye şaşırdı Prenses.</p>

  <p class="normal">“Şimdi bunun önemi yok. Ben, zaferi kazananlardan yanayım. Yenilgi, daima hataların sonucudur. Başarı ise gerçek değerlerin tacıdır. Elveda madam.” Thiers, gecenin karanlığında kayboldu.</p>

  <p class="normal">Louise uzun süre ardından baktı. Hiç şüphe yoktu ki, bu yetenekli şöhret düşkünü, daha birçok kez, kendisine güvenenlere ihanet edecek ve daha pek çok pis iş çevirecekti. Prensesin kendisi için umamadığı bir geleceği vardı onun.</p>

  <p class="normal">Belki tarih onu yine üste çıkaracaktı. Umut, başarısız hükümdara güç veriyordu. Louise ‘Düşkünler Evi’nin büyük salonuna geçti. Bu, Bonapartelar’ın aile mezarıydı. Ortada, gösterişli bir sehpa üzerinde Napolyon’un granit tabutu duruyordu. Kral Louis-Philippe’in oğlu Prens Joinville, İmparatorun naaşını birkaç yıl önce St. Helene adasından buraya getirmişti.</p>

  <p class="normal">“Bu Korsikalı ehlikeyfin soyu, bir daha asla tahta çıkamayacak. Eğer monarşi tekrar doğarsa, tahtın ilk talibi benim oğlum olacak,” diye düşündü Louise.</p>

  <p class="normal">İngiltere’ye gitmek üzere yola çıkacağı gün, tahttan düşürülen kayınpederi Louis-Philippe’in bir yığın alacaklısı Louise’in yanına geldi. Birçok fırının sahibi olan zayıf, sakallı ve uzun bacaklı biri, yirmi beş bin franklık bir hesap gösterdi; güçlü yapısından beklenmeyen cılızlıkta bir sesle konuşan bir yumurta ve et tüccarı, altı bin frankın üstünde değeri olan bir yığın poliçeyi Louise de Orléans’ın gözüne sokuyordu. Et ve sebze tüccarları onu pervasızca azarlıyorlardı. Kral onlara da yüz bin frankın üzerinde borç takmıştı.</p>

  <p class="normal">“Denizin öbür tarafında, şu şişko Louis’i bulamayacağımızı sanıyorsanız aldanıyorsunuz!” diye bağırıyordu alacaklılar.</p>

  <p class="normal">“Kral, yine dönecek!” diye kestirip attı sinirlenen Louise, “en önce de siz çağıracaksınız onu. Ayaktakımı başkaldırırken siz de yüzsüzleştiniz. Ama zenginliğinizi krala borçlusunuz. Tanrı size, aklınızı ve minnet duygusunu geri versin!”</p>

  <p class="normal">Ama alacaklılar uzun süre sakinleşmedi. Louise, ‘Düşkünler Evi’nin odalarına gizlenmek zorunda kaldı. Kısa bir süre sonra da, Fransa’yı terk etti. Tarihin dalgası, bir kenara atabilmek için onu bir an yükseltmişti; bundan böyle de, Orléans Hanedanlığı bir daha asla Fransız tahtına çıkamayacaktı.</p>

  <p class="ortayazi">***</p>

  <p class="normal">Fransızlara göre Paris, yeryüzündeki bütün başkentlerin başkenti, önemli müzakerelerin merkezi, sığınmacıların ikinci vatanı, onu terk etmek zorunda kalanların sürekli pişmanlık duygusudur. Paris, kutsal kitaplarda, bir zamanlar halka yol gösterdiği söylenen ateşten direk gibi yükselir, doğu hükümdarları için yıldız gibi parlayan bir fenerdir.</p>

  <p class="normal">Bir Ortaçağ destanına göre, eski Lutetia’nın –Paris’in eski adı– kurucusu, mitoloji kahramanı Herkül’dür. Ama şanlı şehir, şimdi, 1848 yılında, çok kötü bir haldeydi; sıcak havalarda tozlu, yağmurlu günlerde ise çamurluydu. Soyluların müstakil evlerinin ve Kraliyet saraylarının dışında, karanlık girişli kötü evler vardı. Belediye Sarayı’nın ve Vendôme Meydanı’nın çevresindeki küçük dar sokaklara gün ışığı zorlukla ulaşıyordu. St. Denis ve St. Marten mahallelerinde, dükkanların önünde kocaman tabelalar asılıydı. Bakkallar natürmortlarla veya öğretici resimlerle süslenmişti. Yavrularını doyurmak için vücudunu parçalayan pelikan resmi çok moda olmuştu. Burgonya malları satan bir tüccar, istiridyelerinin reklamını, tabelasının üstündeki, bulutların ardından bakan Tanrı ve Havari Peter figürüyle yapıyordu.</p>

  <p class="normal">Resmin altında şöyle yazıyordu:</p>

  <p class="normal">“Peter, yarattığımı sanmadığım şu hayvanın tadına bakmak için yeryüzüne ineceğim.”</p>

  <p class="normal">“Siz, bu firmanın sattığı istiridyelerin tadından memnun kalacaksınız.”</p>

  <p class="normal">“Bilgi için teşekkürler,” dedi Tanrı, “iyi bir öğüt almak için asla geç değildir.”</p>

  <p class="normal">Paris pazarlarında, Cezayirliler, Tunuslular ve Faslılar sebze ve meyve satıyordu. Başkent sokaklarında her zaman çok çiçekçi vardı.</p>

  <p class="normal">1848 yılının mart ayı geldiğinde, Paris’e, birçok ülkeden –Alman, Polonyalı, İrlandalı, İtalyan– devrimci mülteci akını başlamıştı.</p>

  <p class="normal">İkinci Cumhuriyet’in konuksever Geçici Hükümeti, onlara başkent kapılarını açmıştı. ‘Mevsimler Birliği’nin ünlü mücahitleri Auguste Blanqui ve Barbés cezaevinden çıktılar. Kısa bir süre önce, erişilmez bir hayal olan şey, birdenbire gerçekleşti. Mart güneşinin güçlü ışınları, ağaçlara ve otlara daha önce hiç bu kadar hızlı can vermemişti. Kışın ardından canlanan ve parıldayan doğa, insanları cömertçe ödüllendirmekteydi. Üç renkli ve erguvani bayraklar, devrim amblemleri, beyaz özgürlük heykelleri, geçit törenleri ve şarkılar –canlı, neşeli, komik, kahramansı– Fransız başkentinde bayram havası estiriyordu.</p>

  <p class="normal">Karl ve Jenny, her ikisi için de değerli olan kenti tanıyamadılar. Oysa evliliklerinin ilk mutlu yılını Vanneau sokağında geçirmişlerdi.</p>

  <p class="normal">Marx, Paris’i seviyor; sokaklarını, meydanlarını, kenar mahallelerini, en iyi kütüphanelerini, müzelerini ve tiyatrolarını biliyordu. Burada, ölçülemeyecek bir düşünce zenginliğine kavuşmuştu. Marx, toplumu sürekli ilerleten yasaları anlamak için Fransa’nın fırtınalı tarihinden yararlanacaktı. Gizli Fransız işçi komitelerinin önderleri arasında birçok arkadaşı olan Karl, Paris’i, Şubat Devrimi günlerinde, değişmiş ve yenilenmiş buldu.</p>

  <p class="normal">Sokaklarda artık altın saplı ince bastonlarını savuran, can sıkıntısından ne yapacağını bilmeyen züppeler yoktu. Lornetlerinden kin dolu ifadeyle bakan şişman baylar ve arabalarının yumuşak koltuklarında oturan, açık renk elbiseler giyinmiş, her şeyden tiksinen bayanlar da yoktu. Ön tarafında irikıyım arabacıların oturduğu, arka basamaklarında özel giysileri içinde hizmetçilerin durduğu faytonlar da ortalıkta görünmüyordu. Deprem sonrasında meydana gelen dağlara benzer barikatlara arada bir rastlamak mümkündü. Boyunlarına kızıl eşarp bağlamış rengarenk gömlekli işçiler kollarını sıvamış, şarkılar söyleyerek barikatları büyük bir hızla ortadan kaldırmaktaydılar. Kahkahalar atıyor ve şakalar yapıyorlardı.</p>

  <p class="normal">“Üçte birini kabul etmek istemediler ama hepsini almak zorunda kaldılar,” diyorlardı, Fransızca’da, ‘üçte bir’ anlamına gelen Thiers sözcüğünü kullanarak.</p>

  <p class="normal">“İndirin parmaklığı!” diye karşılık veriyordu diğer işçiler, Louis-Philippe’in gözdesi, ayrıcalıklı Barrot’yu kastederek. Barrot, aynı zamanda parmaklık anlamına geliyordu.</p>

  <p class="normal">Dükkan sahipleri ve korkudan alıklaşmış ablak yüzlü karıları barikatları temizleyen işçilere çekingen çekingen bakıyorlardı. Şehir gitgide güzelleşiyor, temizleniyordu. Sokaklar düzenleniyor, yangından ve silah atışlarından hasar görmüş evlerle anıtlar onarılıyordu. Cezaevleri boşaltıldı, ölüm cezası da kaldırıldı. Orléans Prensesi’yle Guizot’nun, tahttan düşürülen Kral’ın peşinden İngiltere’ye gitmelerine kimse engel olmadı.</p>

  <p class="normal">Devrim; sayesinde, tıpkı mahkûmlar gibi karanlıktan aydınlığa kavuşanlar için büyü gibidir. Acılarla kıvranan bedenden zincirlerin sökülmesiyle hissedilen hafiflik ve enginlik, insan ruhunun en temiz, en ışıklı duygularını harekete geçirir.</p>

  <p class="normal">Üzerinde büyük bir ailenin yükünü taşıyan yarı dilenci bir işçi, Tuileries’de üç yüz bin frank bulduğunda götürüp hemen hükümete teslim etti. Paris’li emekçilerin kahramanlıklarının sınırı yoktu.</p>

  <p class="normal">Açlığı, aşağılanmayı, acıyı yaşamış ama şimdi özgürlüğe ve haklarına kavuşmuş emekçiler, şimdiye dek görülmedik bir insancıllık ve iyilikle doluydular.</p>

  <p class="normal">Sarsıcı olaylara zaten düşkün olan Parisliler, hareketin, gürültünün, renklerin ve seslerin baştan çıkarıcılığına kendilerini kaptırmışlardı. Parisli proleterler, zaferin verdiği mutluluktan sarhoştu.</p>

  <p class="normal">Görünüşe göre, bundan böyle bütün sınırlar yıkılmış, altın gibi, yoksulluk ve mutsuzluklar da yok olmuştu. Birbirlerini tanımasalar da, farklı uluslara mensup olsalar da, herkes birbirini kardeş hissediyordu. Tarih, bir sayfa daha açmıştı.</p>

  <p class="normal">Karl ve Jenny duygulanmışlardı. Kentte kulağı okşayan marşlar söyleniyordu. Bayraklar ve pankartlarla süslenen sokaklar muhteşemdi. Her sözcük, bir hayalin gerçekleşmesi gibi heyecanlandırıcıydı.</p>

  <p class="normal">Günlük sorunların hep birlikte tartışılabilmesi için açık havada ya da başkentin zengin şatolarında toplanma özgürlüğü; haklarından yoksun olanların, kendi mutluluklarıyla ilgili konularda oylama yapabilmeleri için örgütlenme hakkı; işçilerin, bir süre önce uğruna kan döktükleri ve yaşamlarını feda ettikleri idealleri için gösteri yapma hakkı... Paris’in üzerinde söken şafak, Jenny’ye hiç bu kadar zarif ve görkemli görünmemişti.</p>

  <p class="normal">Bir sabah, erken saatlerde, Karl ve Jenny başkent sokaklarına çıktılar.</p>

  <p class="normal">Bu günlerde, her an, bir insan hayatına bedeldi. Karl ve Jenny, kendilerini, tarihin en anlamlı olaylarında yer almış gibi hissediyorlardı. Bunun için yaşamaya ve her tür acılara katlanmaya değerdi.</p>

  <p class="normal">Jenny, ilkbahardan, coşkulu kalabalığın gürültüsünden, insanların gözlerindeki sevinç parıltılarından, rengarenk flamalardan, her taraftan duyulan şarkılardan sarhoş olmuş, sokaklarda yürüyordu.</p>

  <p class="normal">Karl ve Jenny öğle üzeri geldiklerinde, Concorde Meydanı’nda büyük bir kalabalık toplanmıştı. Çok sayıda kasketin arasından zaman zaman kibar şapkalar da görünüyordu. Kadınlar, düzgün taranmış saçlarının üzerine mütevazı başörtülerini takmışlardı. Kalabalığa rağmen meydana tam bir sessizlik hakimdi. Herkes, kiralık bir faytonun koltuğuna dikilip konuşan adamın sözlerini büyük bir dikkatle dinliyordu.</p>

  <p class="normal">“Aa. Bu, Auguste Blanqui,” dedi Karl eşine, konuşanı görebilmek için ona doğru ilerlemeye çalışarak. Blanqui’yi daha önce hiç görmemişti; ama bu derin kırışıklarla dolu, zamanından önce yaşlanmış zayıf yüzü, gözlerdeki bu fanatik parıltıyı ve bir zahit ağzı gibi küçük ağzı resimlerinden çok iyi tanıyordu. Marx, onun tüm yaşam öyküsünü biliyordu.</p>

  <p class="normal">“Saçları nasıl da beyazlamış, ne kadar da bitkin düşmüş,” diye fısıldadı Jenny.</p>

  <p class="normal">“Şaşılacak ne var ki, on yedi yıldan fazla zindanda ve çok ağır koşullarda kalmış.”</p>

  <p class="normal">Bir jirondenin oğlu ve ‘Mevsimler Birliği’nin önderi olan Auguste Blanqui, 1839 yılındaki başarısız ayaklanmadan sonra ölüm cezasına çarptırılmıştı. Yaşamını cumhuriyet mücadelesine adamıştı. St. Michel Kalesi’nde, duvarlarına durmadan dalgaların çarptığı bir taş tabutta, ömür boyu hapse çevrilen cezasını çekiyordu. Şimdi yine özgürdü.</p>

  <p class="normal">Parlak gün ışığı, hayatının büyük bir bölümünü geçirdiği hapishane hücrelerinin duvarlarının rengini alan Blanqui’nin yeşilimsi sarı yüzünü daha da belirginleştirmişti. Mutsuzluk, bu yalnız adamın peşini bırakmıyordu. Bu zapt edilmez asi, cezaevinde iken, eşi –zayıf, narin bir kadın– onun hayatından duyduğu endişeye, acıya ve ayrılığa dayanamayıp ölmüştü. Auguste Blanqui, hayatının sonuna kadar sadık kalacağına ant içtiği bu kadına ateşli bir aşk duyuyordu. Karısıyla birlikte olabildikleri kısa zaman zarfında ikisi de çok mutluydular. Blanqui cezaevinden kurtulup geldiğinde karısını ve çocuğunu bulamadı. Yaklaşık on yıl önce, yakınlarına son kez sarıldığı, usul usul akan Oise’nın yanındaki küçük evde geçen sakin günler sanki bir rüya idi, ona öyle geliyordu.</p>

  <p class="normal">Mücadelenin ağır yükünü onunla birlikte taşımayı kabul eden bir karısı var mıydı? Bir devrimcinin eşi? Bu kadın, her an, yoksulluğa katlanmaya, tehlikeleri paylaşmaya ve belki de sonsuza dek yalnız kalmaya hazırdı.</p>

  <p class="normal">Blanqui’nin artık bir ailesi yoktu, ama cezaevinde geçirdiği uzun yıllar ve yitirdikleri, onu bir çelik gibi sertleştirmişti. Hiç kimse, cesur savaşçının ağladığını göremedi. Gözlerindeki alev, gözyaşlarını kuruttu. Devrime daha güçlü, fanatik bir tutkuyla sarıldı.</p>

  <p class="normal">Bir Konvansiyon üyesinin oğlu olan Blanqui, küçüklüğünden beri insan hakları mücadelesi veriyordu. 1830 Temmuz Devrimi’nde ise artık barikatlarda savaşıyordu.</p>

  <p class="normal">Louis-Philippe, halk ayaklanmasını fırsat bilip Krallık tahtını ele geçirince, Blanqui, Paris’te yaptığı monarşi karşıtı konuşma yüzünden mahkemeye verilmişti.</p>

  <p class="normal">Sokak savaşlarında alınan yaraların ve prangalı yaşamın izleri ve kırk küsur yaşta tamamen beyazlamış saçlar: Bunlar bir devrimcinin ayırt edici özellikleriydi.</p>

  <p class="normal">Auguste Blanqui, Şubat Devrimi’nden hemen sonra, ‘Prado’ salonunda toplanmaya başlayan ‘Merkezi Cumhuriyet Derneği’ni kurdu. Yandaşlarının yardımıyla, genç cumhuriyeti kurtarmaya çalışıyordu.</p>

  <p class="normal">Dingin sabahın ne kadar aldatıcı olduğunu, iki düşman kamp arasındaki geçici anlaşmaların aniden nasıl bozularak bir katliama dönüştüğünü çok iyi hatırlıyor ve kendi deneyimlerinden biliyordu.</p>

  <p class="normal">“Dikkatli olun, yurttaşlar!” diye sesleniyordu Blanqui. “Devrim; emekçiler için bayram, zenginler ve despotlar için bir felakettir. Sürünerek yürüseler bile kaplanlara inanmayın. İndirin kralın bayraklarını, cumhuriyetin kızıl bayrağını yükseltelim! 1830 yılının temmuz günlerini hatırlayın. O zaman biz, barikatlarda monarşi için değil; cumhuriyet, özgürlük, eşitlik ve kardeşlik için savaştık. Ne çok kan döktü Fransız halkı! Ve ne oldu? Bize, X. Charles’ın yerine Louis-Philippe’i verdiler. Bir yırtıcı hayvanın yerine bir başka yırtıcı hayvan geldi. Rothschildler, finans aristokrasisi ve bankerler kendi monarşilerini kurdular. Biz, 1830 yılında korumamız gerekeni geri alabilmek için on sekiz yıl mücadele ettik...”</p>

  <p class="normal">Karl ve Jenny, orada bulunan herkes gibi, Auguste Blanqui’nin sözlerini büyük bir ilgiyle dinliyordu. Dinleyiciler onun ruhsal gücü ve inancı karşısında çarpılmışlardı.</p>

  <p class="normal">Marx ve Jenny kol kola, meydandan geçtiler.</p>

  <p class="normal">“Bu devrim emektarı, demir gibi bir adam,” dedi Marx.</p>

  <p class="normal">“Yıkılmaz bir kişiliği var! Hayatını ideallerine adamış. Bütün yaşamı bir kahramanlıktan ibaret. Zavallı Bayan Blanqui, bu günleri görebilecek kadar gücü yokmuş...”</p>

  <p class="normal">Halk, Blanqui’nin önderliğinde “yaşasın ebedi cumhuriyet” sloganını atarak Belediye Sarayı’na yürüdü. Kızıl bayraklar ve özgürlük heykeli –kıvırcık saçlı, frig şapkalı muhteşem bir kadın– ellerdeydi. Biri, Karl ve Jenny’ye seslendi. Döndüklerinde Bakunin’i gördüler. Keyifle gülümsüyordu. Biraz beceriksizce Karl’a sarıldı, Jenny’yi de eğilip selamladı.</p>

  <p class="normal">“Hepimiz sarhoşuz, değil mi? Kimi çılgınca bir coşku ve umuttan, kimileri ise,” Bakunin, kepenkleri kapalı olan finans aristokrasisinin özel binalarını işaret etti, “ölümüne bir korkudan. Bu, ruhlarımız için sonsuz bir ziyafet, Avrupa’daki bütün tahtlar artık sallanıyor. Berlin’de panik var; Metternich saklanmış; Avusturya, Habsburgları kovalayacak, Madrid’de cumhuriyetçilerin tertibi ortaya çıkmış. İtalyanlar özgürlüklerine kavuşacak; devrim, Polonya’yı da içine alacak ve Rusya’ya kadar ulaşacak.”</p>

  <p class="normal">Mutluluktan sarhoş olan Bakunin elini başına götürdü, nefes nefeseydi.</p>

  <p class="normal">“Evet, haklısınız, Bakunin. Devrimler, tarihin bayramlarıdır,” dedi Jenny sevinçle, “Ne şenlik!..”</p>

  <p class="normal">Marx, Bakunin’in kolunu tuttu ve üçü birlikte, bulvarda yürüdüler.</p>

  <p class="normal">“Siz Ruslar’ın, Fransızlar’dan ve biz Renlilerden daha ateşli olduğunuzu kim düşünebilirdi ki?” dedi Marx. “Kar ve buzun, coşkunuzu soğuttuğunu sanırdık. Oysa gerçekte, kaynayan yüreklere ve ateşli kafalara sahipsiniz. Bugün bizim için gerçekten bir Rus günü. Pavel Annenkov’la da görüştük. Her zaman soğukkanlı olan Annenkov, şimdi Saint-Just gibi kabına sığmaz ve konuşkan olmuş.”</p>

  <p class="normal">“Gök yarılmış!” diye bağırdı Bakunin, “Şimdi hiç kimse umursamaz davranamaz. Ve en ilginç olanı, daha ilk günden en yüksek mertebeye ulaşılmasıdır. Kim bilebilirdi ki! Cumhuriyetle anında taçlanan âfet gibi bir devrim. Fransa işçileri, hayali kanatlarıyla arzularının doruğuna yükseldi. İzninizle dostlar, jakobenlerin kulubüne gitmek için acele etmeliyim. Artık böyle bir kulüp de var. Seine sokağında. Paris’te yetmişten fazla kulüp oldu. Kadınlar için olanları da var.” Bakunin, Jenny’ye döndü, “üye olmanızı tavsiye ederim. Devrim kazandı ve doğuya doğru ilerliyor.”</p>

  <p class="normal">“Siz, iflah olmaz bir hayalperestsiniz. Devrim, eğlenceli bir karnaval değil; maalesef, çelişkili ve ağzına kadar barut dolu,” dedi Karl, düşünceli bir edayla.</p>

  <p class="normal">Bakunin somurttu ve karardı,</p>

  <p class="normal">“Marx, sizin şüpheciliğiniz de öldürücü.”</p>

  <p class="normal">Vedalaştılar ve Bakunin, sokakta hızla yürüdü. Marx, ardından gülümseyerek bakıyordu.</p>

  <p class="normal">“Yurttaş Marx!” diye döndü ve bağırdı Bakunin, “Herwegh’de görüşmeyi umut ediyorum.”</p>

  <p class="normal">“Mutlaka, yurttaş Bakunin,” diye cevap verdi neşeyle Marx ve şapkasını salladı.</p>

  <p class="ortayazi">***</p>

  <p class="normal">Karl, sabahın erken saatlerinden gece geç saatlere kadar ayaktaydı. Eski dostlarından birçoğunu yeniden bulmuştu. Vaugirard sokağına gitti, işçi kulübünü ziyaret etti ve bir gösteriye katıldı.</p>

  <p class="normal">Göstericiler, ücretlerin derhal yükseltilmesi ve işsizliğe karşı mücadele edilmesi taleplerini içeren bir toplu dilekçeyle Geçici Hükümet binasına yürüyorlardı. Özgürlük kasırgası Karl’ı önüne katmış sürüklüyordu. Daha önce imkansız gibi görünen şeyler, günlük olaylar haline gelmişti. “Ama daha sonra ne olacak?” diye soruyordu Karl kendine, “olaylar nasıl gelişecek?”</p>

  <p class="normal">Emek ordusu, fırtınalı şubat günlerinin ertesinde kulübe ve bodrumlardan çıkarak boy gösteriyordu. Paris’te, Ortaçağ’da olduğu gibi atölye loncaları sanki yeniden ortaya çıkmıştı. Mobilyacılar, sucular, arabacılar, terziler ve terzi kalfaları; şeker, kimyasal madde fabrikalarının ve gaz şirketlerinin işçileri, birlikler kuruyorlardı. Hararetli toplantılardan sonra, genellikle, taleplerini iletmek ve selamlamak için Geçici Hükümet’in toplandığı binaya yürüyorlardı.</p>

  <p class="normal">Devrimin her anında, mutluluktan dolup taşan yüreklerinden dökülen şarkılar söylüyorlardı. Parlak bayraklar ve şeritler, beyaz özgürlük heykelleri, süngülere takılıp yükseltilen frig şapkaları, Birinci Büyük Devrim’in sembolik sansculotte figürleri gösterilerde ahenkle dalgalanıyordu.</p>

  <p class="normal">Büyük bir güce sahip olan ‘dördüncü zümre’ (proletarya) haklarını müthiş bir inatçılıkla koruyor, burjuvaziyi ürpertiyordu. Louis-Philippe monarşisinin Kara Vendée’sı<sup class="calibre5"><a href="../Text/ates2_split_048.html#footnote-628-35" id="footnote-628-35-backlink">[35]</a></sup> yoktu: Fransa taşrasının desteği. Devrim, zafer yürüyüşüyle tüm ülkeyi kucaklıyordu. Lyon’da –Fransa’nın işçi başkentinde– kızıl bayraklar, otuzlu yıllardaki kanlı ayaklanmalardan sonra ilk kez yeniden dalgalanmıştı. Kahraman dokuma işçilerinin bu ünlü kentinde Kraliyet toplarının emekçilere ateş kustuğu kale duvarı yerle bir edildi. Bir zamanlar, onların dostuymuş gibi davranarak işçileri kandıran idareci Bouvier Dumolard’ın Belediye Sarayı ve sokaklar, işçi devriyeleri tarafından korunuyordu.</p>

  <p class="normal">Bir düzen kurulmuş; işçiler, işsizliği ortadan kaldırmak amacıyla atölyeler oluşturmaya başlamışlardı. Hâlâ bir iş sahibi olamayanlara parasız ekmek kuponları dağıtılıyordu. Mart ayı, Fransa’nın en uzak bölgelerinde bile böyle geçti.</p>

  <p class="normal">Bütün ülkede Paris’te olduğu gibi halka açık bayram ziyafetleri düzenlendi. Ruhaniler, Şubat Devrimi’nin ilk günlerinde Capucines Bulvarı’nda kurşuna dizilenler için ayinler okuyor; duadan sonra kilisedekilerle birlikte papazlar da Marseillaise’i söylüyorlardı.</p>

  <p class="normal">Güneşli bir bahar yaşanmaktaydı. Nehirler taşıyor, çaylar dağlardan aşağılara hızla akıyordu. Fransa’nın her yanında halk, kızıl şeritlerle süslediği özgürlük ağaçları dikiyordu. Bu, daha sonra devrim yıldönümlerinde gelenek haline de gelecekti.</p>

  <p class="normal">Halkın benimsediği yeni marşın nakaratı; –”Halklar bizim için kardeştir, tiranlar ise düşman”– Paris sokaklarında her gün duyuluyordu.</p>

  <p class="normal">Marx, ise bu günlerde Avrupa’yı şimdiye dek sarsan tüm devrimleri incelemeye ayırmıştı zamanını. Kölelik sistemine başkaldıran ezilenlerin mücadelesi hakkında Antik Yunan ve Roma ayaklanmalarını ve diğer devrimleri inceliyordu. Ona göre, tarih; geleceğin anahtarıydı.</p>

  <p class="normal">Marx, Fransa’daki Birinci Büyük Devrim sırasında gelişen olayları en küçük ayrıntılarına kadar biliyordu. Robespierre ve Marat’a, kaderin bir cilvesi ya da bilmece olarak görünenler, Marx için tarihsel bir gereksinimin ürünüydü. Marx, jakobenlerin yenilgisinin nedenlerini ve Louis-Philippe de Orléans monarşisinin ilkelerini biliyordu.</p>

  <p class="normal">Engels gibi Karl da, Fransa’daki devrime şaşırmadı. Her ikisi de, tıpkı astronotun, bir kometin ortaya çıkacağını tahmin edebileceği gibi, devrimin yaklaştığını sezmişti. Marx, bu günlerde her devrimcinin olağanüstü sorumluluklar yüklenmek zorunda olduğunu ve bir tek an bile kaybetmemek gerektiğini biliyordu.</p>

  <p class="ortayazi">***</p>

  <p class="normal">Karl ve Jenny, Herweghler’in evine gitmek üzere yola koyuldular. Bir bankerin kızı ve bir şairin karısı olan Emma Herwegh’in, tam bir şatafatla döşediği evinde, bu günlerde kargaşa hakimdi. Emma, bundan böyle, Türk kilimleriyle kaplanmış divanlarının Belçika’dan gelen birkaç Alman sığınmacı tarafından yatak niyetine kullanılmasına boyun eğmek zorundaydı. Ampir<sup class="calibre5"><a href="../Text/ates2_split_049.html#footnote-628-36" id="footnote-628-36-backlink">[36]</a></sup> stilinde döşenmiş yemek odasındaki masada yemek takımları gece gündüz eksik olmuyordu. Üstelik Emma’nın şüphelendiği ve oldukça terbiyesiz bulduğu birkaç yoksul, konuk odasında ve Georg’un çalışma odasında sanki kendi evlerindeymiş gibi davranıyorlardı. Tüm bunlardan rahatsızlık duyduğunu gizlemeyen Emma’yla kocası arasında sık sık tartışma çıkıyordu. Daha önceleri uysal ve vurdumduymaz olan Herwergh ise tamamen değişmiş konuşkan bir adam olup çıkıvermişti. Gözlerindeki o eski can sıkıntısı ve yorgunluk ifadesinin izi bile kalmamıştı.</p>

  <p class="normal">“İşçi,” diye coşkuyla tekrarlıyordu sık sık, “işte kahraman, işte Fransa’nın gerçek süsü. Sokaklarda söyledikleri gibi, indirin şapkaları, yaşasın kasketler, diz çökün proletaryanın karşısında. Proletarya mücadelede gerçekten cesur ve yendiği zaman da cömert.”</p>

  <p class="normal">Emma, kocasının kendisiyle dalga geçtiğini düşünüyor; Georg’un, onun şefkatine artık ihtiyaç duymayacağından korkuyordu.</p>

  <p class="normal">“Georg bu hale geldiğinde daima saçmalıklar yapar, âşık olur ve kendisine bir sevgili bulur,” diye konuşuyordu kaba ve iğrenç bir ses tonuyla fısıldayarak ve baykuş gözleri gibi nadiren kırptığı gözlerini kocaman açarak.</p>

  <p class="normal">Emma, Georg’u, eski arkadaşı Bakunin’e şikayet ediyordu sıklıkla ama Bakunin arkadaşını kayırıyor ve kısa yanıtlar veriyordu. Böyle zamanlarda, Emma can sıkıntısıyla omuzlarını kaldırıp susuyordu.</p>

  <p class="normal">Brüksel’den gelen Adalbert von Bornstedt de evlerini sık sık ziyaret etmeye başlamış ve Georg’la arkadaşlık kurmuştu. Bornstedt çok zayıflamıştı ve saçları ağarmıştı. Gizli bir hastalık, kusursuz bir eğitim almış bu adamı kemiriyordu. Emma, Bornstedt’den tam bir anlayış gördüğünü düşünüyor ve durmadan onu övüyordu. “Siz gerçek bir soylusunuz, ama kendinizi çok nankör bir işe adamışsınız. Emekçileri mutlu etmek istiyorsunuz ama onlar sizin özverinizi anlayamazlar.”</p>

  <p class="normal">Bornstedt alçakgönüllü bir tavırla eğiliyor ve yanıt olarak da yuvarlak kafasını anlamlı bir şekilde sallıyordu.</p>

  <p class="normal">Bornstedt, Bakunin ve Herwegh, Avrupa’nın çeşitli ülkelerindeki durumu konuşuyorlardı. Prusya ve Polonya’daki devrimi hızlandırmak için ellerinden gelen her şeyi yapmaya hazırdılar.</p>

  <p class="normal">Herwegh ve Bakunin ne kadar dürüstse Bornstedt de o kadar gizemliydi.</p>

  <p class="normal">Bu deneyimli provokatör, Şubat Devrimi’nden birkaç yıl önce Prusya gizli polisi ile arasını açmış ve sadece Avusturyalılar için çalışmaya başlamıştı. Ama devrim sırasında Viyana’yla da ilişkilerini koparmıştı. O andan itibaren de huzurunu sonsuza dek yitirdi. Çünkü devrim cereyanının tüm Avrupa’ya yayılacağını, sırlarının açığa çıkacağını, kendisini de büyük bir cezanın beklediğini düşünüyordu. Bu durumdan nasıl kurtulacağına kafa yorarken büyük bir kahramanlık yapmaya karar verdi. Böylece sempati sağlayacak, Alman devrimcilerinin güvenini kazanacaktı. Herwegh’in son derece cesur planı onun hesaplarına uygundu.</p>

  <p class="normal">“Evet, karar verilmiştir,” diye bildirdi Bornstedt, “bütün devrimci Alman sığınmacıları bir yumruk halinde birleştireceğiz, güçlü bir lejyon oluşturacağız, silahlanacağız ve Alman sınırına doğru yürüyeceğiz. Ve monarşi düşecek!”</p>

  <p class="normal">“Fransız kardeşler bize yardım edecek!” diye bağırdı Herwegh, “Adalbert, sizinle birlikte lejyona önderlik edeceğiz. Ya zafer ya ölüm!”</p>

  <p class="normal">“Mükemmel,” diye destekledi Bakunin. Herwegh’i. “Sen sadece büyük bir şair olmakla kalmıyorsun aynı zamanda gerçek bir devrimcisin! Sizin planınız, belki de benim büyük hayalimi nihayet gerçekleştirebilir. Polonya’da da devrim yapmak gerekiyor. 1830 Devrimi; Polonyalılar’a, bağımsızlık ve özgürlük için savaşmayı öğretti. Paris’te binlerce Polonyalı isyancı var. Ben Polonya ‘merkez’iyle bağlantı kurdum. Aslında onlar oyalanmaya devam ederlerse Prag ve Poznan’a gideceğim. Polonya’da bir ayaklanmanın başlaması için elimden gelen her şeyi yapacağım. Slavlar da katılacak; ve kartopu gibi büyüyerek, korkunç bir çığa dönüşecek olan devrimci Slav birlikleri, Nikolay Romanov’a karşı yürüyecek. Kanlı Rus mutlakiyetiyle hesaplaşmanın tek yolu bu. Tıpkı büyük Brütüs’ün hayallerini şimdi gerçekleştiren Galliler gibi, birleşik bir cumhuriyet kuracaklar. Ama Slav devrimi, Slavlar tarafından yapılmalıdır!”</p>

  <p class="normal">Bakunin, sesini yükseltti, “dostlar, ben özgür İtalya ve İspanya’yı da görüyorum. Eğer Tanrı, göklerde kehanet cumhuriyetini ilan ederse hiç şaşırmam.”</p>

  <p class="normal">“Bravo!” diye alkışlamaya başladı Bornstedt. “Hiç şüphe yok ki, halklar sizin peşinizden gelecek. Taktiğinize tamamen katılıyorum, sevgili Herwegh, askeri lejyon oluşturmak için Alman devrimcilerini bir an önce toplayıp sınıra doğru yola çıkmak gerekir. Bu lejyona hep birlikte önderlik edeceğiz. Savaşçılarımızın her şeyi yakıp yıkan coşkusuna, ne junker hükümeti ne de kral karşı koyabilecek, tiranların son saati geldi!”</p>

  <p class="normal">“Öyle olacak,” diye sevindi Herwegh.</p>

  <p class="normal">“Şükür!” dedi Bakunin ve alaycı bir tavırla parmaklarını birleştirerek haç işareti yaptı.</p>

  <p class="normal">Bu arada Emma Herwegh, çalışma odasına koştu. Yüzünün asimetrik, kaba hatları, duyduğu kinden dolayı şimdi daha da şekilsizleşmiş ve çirkinleşmişti.</p>

  <p class="normal">“Yalvarırım size baylar, Georg’a bir şeyler söyleyin. Az önce, Brüksel’den gelmiş bir Alman serseri eşyalarıyla birlikte içeri daldı. Görünüşe göre, bir dokumacı veya terzi kalfası. Elbiseleri ter kokuyor. Bluzlu, kasketli ve çizmeleri gıcırdayan bu adamın kokusundan midem bulanıyor. Ve Georg onu eve davet etmiş. Güya, birlikte Almanya’ya gidip devrim yapacaklarmış!”</p>

  <p class="normal">Herwegh kudurdu.</p>

  <p class="normal">“Emma, bu adamdan daha soylu olmayı öğrenmelisin. Sen otele gitmek zorunda kalsan bile bu adam burada yaşayacak,” diye bağırmaya başladı, ve ne yapacağını şaşıran karısının üzerine yürüdü.</p>

  <p class="normal">Emma, sustu ve geri geri yürümeye başladı, sonra da perdenin arkasında kayboldu.</p>

  <p class="normal">Bakunin saatine baktı, vedalaşma zamanı gelmişti.</p>

  <p class="normal">“Dostlar, inanır mısınız bu sabah dörtte kalktım,” dedi. “Bu gerçekten çılgın günde ben bir yığın insan tanıdım ama hiçbirini aklımda tutamadım. Konuştum, konuştum, herkesle konuştum ama söylediğim veya duyduğum hiçbir sözcüğü hatırlamıyorum. Ama bunda şaşılacak bir şey yok. Ben, bütün duygularımla, vücudumun her hücresiyle kendimi devrim davasına adadım. Gözümün önündeki her şeyin gerçek çizgileri silindi. Her dakika yeni haberler alıyorum ve sonsuz ümitler besliyorum.”</p>

  <p class="normal">Kapıya yaklaşan Bakunin birden alnına vurdu.</p>

  <p class="normal">“Az kalsın unutuyordum; Marx’ı gördüm ve onunla burada görüşmek üzere anlaştık. Sanırım bu Alman filozof şimdi en önemli olan şeyin yıkmak olduğunu hâlâ anlamıyor. Yapmakla ise, gelecek nesiller uğraşsın. O, materyalist bir bakışla birçok şeyi kuşkusuz fark etmiş durumda ama şimdiye dek, önemli olanın âfet olduğunu kavrayamamış... Galiba gitsem daha iyi olacak. Bu Alman içime pek sinmiyor. Üniversitelilerin kulübüne uğrayacağım. Orada bir zamanlar devrimin büyük laternası çalarken müthiş bir nam kazanan Lamartine, güzel konuşma sanatıyla halkı etkilemeye çalışacak.”</p>

  <p class="normal">“Evet, Lamartine çok usta bir konuşmacı,” dedi Herwegh. “Bu günlerde yaptığı bir konuşmaya şöyle başlamıştı: ‘Biz bugün, üstün bir şiir yaratıyoruz...’ Bu, Jirondenler’in, Katolikliğin, Louis-Philippe’in ve nihayet cumhuriyetin (kim düşünebilirdi ki) şairi yükseklere uçacak.”</p>

  <p class="normal">“İktidar çekicidir ve tıpkı bir cehennem ateşi gibi, şöhret düşkünlerinin ruhlarını cayır cayır yakar,” dedi gıcırtılı, boğuk bir sesle, yüzü ceset gibi solgun von Bornstedt, hiç gülümsemeden.</p>

  <p class="normal">Bakunin çıktıktan kısa bir süre sonra dış kapının çalındığı duyuldu. Karl ve Jenny Marx gelmişti. Ev sahipleri ve kısa bir süre önce devrimin gerçekleştiği Paris’e gelen birkaç Alman sığınmacı onları neşeyle karşıladı.</p>

  <p class="normal">Yüksek perdeden bir sohbet başladı. Emma, Jenny’ye şaşkınlıkla bakıyordu. Herweghler’in evine hiç çekinmeden yerleşen bu kötü pabuçlu, gereğinden fazla mütevazı giyimli, sakallı insanların arasında Jenny’nin kendini oldukça iyi hissettiği belliydi.</p>

  <p class="normal">“Sevgili Jenny, siz çok fazla demokrat olmuşsunuz. Dürüst ve mutsuz olmalarına rağmen böylesine kaba ve cahil insanların temsil ettiği komünizmden korktuğumu itiraf ediyorum. Ben geleceği düşünmekten uyuyamıyorum ve sürekli zayıflıyorum.”</p>

  <p class="normal">Jenny içtenlikle güldü.</p>

  <p class="normal">“Kaygılarınız boşuna, Emma. Ben şimdiye kadar hiç böyle mutlu olmamıştım.”</p>

  <p class="normal">Bu arada Bornstedt son derece nezaketle, iki kadını, daha sonra da Herwegh ve Marx’ı tiyatroya davet etti. Comédie Française’de bir loca tutmuştu. Bu akşamki oyunda, Fransa’nın en iyi aktristi Rachel oynayacaktı.</p>

  <p class="normal">Kısa bir süre sonra beşi de evden çıktı. Hava kararmış, fenerler yakılmıştı. Sıradan bir gündü ama bayram havası vardı. Paris’in sokaklarında daha önce hiç bu kadar içten gülünmemiş, neşeli olunmamıştı.</p>

  <p class="normal">Kalabalıktan, kedersiz, taşkın, mutlu, kışkırtıcı ve cesur kahkahalar yükseliyordu. İnsanların yüzleri ve sesleri yumuşamıştı. Kolalı boyun bağları ve gergin silindir şapkalar yok olmuş, basit şapkalar ve gevşek bağlanmış boyun bağları ortaya çıkmıştı. Gazete satıcıları sokağın gürültüsünü bastırarak son haberleri bildiriyorlardı:</p>

  <p class="normal">“Viyana’da komplolar!..”</p>

  <p class="normal">“Metternich, Johannesburg Sarayı’ndan kaçmış!..”</p>

  <p class="normal">“Louis-Philippe, Dover’da imiş!”</p>

  <p class="normal">“Ortak devrim yaklaşıyor!”</p>

  <p class="normal">Marx ve Herwegh bir büfenin yanında durup gazetelerin akşam baskılarını aldılar.</p>

  <p class="normal">“Dünyaya mayın döşendi. Barut fitili, kralların saraylarına doğru kendisine yol açıyor,” dedi Herwegh. “Onu ateşlemek bizim işimiz.”</p>

  <p class="normal">Gazetelerde, bugün Geçici Hükümet’in toplantılarını izleyen yabancı delegelerin sayısı verilmişti.</p>

  <p class="normal">“Bu, Avrupa’daki demokratların gerçek seremonisidir,” dedi Herwegh. “Norveçliler’in, İngilizler’in, Yunanlılar’ın, Bulgarlar’ın, İtalyanlar’ın, Romenler’in, İrlandalılar’ın ve Polonyalılar’ın, Paris’te oturan oğulları aracılığıyla, devrimin zaferini nasıl selamladıklarının haberini oku.”</p>

  <p class="normal">Tiyatro binasının önünden geçen sokak, itfayecilerin yürüyüşü nedeniyle tıkanmıştı. Onların ardından, bir komün seksiyonunda yapılan kutlama toplantısından dönen şeker fabrikası işçileri bayraklarıyla, şarkılar söyleyerek yürüyordu.</p>

  <p class="normal">Yollarına nihayet devam edebildiler. Bornstedt, Emma ve Jenny’ye boğazındaki hastalıktan yakınıyordu. Doktorlarına göre, yakında sesini kaybetme tehlikesi vardı.</p>

  <p class="normal">“Bütün bunlar çok can sıkıcı,” diye konuşuyordu boğuk sesiyle, “devrim günlerinde ses de bir silahtır.”</p>

  <p class="normal">“Georg doğuştan bir hatip, mükemmel konuşur,” dedi Emma.</p>

  <p class="normal">“Tabii ki, Georg’un, öğütlerimi dinleyerek silahlı Alman bölüğünün başına geçmesine son derece seviniyorum. O bir şairin aynı zamanda devrim önderi olabileceğini kanıtlayacak. Endişe etmeyin bayan,” diye ekledi Bornstedt, “ben onun yanında olacağım.”</p>

  <p class="normal">Georg ve Karl biraz uzaktan yürüyor ve alçak sesle konuşuyorlardı.</p>

  <p class="normal">“Bornstedt’in hazırladığı mükemmel planı ben ve Bakunin destekliyoruz,” diye başladı Georg Herwegh. Almanya’ya silahlı bir bölükle dalma saçmalığını anlatırken, Marx’ın yüzü gittikçe kararmaktaydı.</p>

  <p class="normal">Şair bunu fark etti ve hemen parladı:</p>

  <p class="normal">“Almanya’da devrimin patlak vermesi için bunun tek yol olduğu görüşüne katılmıyor musunuz?” diye sordu ateşli bir sesle.</p>

  <p class="normal">“Böyle bir konuşmanın yeri ve zamanı değil,” dedi Karl, canı sıkılarak.</p>

  <p class="normal">Artık, ‘Cumhuriyet’ adını alan Comédie Française binasına yaklaşmışlardı.</p>

  <p class="normal">“Hayır; bana, bu konudaki düşünceni şimdi hemen söyle,” diye diretiyordu şair.</p>

  <p class="normal">“Sizin planınız tamamen yanlış. Devrim ihraç edilemez. Sen ve Bornstedt, insanları anlamsız bir ölüme mahkûm ediyorsunuz. İyi silahlanmış olsalar bile birkaç yüz kişi, Alman krallıkları ve prensliklerinin ordusuna karşı ne yapabilir?”</p>

  <p class="normal">“Sen her zaman riske girmekten korkmuşsundur Karl. Sadece kafayla yaşanmaz, bazen kalbin sesini de dinlemek gerekir,” diye ısrar etti Georg, Karl’ı tiyatronun girişinde tutarak.</p>

  <p class="normal">“Eğer kafa yoksa, kalp, kötü bir danışman olabilir,” dedi Marx, kurtulmaya çalışarak, şakayla.</p>

  <p class="normal">Jenny, Emma ve Bornstedt’in, kendilerini beklediği fuayeye girdiler.</p>

  <p class="normal">“Lütfen, politik tartışmaları bırakın,” diye ısrar ediyordu Bayan Herwegh, kocasını kolundan tutarak. “Bu korkunç. Sizin devriminiz beni hasta ediyor; artık sinirlerimin tahammülü kalmadı, sadece beni değil, büyük bir Alman şairini de öldürecek.”</p>

  <p class="normal">Tiyatro tıklım tıklım doluydu. Marx, sürekli gece çalışmaktan yorgun gözlerini kısmış, ilgiyle, seyircileri izliyordu. Geniş gömlekli işçiler ve basit elbiseleri üzerine ucuz şallarını örtmüş karıları hayranlıkla ama aynı zamanda hissedilir bir çekingenlikle güzel salonu inceliyorlardı. Kadınlar, çalışmaktan yıpranmış ellerini gizliyor ve utangaçça gülümsüyorlar; erkekler, özellikle kaba davranarak güvensizliklerini gizlemeye çalışıyorlardı.</p>

  <p class="normal">Proleterlerin yanı sıra tıpkı onlar gibi pamuk ya da kaba yünlü kumaştan gömlekler giymiş başkaları da vardı; ama bunların yakaları ve geniş menşetlerinden zarif ipek çamaşırları haince sırıtıyordu. Kaba ayakkabılarından rengarenk, güzel çoraplar görünüyordu. Muhteşem saç modellerinden, yapma buklelerden; süsler, deriler ve dantellerden iz bile kalmamıştı. Kılık değiştirmiş zenginlerin sadece giysileri değil, davranışları da değişmişti. İşçiler fısıldayarak konuşurken, uzun süredir tıraş edilmeyen yüzleri ve dağınık saçlarıyla burjuvalar, hava atarak gürültü yapmaya, kabaca itişip kakışmaya özen gösteriyor; homojen olmayan bu kalabalığın içinde gizlenmeye çalışıyorlardı. Hayatın en altlarından kalkıp gelerek şaşırtıcı bir kolaylıkla Kraliyet tahtını devirenlere, cumhuriyeti kuranlara benzemek istiyorlardı.</p>

  <p class="normal">“A, bakın,” diye bağırdı, ve locaları dürbünüyle uzun süre merakla inceleyen Emma, “bu, Paris’in en büyük kuyumcusu Bay Paul. Karısının, Bayan Rothschild’inkilere tıpatıp benzeyen incileri var. Düşünebiliyor musunuz, her inci vişne büyüklüğünde. Bay Paul muhtemelen, kapıcısının elbisesini kiralamış. Ah, işte madamın ta kendisi, onun karısı. Bak Georg, o da bir bulaşıkçının ayakkabısını ve eteğini giymiş.” Emma içtenlikle güldü, “bu gerçek bir maskeli balo,” diyerek, Parisli ünlü zenginlerin adlarını saymaya koyuldu. “Bütün çabaları boşuna, narin elleri ve uzun tırnakları onları ele veriyor,” diye keyiflendi Herwegh’in karısı.</p>

  <p class="normal">Emma Herwegh, devrimci bir sığınmacının karısı olmaktan ilk kez mutluluk duyuyor, korkmasına gerek kalmadığını düşünüyordu.</p>

  <p class="normal">Demek ki, onun drahoma olarak şaire getirdiği paraların pek önemi yoktu. Dahası, bu günlerde, Emma’nın ünlü bir bankerin kızı olduğunu hatırlamasına da gerek yoktu.</p>

  <p class="normal">Şimdi o, Georg’u kurtarmıyor, Georg onu kurtarıyordu. Kendisine vahşice gelen bu düşünce Emma’yı hiç beklemediği bir anda öyle yakaladı ki, perdenin açılmaya başladığını fark etmedi bile. Kırmızı kadifeyle süslenmiş büyük sahnede, özgürlüğün kocaman, alçıdan heykeli yükseliyordu. Onu Spartaküs, Brütüs ve 1789 Devrimi askerlerinin giydiği kostümlerden giymiş birkaç statik oyuncu koruyordu.</p>

  <p class="normal">Fransa’nın ünlü aktristi Rachel, sahneye çıktı. Alkışlar, orkestranın trampetlerini bastırdı. Üç renkli bayrağa bürünmüş Rachel ellerini yukarı uzatarak okumaya başladı. Sesi bazen bir viyolenselden çıkabilen en hafif perdeye iniyor, bazen de bir flüt melodisi gibi yükseliyordu. Sahnenin bir ucundan bir ucuna koşan Rachel’in zarif çizgili profili, işlemeli bir mücevheri andırıyordu. Bukleleri dağılmıştı.</p>

  <p class="indentmetin">Gel gir kolumuza kutsal vatan sevgisi,</p>

  <p class="indentmetin">Götür bizi intikam almaya!</p>

  <p class="indentmetin">Sevgili özgürlük tutsana elimizi,</p>

  <p class="indentmetin">Sahip çıksana kendi davana!</p>

  <p class="indentmetin">Zafere erip dikince bayrağımızı,</p>

  <p class="indentmetin">Senin koruyucuların buluşana dek burada,</p>

  <p class="indentmetin">Mezarında bile sokana dek düşmanın kafasına,</p>

  <p class="indentmetin">Senin zaferini ve bizim şanımızı!</p>

  <div class="clrb"/>

  <p class="normal">Rachel’in ardından tüm tiyatro savaş andı içercesine tekrarlıyordu:</p>

  <p class="indentmetin">Haydi yurttaşlar sıklaştırın safları silahları kapın</p>

  <p class="indentmetin">Yürüyün ki şu alçakların kanlarıyla toprağımız sulansın</p>

  <div class="clrb"/>

  <p class="normal">Rachel, ellerini bir uyurgezer gibi ileriye uzatarak sahnenin kıyısına geldi. Onun olağanüstü sesinde şimdi metalik bir tını vardı. Bu tını salona yayılıyor, insanların yüreklerine işliyor ve kan akışını hızlandırıyordu. Rachel, herkesin bildiği o sözcükleri söyledi. Ama bu sözlerin şu anda yarattığı duygu kasırgasını daha önce, belki de sadece, 1793 yılında Marseillaise marşını yazan Rouget de Lisle uyandırabilmişti.</p>

  <p class="indentmetin">Nasıl olur efendisi mi olacakmış</p>

  <p class="indentmetin">Yurdumuzun bu yabancı lejyonlar?</p>

  <p class="indentmetin">Ne diyormuş paralı askerler mi duracakmış,</p>

  <p class="indentmetin">Bizim mağrur savaşçıların karşısında?</p>

  <p class="indentmetin">Aman Tanrım! Boynumuzu yakalamış</p>

  <p class="indentmetin">Zincirden farksız eller boyunduruğa vurmuşlar.</p>

  <p class="indentmetin">Soysuzlaşmış despot beyinler</p>

  <p class="indentmetin">Çıka çıka bizim bahtımıza çıkmış</p>

  <p class="indentmetin">Haydi yurttaşlar sıklaştırın safları silahları kapın</p>

  <p class="indentmetin">Yürüyün ki şu alçakların kanlarıyla toprağımız sulansın</p>

  <div class="clrb"/>

  <p class="normal">Marx’ı, bundan böyle, yıllarca dost bildiği biriyle ikili mücadele bekliyordu.</p>

  <p class="normal">Georg Herwegh, Marx’ın, kendisi için cömertçe açtığı beyin ve yürek hazinesinden defalarca yararlanmıştı; özgüvenini sıklıkla ve kolayca yitiren şair, Karl’ın sarsılmaz, istikrarlı iradesine defalarca yaslanmıştı.</p>

  <p class="normal">Sinirli ve dengesizdi Herwegh ve akılsızca davranmaya hazırdı. İradesi bazen bir yelken gibi kabarıyor, bazen de bir balon gibi sönüyordu.</p>

  <p class="normal">Belçika’dan gelen Marx, kısa bir süre sonra Alman mültecilerin toplantısına davet edildi. Herwegh ve Bornstedt, Almanya’ya gönderilecek silahlı özgür lejyonun oluşturulmasıyla ilgili tasarılarını burada bildireceklerdi.</p>

  <p class="normal">“Bornstedt, şüpheli bir kişi,” diye düşünüyordu Marx, toplantıya gitmeye hazırlanırken, “ondan her tür alçaklık beklenir, ama Georg?..”</p>

  <p class="normal">Karl, kibritini çıkarmak için durdu ve purosunu yaktı. Kendisini kötü hissediyor, canı sıkılıyordu. Toplantıdan önce şairle bir kez daha baş başa konuşarak onu ikna etmeye çalışmıştı. Ama Herwegh, Marx’ı kıskançlıkla suçlayarak kırmıştı. Çocukluğundan beri herkesin kendisini kadınsı ve zayıf olmakla eleştirdiği Georg, cesaretiyle övünüyor; askeri bir şöhret elde etmeyi umuyordu. Toplantı günü, Paris’e Almanya’dan heyecan verici haberler geldi. Münih’te işçiler ayaklanmıştı. Gösterişli sarayların, görkemli heykellerin kenti bu Alman Floransası’nda isyancılara çok sayıda ünivesiteli, ressam ve heykeltıraş da katılmıştı. Nassau sokaklarında devrimci çatışmalar oluyordu. Risksiz ortamlarda aslan kesilen ama tehikeli bir durumda pısan Kral IV. Friedrich Wilhelm saat başı fikrini değiştiriyordu. Prusya başkentinde kargaşa hakimdi. Hükümet, halk ayaklanması karşısında geri adım atarak basın özgürlüğünü ve Ulusal Muhafız bölüklerine toplanma özgürlüğünü tanımıştı.</p>

  <p class="normal">Engels, Marx’a gönderdiği coşkulu mektubunda şöyle yazıyordu: “...Varsın Friedrich Wilhelm ayak diremeye devam etsin! O zaman dava kazanılmış sayılacak ve birkaç ay sonra bizim bir Alman devrimimiz olacak.” diyerek devam ediyordu: “Varsın sadece feodal bağlarına sağlam tutunsun! Ama hiçbir şeytan, bu dengesizin nasıl davranacağını kestiremez...”</p>

  <p class="normal">Karl, toplantı salonuna girdiğinde, Bornstedt, kiliseden getirilen tahta kürsüden konuşmaya başlamıştı.</p>

  <p class="normal">Siyah montu, boynunu saran uzun, beyaz, sert yakası, zayıf vücudu ve sanki bol miktarda toz serpilmiş gibi duran yüzüyle Protestan papazlarını anımsatıyordu. Boşuna yükseltmeye çalıştığı sesi, yılan tıslamasına benziyordu.</p>

  <p class="normal">“Geçici Fransız Hükümeti,” diyordu, Karl’ın salona girdiği sırada, “Almanya’da cumhuriyeti kurma planımızı desteklemekle kalmıyor, özgür lejyona silah, cephane desteği dışında para ve bina da veriyor. Misafirperver Fransa’nın sınırlarını terk edinceye dek her lejyoncuya günde elli santim ödenecek. Bu mükemmel bir gelişmedir. Alman despotizmini yok etmemiz önünde hiçbir engel yoktur.”</p>

  <p class="normal">Karl’ın kızgınlığı artıyordu. Demek bu korkunç, anlamsız saçmalık gerçekleşmek üzereydi. Herwegh’in ateşli ama tutarsız konuşmasından sonra, Marx, kürsüye doğru yürürken, öfkesini zapt etmeye çalıştı. Her şeye rağmen sinirlerine hakim olmalı, kürsüde sükûnetini korumalıydı; yoksa dinleyicileri ikna edemezdi. Karl, kürsüye geldiğinde kendinden emin bir edayla bir an durdu, karşısında oturan Bornstedt ve Herwegh’e küçümseyerek baktı. Şair, dar omuzlarını kıstı, yüzüklerle dolu narin eliyle sinirli sinirli saçlarını düzeltti. Yanakları kıpkırmızı kesilmişti, yüzünde, yaptığı yaramazlıktan dolayı ürken bir çocuğun ifadesi belirmişti. Hızla arkasına yaslandı ve kışkırtıcı bir pozisyon aldı. “Ne yani, kısa bir süre sonra, tarih, benim haklı olduğumu gösterecektir,” diye bağırmak istiyordu.</p>

  <p class="normal">Karl, bütün bunları fark etti, eski dostunu umursamadığını hissederek rahatladı. Kalbinde artık Georg Herwegh için bir yer yoktu.</p>

  <p class="normal">Bornstedt, ördek burnunun üzerine kondurduğu büyük gözlüklerle şehla gözlerini gizlemişti.</p>

  <p class="normal">Şu anda salonda bulunan yüzlerce Alman devrimcinin yazgısı Karl’ı endişelendiriyor, onları tehlikeden haberdar etmek istiyordu.</p>

  <p class="normal">Karl, Bornstedt ve Herwegh’in tahrikini bir meydan okuma olarak görüp kabul etti ve mücadeleye girişti. Mantığın ve sevgi dolu bir kalbin gürleyen sesi, salonu kaplamıştı. Karl, anlamsız bir tehlikeye atılmaları için devrimci yurttaşlarının kafalarının karıştırılmasına izin vermeyi kabul etmediğinden, bir değerli dostunu daha kaybetmişti. Herwegh’le çok günler geçirmiş, karısı Jenny’yle birlikte birçok kez gittikleri şairin evinde kendi evlerindeymiş gibi rahat etmişlerdi. Herwegh’in şiirlerinde, düşünce ve davranışlarında Marx’tan esinler vardı. Ama Karl için devrimci mücadelenin ihtiyaçları belirleyiciydi. Herwegh isteyerek ya da istemeyerek davaya zarar veriyor, ihanet ediyordu. Böylece dostlukları düşmanlığa dönüştü.</p>

  <p class="normal">“Bornstedt ve Herwegh, Fransa’dan Almanya’ya, devrim ihraç etmeyi öneriyorlar. Devrim; parfümeri malzemesi değildir, lüks tüketim eşyaları da değildir,” diyordu Marx, kızgın bir ses tonuyla.</p>

  <p class="normal">Marx, Geçici Fransız Hükümeti’nin, özellikle Lamartine gibi bakanlarının, binlerce Alman işçi ve zanaatkârdan kurtulmayı neden bu kadar çok istediğini de açıkladı. Fransa’da korkunç bir işsizlik vardı. Rakip emekçilerden ve bununla birlikte cesur ve deneyimli devrimcilerden kurtulmak, Paris’teki birçok burjuvanın hayaliydi... Ama bunun fiyatı elli santim değildi...</p>

  <p class="normal">“Ama bu kadar değil,” diye devam etti Marx. “En yiğit devrimcilerden bile oluşsa bir lejyon, otuz küsur krallık ve prensliğin ordusuna karşı ne ifade edebilir? Kahramanlık ve ölüm; basit bir devrim oyunu en iyi insanlarımızın yaşamına malolacak. Birilerinin entrikalarına –Karl, bakışlarıyla Bornstedt’i yakaladı– ve diğerlerinin bencilliğine ve çocukça şöhret düşkünlüğüne –eliyle Herwegh’i gösterdi– yarayacak.”</p>

  <p class="normal">Prusya ve Avusturya hükümetlerinin eski ajanı, titrek elleriyle, gözlüklerini siliyordu. “Ah, onu öldürebilsem!” diye düşünüyordu Bornstedt.</p>

  <p class="normal">“Ondan nasıl da nefret ediyorum,” diye fısıldıyordu Georg, ve sandalyesinde kıpırdanıp duruyordu.</p>

  <p class="normal">“Çok kısa bir süre sonra, devrim bütün Almanya’da gerçekleşecek. Buna hiç şüphe yok,” diye sürdürdü Marx.</p>

  <p class="normal">“Kahve falına bakıyorsunuz. Kehanette bulunuyorsunuz,” diye çığlık attı Herwegh.</p>

  <p class="normal">“Hayır. Bu, tarihsel olarak kaçınılmaz,” diye yanıtladı Marx, ciddi bir ifadeyle.</p>

  <p class="normal">Heyecanı çoktan yatışmıştı Karl’ın. Kısa bir süre önce Brüksel’deki ‘İşçi Eğitim Derneği’nde ders verdiği sırada olduğu gibi, kendinden emin ve sükûnetle, toplantıya katılanlara ülkelerinin ekonomik ve politik yaşamında her gün olup bitenleri anlatıyordu basitçe.</p>

  <p class="normal">Bornstedt sessizlik içindeki topluluğu izliyordu dikkatle. Marx’ın sözleri, onun ve Herwegh’in dinleyiciler üzerinde yaratmak istedikleri büyüyü bozmuştu. “Bunca emekle planladığım her şeyi Marx yok edecek,” diye öfkelendi. Başını çevirmeden sadece gözlerini hareket ettirerek Herwegh’e baktı ve şairin ağlamaklı olduğunu fark etti.</p>

  <p class="normal">“Bu şöhret düşkünü salak, galiba af dilemek için hemen şimdi Marx’a koşacak. Zaman kaybetmemek gerekir.”</p>

  <p class="normal">Büyük bir ustalıkla tasarlanan oyun, bozulma tehlikesiyle karşı karşıyaydı.</p>

  <p class="normal">“Alman kardeşler!..” diye bağırdı Bornstedt.</p>

  <p class="normal">Sözlerinin dinlenmediğini görünce, protesto etmek için ellerini savurmaya başladı. Sakinliğiyle ünlenmiş bu adamın aniden patlaması salonda bulunanlar üzerinde etkisini gösterdi. Bir an düşüncelerinin doğruluğundan kuşkulanan ve vicdani bir rahatsızlık duyan Herwegh de kendine geldi.</p>

  <p class="normal">“Marx’ı dinlemeyin. Cesaret ve kahramanlık şimdiye kadar devrime hiçbir zarar getirmemiştir,” diye bağırdı şair, yerinden fırlayarak, sonra da Marx’ın yanına gitti hızla. “Bizi korkutmayı bıraksın da, Alman cumhuriyetçilerinin özgür lejyonuna karşı kendisinin hangi alternatifi sunduğunu söylesin,” diye devam etti Herwegh, kopan gürültüyü boğmaya çalışarak.</p>

  <p class="normal">Bornstedt hızla salondan çıktı.</p>

  <p class="normal">“Konuş Marx! Karl Marx’ı dinlememize engel olmayın,” diye sesler yükseldi her taraftan.</p>

  <p class="normal">“Biz Almanya’ya dönmek zorundayız,” dedi Marx. “Ama bunu, sınırdan girer girmez saldırıya uğrayıp yok edilecek bir lejyonla değil, tek tek yapacağız.”</p>

  <p class="normal">“Ya imtiyazlar,” diye sordu biri, çekingen bir sesle.</p>

  <p class="normal">“İmtiyaz?” diye sürdürdü Marx, sesi hafiften alaycıydı. “Geçici Hükümet aynı nedenlerden dolayı, yurduna tek başına dönenlere de yardım verecektir.”</p>

  <p class="normal">Bu arada Bornstedt, trampet vuruşları eşliğinde salona tekrar girdi. Göğsünü bir asker gibi kabartarak, öne doğru uzattığı elinde, siyah-kırmızı-sarı renkli bayrağı taşıyarak uygun adım kürsüye yürüdü. Sinirden titreyen Herwegh, yine bağırmaya başladı: “Gönüllülere sesleniyorum: Yaşasın Alman Cumhuriyeti ve onu gerçekleştirecek olan özgür lejyon!”</p>

  <p class="normal">Salonda, herkes koltuklarında kıpırdamaya ve gürültü yapmaya başlamıştı. Biri hemen bir masa getirdi. Gönüllülerin kaydedilmesini teklif ediyordu.</p>

  <p class="normal">“Gerçekten, bu Bornstedt büyük bir alçak, Herwegh de ondan aşağı değil,” diye düşündü Marx.</p>

  <p class="normal">Birkaç gün sonra, Bornstedt, ‘Komünistler Birliği’nden atıldı.</p>

  <p class="ortayazi">***</p>

  <p class="normal">Heinrich Heine’nın kaderi çizilmişti.</p>

  <p class="normal">Doktorların kurtulma umudu yok dediği Heinrich Heine’ye, ilerleyen felç tanısı konulmuştu. Hastalık sonuna doğru ilerlerken ölmekte olan şairin çektiği acıları azaltma imkanı kalmamıştı. Heine’nin arkadaşı, tecrübeli doktor Rotrie’ye göre, can çekişmesi birkaç yıl daha sürebilirdi.</p>

  <p class="normal">Lamba ve parlak gün ışığı ya da devrimden sonra Paris’i yenileyen işçilerin ellerindeki rendelerin gıcırtısı, çekiç sesleri şaire keskin fiziksel acılar veriyordu. Ama her şeye rağmen sokakta çalınan trampetlerin, söylenen devrimci marşların ezgilerini duyduğunda, yanında kimse yoksa, son gücünü toplamaya çalışarak, duvarlara yaslanarak koltuktan koltuğa ulaşıyor, pencereye doğru sürünüyordu. Yarı yarıya körleşmiş gözleri rengarenk bayrakları büyük bir istekle arıyor, titreyen elleriyle göstericileri selamlıyordu.</p>

  <p class="normal">“Böyle bir zamanda her şeyin farkında olup tamamen güçsüz olmak; hayatım boyu şiirlerimde yücelttiğim devrime katılamamak tam bir felaket. Böyle sürünmektense ölmek daha iyi,” diye fısıldıyordu şair, gözyaşları zayıf yüzünü ıslatırken.</p>

  <p class="normal">Heinrich Heine’nin, ekmeğini, yaptığı eşsiz fedakârlık sayesinde kazanmaya başlamasının üzerinden –yılda dört bin sekiz yüz frank– bir yıl geçmişti. Bunun için zengin ve kurnaz bir banker akrabanın isteği üzerine Heine, yayınlanmamış dört ciltlik ‘Anılar’ı yok etmeyi kabul etmişti. Elyazmalarını yok etme işini şairin kardeşi üstlendi. Heinrich Heine, ‘döşekten mezar’ına –birkaç yıldır, neredeyse hiç hareket etmeden üzerinde yattığı ve artık bıktığı somyasına bu adı vermişti– yatmış, istemsiz olarak kapanan, yarı felçli gözkapaklarının arasından, bütün hayatının, ruhunun, düşüncelerinin inişli çıkışlı tarihinin en değerli sayfalarının yanışını seyrediyordu. Hamburg bankerleri bundan böyle rahat uyuyacaktı. Bütün dünyaya onların pintiliğini, ikiyüzlülüğünü ve alçaklığını anlatan divit nihayet kırılmıştı; ‘Anılar’ alevler arasında kayboluyordu.</p>

  <p class="normal">Ama Heinrich Heine’nin hareketsiz vücuduna yılmak bilmeyen cesur bir ruh kilitenmişti. Berrak mantığı ise hiç bulanmıyordu.</p>

  <p class="normal">Zaman zaman Heine’nin evinin dik merdivenlerini yüksek şapkalı, yüzünü koyu renk bir tülle kapatan dolgun bir kadın tırmanırdı. Bu kadın, şairin yakın dostu, eserlerinde George Sand adını kullanan yazar Aurore Dudevant’dı. Heine, eski mobilyalarla dolu, kitaplarla tıklım tıklım, ilaç kokusunun hiç eksilmediği evine, bu kadın geldiğinde canlanıyordu.</p>

  <p class="normal">Mathilde Heine ise –hafifmeşrep bir kadındı– kendi işleriyle ilgilenme fırsatı bulduğu için sevinerek Heine’yi konuğuyla baş başa bırakırdı. Bu kurnaz kadın, hasta kocasından daha çok, en sevdiği papağanı için endişeleniyor; Heinrich Heine’nin neden bu kadar saygı gördüğünü ise bir türlü anlayamıyordu. Kendisi için yazdığı hiçbir şeyi de okumamıştı.</p>

  <p class="normal">Mathilde, bir bakkal ya da bir borsacıyla evlenmeyi tercih ederdi ama Heine’den başka, kendisini kiliseye götürecek kimseyi bulamamıştı. Ona göre nikahlar aslında öbür dünyada kıyılıyordu.</p>

  <p class="normal">Yüzünün sağlıklı görünümü, iştahının yerinde olması, iyi uyuyabilmesi, yuvarlak hatları, gürleyen kahkahası, çevresindeki her şeyden ve kendisinden duyduğu memnuniyet, bu kadının ihanetlerini, bencilliğini ve alçaklığını görmezlikten gelmeyi tercih eden Heine’yi rahatlatıyordu.</p>

  <p class="normal">Heine, henüz sağlıklıyken ve sanatsal yaratıcılığının doruğunda olduğu dönemde tanıdığı George Sand’la karşılaştığında sanki yeniden yaşamaya başlamıştı. Gücü tükenmiş felçli şair, George Sand’ı gördüğünde sanki iyileşiyordu. Bir zamanlar, bu ünlü kadınla aralarında dostluktan öte bir bağ kurulmuştu.</p>

  <p class="normal">Dik Pigalle sokağından hızlı hızlı çıkarak Montmartre’ın eteklerindeki büyük bir bahçenin sonuna yerleştirilmiş Aurore’nın evine sanki daha dün yürümüş gibiydi. Paris, arkasında, çok uzaklarda bir yerde kalmış gibi görünüyordu. Kaldırımın eğri taşları arasında yeşil otlar bitmişti. Kuşlar ötüyor, küçük kilisenin çanları çalıyordu. Şairler ve ilginç cübbeleri ve şapkalarıyla ressamlar, kız arkadaşlarıyla birlikte, bohem romanlarından fırlamış gibi sokakta dolaşıyorlardı. Heine, sanat çocuklarının tapınağı olan Montparnasse’ı seviyordu. Burada büyük bulvarların şatafatlı hoş sokaklarının ve St. Germain kenar mahallesinin cafcaf ve kibiri yoktu.</p>

  <p class="normal">George Sand’ın evinde şair, yazarın oğlu Maurice, sarışın kızı Solange ve hizmetçiler tarafından neşeyle ve beklenen bir misafir gibi karşılanıyordu. Şalına sarılmış Chopin yerinden kalkıyor ve Heine’yi sevinçle selamlıyordu. George Sand’ın, savaşlarda gösterdiği cesaret ve kadınlar konusundaki başarısıyla ün kazanmış atası, ordu komutanı Maurice ‘Gaskonyalı’nın büyük portresinin bulunduğu güzel misafir odasında sürekli olarak Balzac, Protestan papazı Lamennais, şair Mitzkevich, ünlü aktör Beaukaj, besteci Liszt’e raslanırdı.</p>

  <p class="normal">Heine, George Sand’ın evine her gittiğinde manevi bir güç kazanır, sanatsal bir yaratıcılık coşkusuyla dolup taşardı. Ev sahibesinin koyu renk, hülyalı bakışlarının altında, arkadaşları, başarılı bir sözcük, parlak bir mecaz, zekice ifadeler bulmak için yarışırlar; görülmedik bir turnike başlardı. George Sand’ın da katıldığı bu mantık şölenine Chopin de çoğunlukla ilk kez konuklarının önünde çaldığı ölümsüz prelüd ve mazurkalarıyla eşlik ediyordu. Bu dost toplantılarındaki ateşli tartışmalar, pek çok sanatsal fikrin doğumuna yol açmaktaydı.</p>

  <p class="normal">Balzac, coşkuyla Rusya ve İtalya’yı anlatıyor; Beukaj, Moliére’in monologlarını okuyor; Lamennais, Heine’nin şakalarına hiç alınmadan, yumuşak bir sesle, onu mantıklı olana bağlanmaya, Tanrı’ya ve yarattığı kişi özgürlüklerine inanmaya çağırıyordu. Mitzkevich, eşsiz ‘Ölüler Günü’ şiirinden gözleri yaşararak bölümler okuyordu. Sıra Heine’ye geldiğinde, şair, belagat yeteneğini gösteriyor, yürekleri sıkıştıran bir duygusallıkla gönül okşayan şiirlerini okuyarak oradakileri etkiliyordu.</p>

  <p class="normal">Ve şimdi George Sand’ı karşısında gördüğünde, günden güne eriyen şair, tasasız mutlu geçmişine doğru uzandı. Yeniden doğmuş gibiydi. Heine’nin düşünceleri birbirleriyle yarışarak koşuyorlardı. Kâh yıkıcı bir espri yeteneğiyle, kâh yapıcı şakalarla dolu sözler kendiliğinden dökülüyordu. Gözlerindeki sönmüş fer yine canlanıyor, gözkapakları çelikten dökülmüş iki solgun yaprak gibi ağırlaşmaktan kurtuluyordu.</p>

  <p class="normal">Paris’in buğulu gözlü kadını George Sand, şairin her şakasına neşeli kahkahalarla yanıt veriyordu. Doğa ona, iri esmer yüzünü güzelleştiren muhteşem bir gülümseme bahşetmişti. Heine ise onun her şeyine bayılıyordu; omuzlarına dökülen laciverdi siyah gür saçlarına, insanın gözlerine doğrudan bakan, korkusuz; aşkta, yaşamda ve ölümde ısrarla gerçeği arayan zeki ve anlamlı gözlerine.</p>

  <p class="normal">Yazar, Heine’ye ortak dostlarından bahsediyordu.</p>

  <p class="normal">“Balzac durmadan yazıyor,” diye konuşuyordu şefkatli, güzel sesini kısarak. “Onun için korkuyorum. Sanırım, çok hasta.”</p>

  <p class="normal">O zaman Heine, kuşkuyla başını sallıyordu:</p>

  <p class="normal">“Yanılıyorsunuz, Aurore. Daha yarım yüz yıl yaşayabilecek sağlıklı bir bünyesi var onun. Bakmayın, Bu yetenekli şişko çok sağlıklıdır.”</p>

  <p class="normal">“Ama Balzac çok hasta. Balmumu gibi eriyor. Ama yine de gece gündüz çalışıyor. Yalnız, onu, aşırı yorgunluk kadar bayan Hanska da mahvediyor! Bu Polonyalı kadın, güzel olduğu kadar ruhsuz ve kötü niyetli aynı zamanda. Balzac’ın dehasının ve aşkının değerini bilmiyor.”</p>

  <p class="normal">“Onunla evlenmeyi düşünmüyor mu?” diye sordu bir seferinde Heine, George Sand’a, konu yine Hanska’dan açıldığında.</p>

  <p class="normal">“Evet, düşünüyor. Ama korkarım ki, yakında dul kalacak.”</p>

  <p class="normal">Sohbet, ciddi bir kabul gören Mérimée, kitapları başarı kazanamayan Stendhal ve cesur şiirler yazan Hugo’yla sürerken birden koridordan, gürleyen bir erkek sesi duyuldu. Gülümseyen, süslü Mathilde’nin ardından hasta Heine’nin yattığı odaya Marx girdi. Karl, kahverengi, pahalı ama mütevazı bir elbise giymiş orta yaşlı, bu hemen tanıyamadığı kadını gördüğünde biraz çekindi. Kadının küçük ağzı, kemerli ve soylu burnu, cesur bakışları dikkatini hemen çekmişti. Odadakinin George Sand olduğunu anladığında içtenlikle ve nezaketle selamladı onu.</p>

  <p class="normal">“Karl, sevgili dostum, seni gördüğüme ne çok sevindim,” dedi Heine, kalkmaya çalışarak. Ancak başını yastıktan güçlükle ayırabilmişti.</p>

  <p class="normal">George Sand ve Marx, ona yardımcı oldular. Mathilde, hastanın kamburlaşmış, zayıf sırtına kocaman bir yastık koydu.</p>

  <p class="normal">“Gördüğün gibi, kadınlar hâlâ beni el üstünde tutuyorlar,” diye şaka yapmaya çalıştı Heine.</p>

  <p class="normal">Karl, şairin umutsuz durumunu Engels’ten öğrenmişti. Yine de Heine’nin görünüşü karşısında sarsıldı. Birkaç yıl önce onu son gördüğünde şair nispeten canlıydı. Marx, bu nazik vücudun bu kadar yıkılabileceğini tahmin etmemişti. Yüreğinde derin bir acıma duygusu uyandı, yatağında yerleşmesi için şaire yardım ettikten sonra heyecanını bastırmak için pencereye doğru uzaklaştı.</p>

  <p class="normal">“Karl, seni eşinle birlikte bekliyordum. Ona bir şeyler okumak istiyordum. İtiraf edeyim ki, bu muhteşem kadının ince alaycılığından biraz korkuyorum. Zekâyla güzelliğin onunki gibi mükemmel uyumunu başka kimsede göremedim. Ne yazık ki, doğa, tıpkı eserinin taklit edilmesini istemeyen bir heykeltıraş gibi Jenny’yi yarattıktan hemen sonra, onu türünün tek örneği olarak bırakıp kalıbını yok etmiş. Yine de bugün benim için gerçek bir bayram oldu. En iyi dostlarımdan ikisi yanımda. Sizinle olmak ne güzel. Ama bir kadın daha -ölüm- bana doğru geliyor.”</p>

  <p class="normal">“Dumas okuyun,” diye ciddileşti George Sand. “Onun kitapları, sinirleri bütün ilaçlardan daha etkili bir şekilde tedavi ediyor. Bunu kendi deneylerimden biliyorum. Eğer etki göstermezlerse size iyi yürekli Lamennais’yi getireceğim. O da bir ilaçtır.”</p>

  <p class="normal">“Oh, hayır, lütfen, beni şu papazdan kurtarın. Doktor Marx’ın ateizmini tercih ederim. Bari en azından öbür dünyada şeytanlar beni korkutmaz. Evet, aklıma gelmişken sevgili Aurore, biliyor musunuz ki, Marx, Proudhon’a karşı yazdığı kitabını sizin sözlerinizle bitiriyor: ‘Ya savaş ya ölüm, ya kanlı kavga ya yok oluş... Sorunun acımasız çözüm yolu işte bu.”</p>

  <p class="normal">“Doktor Marx’ın yazdığı ‘Felsefenin Sefaleti’ hakkında çok şey duydum, ama henüz göremedim. Onu okumayı çok istiyorum. Çünkü Proudhon ve teorisi bana ikna edici gelmiyor,” dedi George Sand.</p>

  <p class="normal">“Yeni kitabımı size zevkle hediye ederim. Ama sizi yormasından korkarım.”</p>

  <p class="normal">Heine, hızla Marx’ın sözünü kesti:</p>

  <p class="normal">“Hayır, hayır, ona inanmayın Aurore; bu kitap sadece tezleri bakımından değil, aynı zamanda üslup bakımından da parlak bir eser. Asla hiçbir şeyi ertelememek gerekir. Karl, senin kitabından bende iki tane var. Bir tanesini alabilirsin.”</p>

  <p class="normal">Karl kalktı, Heine’nin yazı masasına gitti, kitaplardan birini imzaladı ve George Sand’a verdi.</p>

  <p class="normal">Aurore Dudevant, kitabın yazarına dostça gülümsedi ve mütevazı imzayı okudu: “Bayan George Sand’a. Karl Marx, 1848.”</p>

  <p class="normal">“Teşekkür ederim, Doktor Marx. Felsefe tabii ki, Almanların önceliği. Fransızlar, yaşamın anlamını sabırla arayamayacak kadar aceleci. Aslında büyük felsefe için bizim zamanımız da yok, çünkü sürekli bir başkaldırı halindeyiz.”</p>

  <p class="normal">“Söyleyin Aurore, sizi Ulusal Meclis’e aday olarak gösterdikleri doğru mu?” diye kesti yazarın sözünü Heine. “Hiç şüphe yok ki, siz, bütün bu Lamartine’lerden, Ledru Rollin’lerden, şu Louis Blanc’cılardan daha fazla oy alacaksınız.”</p>

  <p class="normal">“Evet, ama ben, bazı tiplerin beni politik bir oyuna sürüklemek için yaptıkları bütün girişimleri kesinlikle reddediyorum. Benim yerim Nohant’ta; ovaların ve ormanların arasında. Günümüzde politika denen fanilikle uğraşmaktan daha yararlı işler yapabilirim ben.”</p>

  <p class="normal">George Sand, vedalaşmak üzere kalktı. Heine’ye, incitmemeye çalışarak dikkatle sarıldı. Marx’ın elini de dostça sıktı ve kitap için bir kez daha teşekkür etti. Kapının önünden, hasta şaire birkaç moral verici söz söylemek için yine dönüp baktı. Konuşmaya katılmayan Mathilde, onu geçirmek için çıktı.</p>

  <p class="normal">Karl Marx ve Heinrich Heine baş başa kalmışlardı. Şairin yüzü karardı, yastığına gömülerek gözlerini hafifçe yumdu.</p>

  <p class="normal">Karl, Heine’nin öldüğünü düşündü bir an. Hastanın terli ve ılık eline endişeyle dokundu.</p>

  <p class="normal">“Yaşıyorum, hâlâ yaşıyorum,” diye hafifçe gülümsemeye çalıştı Heine. Hastalık onu olağanüstü hassas ve dikkatli kılmıştı.</p>

  <p class="normal">“Üstelik büyük sorunlarım var, dostum! Aldığım maddi yardımı uzun süredir sana...”</p>

  <p class="normal">“Guizot’dan...” diye sözünü kesti Karl gerilerek, ama ağzından kaçırdığı bu söz için hemen pişman oldu. Heine ürperdi, biraz daha solgunlaştı ve yüzü titredi.</p>

  <p class="normal">“Demek ki, artık biliyorsun? Alçaklar beni kirletmeye çalışıyorlar, bu adamın paralı ajanı olmakla suçluyorlar.”</p>

  <p class="normal">“Ama ben eminim ki, bu doğru değil; önemli olan, sakin kalman,” diye ısrar etti ciddi bir ifadeyle Karl.</p>

  <p class="normal">“Marx, bana inanıyor musun? Yoksa, ölmek üzere olduğum için beni rahatlatmaya mı çalışıyorsun? Hiç kimsenin acımasına ihtiyacım yok, seninkine bile. Ben alçak değilim, bu dava konusunda vicdanım temiz. Ama onurum, herhangi bir muhbirin elinde. Bulvar gazetelerinin dedikodu konusu olmak istemiyorum.”</p>

  <p class="normal">Heine, yine kalkmayı denedi, gözleri iri iri açılmıştı. “Beni, yeminli edebiyat tarihi uzmanlarından başka hiç kimse yargılayamaz. Guizot’nun bakanlığından gerçekten de aldığım yardım asla bir şeyin ücreti değildi. Sadece bir sadakaydı. Ben, olayları gerçek adlarıyla anmaktan korkmuyorum.”</p>

  <p class="normal">Marx, başını iki eline yaslamış oturuyordu. Kaşları hüzünle çatıldı.</p>

  <p class="normal">“Bu zavallı yardımı uzun süredir mi alıyorsun? Böyle bir şey için neden Guizot’ya başvurdun?” diye art arda sordu şaire Marx, sesi yumuşak ama ciddiydi.</p>

  <p class="normal">“Açlık çekiyordum ve gerçekten uçurumun kenarına kadar gelmiştim. Bundestagın, kanun hükmündeki kararnamesi ile beni, ‘Genç Almanya’nın şairini mahvetmeye karar verdiler. Almanya’da, sadece yazmış olduklarıma değil, gelecekteki bütün eserlerime de yasak konmuştu. Soruşturmasız, yargısız ve hükümsüz, keyfi bir şekilde beni her tür gelirden mahrum ettiler.”</p>

  <p class="normal">“Ama bu yardımı Guizot’dan neden gizli alıyordun?” diye yine sordu Marx, Heine’ye bakmadan.</p>

  <p class="normal">“Yardımı, Dışişleri Bakanlığı’nın kasasından ödüyorlardı. Toplumsal denetim dışı olan örtülü ödenek fonundan. Başka bir şey değil de, özellikle bu kasadan bana para vermelerinin uygun olup olmadığını düşünmedim. Açıkça beni destekleyemezlerdi. Kraliyet ve Prusya yandaşı düşmanlarımın, sınırdışı edilmem için ne kadar sıklıkla Fransız Hükümeti’nin canını sıktıklarını sen biliyorsun.”</p>

  <p class="normal">Karl ayağa kalktı ve ışık, şairin hasta gözlerini rahatsız etmesin diye güneşlikleri yarı yarıya açılmış, mobilyalarla dolu küçük odanın bir köşesinden diğerine yürümeye başladı. Yüzünde, hüzün, şaşkınlık ve acıma ifadesi donup kalmıştı.</p>

  <p class="normal">Eğer Heine sağlıklı olsaydı Karl ona bu konuda düşündüğü her şeyi söylerdi. Heine’nin Kraliyet Hükümeti’nden maddi yardım almasının herhangi bir açıklaması olamazdı. Ama şair, ölümün eşiğindeydi. Marx susuyordu.</p>

  <p class="normal">Olağanüstü bir gözlem yeteneği olan Heine, onun her hareketini izliyordu. Şairin uzun, kemikli parmakları örtüsünün kenarlarını sinirli bir şekilde eziyordu. Karl, Heine’nin sinirli korkunç ellerini fark etti ve kendini topladı.</p>

  <p class="normal">Yanaklarına hücum eden kan akımından dolayı Heine’nin yüzü sanki morarmıştı. Karl’ın elini yakaladı ve minnettarlıkla sıktı.</p>

  <p class="normal">“Guizot, beni Paris’ten kovmayı reddetti. Evet, düzenli olarak bana para yardımında bulunuyor. Ama bunu unutma, ben asla uzun süre yaşamayacağım, insanın ölmeden önce yalan söylemesi ise anlamsızdır ve asla, bu yardım karşılığında benden en ufak bir karşılık veya beni alçak durumuna düşürecek bir şey istemedi. Benim edebi yeteneğime değer veriyor, sponsorluk rolü de hoşuna gidiyor. Dışişleri Bakanlığı’nın kesesi onun eline geçtikten kısa bir süre sonra, beni yoksulluktan kurtardığına teşekkür etmek için onu ziyaret ettim. Konuşma sırasında, onun görüşleriyle tam bir çatışma içerisinde olan radikal düşünceli benim gibi bir adama yardım etmesine hayret ettiğimi bildirdim. Guizot, melankolik bir iltifatla bana cevap verdi: ‘Sürgünde yaşayan bir şaire bir parça ekmek vermeyi reddedebilecek bir adam değilim.’ Daha sonra şiir üzerine konuştuk ve benim birçok şiirimi ezbere bildiği ortaya çıktı. Bu, onu gördüğüm ve konuştuğum, ilk ve son görüşme oldu.”</p>

  <p class="normal">Heine, yastığına yaslandı ve gözlerini kapattı. Çok yorgun ve zayıftı. Yüzü terden sırılsıklam olmuş; hareketsiz elleri ise, battaniyenin üzerine uzanmıştı. Marx susuyordu. Aniden, Heine’nin yüzü sancı çekiyormuş gibi çarpıldı. İnleyen bir sesle konuştu:</p>

  <p class="normal">“Krallardan nefret ediyorum ve hayatım boyunca onlarla savaştım. Ama sonuçta ne oldu? Şimdi iki ateş arasındayım. Dostlar ve düşmanlar, Fransız Kraliyet Hükümeti’ne kalemimi sattığıma inanabilirler.”</p>

  <p class="normal">“Umarım, bunu kanıtlayacak ve seni lekeleyebilecek bir tek söz bile yazmamışsındır,” diye sakinleştirmeye çalıştı Marx, çaresiz şairi. Ama o, sanki hiçbir şey duymuyordu.</p>

  <p class="normal">“Politik bir ceset olduğumu sanan sırtlanlar uluyacak. Asla, duyuyor musun Marx, sadece birilerinin empoze ettiği düşünceler için değil, aynı zamanda susmak için ücret alan dalkavuk bir yazar olmadım asla. Bütün yaşamım bunun kanıtıdır. Aşağılık hesaplar için değil; beni, onurum için savaşmaya iten yüksek idealler için yaşıyorum ben. Hiç kimseden ve hiçbir şeyden korkmuyorum. Ve tekrarlıyorum: Varsın tarih yargılasın beni. Guizot’nun arşivleri yayınlanınca herkes bana sırt çevirecek. Ama sen Marx, gerçeği bildiğine göre, benden yüz çevirmeyeceksin.”</p>

  <p class="normal">Marx cevap vermedi.</p>

  <p class="normal">Fransa ve Almanya’nın durumu, Herwegh, Bornstedt ve Bakunin’in eylemleri gibi Marx için çok önemli olaylar hakkındaki konuşma şimdi yapılamazdı. Heine sadece hastalığa değil, Guizot’dan aldığı parasal yardımı başkalarının da bilmesinin yol açtığı duruma da yenik düşmüştü.</p>

  <p class="normal">Karl, son derece gergin bir halde Heine’in yanından çıktı. Mathilde’nin antreden gelen işveli kahkahasını duydu. Adamın biri ona eşlik ediyordu, Marx somurttu.</p>

  <p class="indentmetin">O, neşeliydi, sarhoştu,</p>

  <p class="indentmetin">O, dans ediyordu gülerek...</p>

  <div class="clrb"/>

  <p class="normal">diye anımsadı Heine’nin şiirini, şairin karısını tiksintiyle düşünürken.</p>

  <p class="ortayazi">***</p>

  <p class="normal">Engels’in Paris’e gelmesini sabırsızlıkla bekliyordu Marx. Martın ortasına gelmişlerdi ama Friedrich, işlerinden dolayı Brüksel’den ayrılamıyordu. Sadık Lenchen ve üç küçük çocukla birlikte Brüksel’i terk etmek zorunda kalan Karl ve Jenny, en gerekli eşyalarını bile alamamışlardı. Friedrich Engels onların bütün işlerini yoluna koydu, Paris’e götüreceği mütevazı eşyalarını toparladı, borçlarını ödedi.</p>

  <p class="normal">İki dost, birbirlerine sık sık ayrıntılı mektuplar yazıyorlardı. Marx, Friedrich’e şöyle diyordu: “Burada, burjuvazi yine iğrenç bir şekilde yüzsüz ve gerici,” –ve Fransızca ekliyordu– “ama yine dayak yiyecek.”</p>

  <p class="normal">Bunun yanı sıra, Bornstedt’in Birlik’ten çıkarılacağını bildiriyordu Marx. Fransa’da olup biten her şeyi takip eden Engels ise iki gün sonra kaleme aldığı yanıtında şöyle yazmıştı: “... Bornstedt’i atmanız çok iyi oldu. Bu adam o kadar iflah olmaz çıktı ki, gerçekten onu Birlik’ten atmak zorunluydu. Lamartine her gün daha da iğrençleşiyor. Bütün konuşmalarında, sadece sakinleştirmek istediği burjuvaziye hitap ediyor. Geçici Hükümet’in seçim demeci de aynı şekilde, burjuvaziyi sakinleştirmek amacıyla tamamen ona hitap ederek yazılmış. Bu alçakların yüzsüzlüğüne şaşmamak gerekir...”</p>

  <p class="normal">Bu aynı günlerde, bir an bile dinlenmeyen Yakov Nikolayeviç Tolstoy sabahın erken saatlerinden gece yarısına kadar sürekli meşguldü. Güvendiği insanları kabul ediyor, bakanlıkları ve salonları ziyaret ediyor, olan biten her şeyi dikkatle gözlüyor ve yeni Fransız Cumhuriyeti’nin iç veya dış politikasıyla ilgili, söylenmiş bir tek sözcüğü bile kaçırmıyordu. Gecenin geç saatlerinde kapandığı odasında şaraptan güç alarak, gördüğü ve izlediği her şey hakkında Petersburg’a, bizzat I. Nikolay’ın okuduğu raporlar yazıyordu. Yakov Nikolayeviç, Fransa’yı ve buradaki isyancıları çok iyi tanıyan biri olarak ün yapmıştı. Çar’ın yakın adamı Kont Orlov tarafından himaye ediliyordu.</p>

  <p class="normal">Bir zamanlar gramer öğrettiği sekreteri ve yardımcısı yeni ajan Henri Murget her sabah Tolstoy’un yanına geliyordu. Murget, uzun olmayan, oldukça iyi görünüşlü, serçe gibi hareketli, canlı gözleri şaşırtıcı bir hızla ifade değiştirebilen genç bir adamdı.</p>

  <p class="normal">Henri Murget kâh dalkavuk ve çekingen, kâh cüretkar ve dalgındı. Yüzünün küçük ve belirsiz hatları nedeniyle kesinlikle dikkat çekmemesi genç Fransızın en önemli özelliğiydi. Murget, Tolstoy’un yıllarca oturduğu evin kapıcısının oğluydu.</p>

  <p class="normal">İnsan sarrafı Yakov Nikolaeviç, merdivenlerde sessizce hareket eden, dikkat çekici herhangi bir özelliği olmayan yoksul delikanlıyı hemen fark etmişti. Canlı gözleri, gözlem yeteneğini ve kurnazlığını ele veren Henri, her ayrıntıyı yakalıyor ama susmayı da biliyordu. Tolstoy, kapıcının oğlunu kandırıp yanına aldı, onu eğitmeye koyuldu ve kendi elyazılarını temize çekmeyi ve delikanlının zaten çok fazla benzediği bir serçe gibi gerekli bilgileri kolayca ve hızla toplamayı öğretti.</p>

  <p class="normal">Kurnaz Murget, Tolstoy’un kendisine verdiği görevleri özenle yerine getirmesi karşılığında ayda yüz frank alıyordu. Rus casusuna gerekli ilişkileri kurmayı başararak Henri Murget, Victor Hugo ve diğer önemli edebiyat adamlarının gözüne girdi ve bu ilişkileri sayesinde Şubat Devrimi’nden hemen sonra iki gazetenin redaksiyon bölümlerinde çalışmaya başladı. Bu, Tolstoy’un çok işine yarayacaktı.</p>

  <p class="normal">Evde ‘rafadan ay’ adı verilen, eski toprak kölesi hizmetçi İvan, saat tam dokuzda, Yakov Nikolayeviç’i “zamanı geldi, efendim!” uyarısı ile uyandırıyordu.</p>

  <p class="normal">İvan, efendisini giydirirken Tolstoy, kâh hastalık ve ihtiyarlıktan yakınıyor, kâh şiir dediği karalamaları okuyordu.</p>

  <p class="normal">İvan yıllar geçtikçe, Derjavin’in küçük lirik şiirlerini ve Puşkin’in, özellikle Yakov Nikolayeviç’e adadığı şiirlerini ezberledi.</p>

  <p class="normal">“Benim bir zamanlar stoacı olduğum olasılıkla aklından bile geçmemiştir,” diye konuşuyordu Tolstoy, ufak gözleri kinle parlayan ihtiyar hizmetçiye bakarak, sonra da “ne diye bana öyle bakıyorsun? Ben ikona değilim. Sen muhtemelen bu sözcükleri bile duymamışsındır. Tanrım, ihtiyarlığımı kiminle geçirmek zorundayım. Defol, ihtiyar kütük,” diye kuduruyordu aniden.</p>

  <p class="normal">Yıllar geçtikçe Kont daha baskıcı ve despot oldu. Kahvaltıda Henri Murget’yi beklediği yalnız anlarında, adının baş harflerinin, üzerine altınla yazıldığı, sahtiyan kapaklı not defterlerini karıştırmayı ve odasında çok sayıda bulunan kendi fotoğraflarıyla yağlı boya portrelerine bakmayı çok seviyordu.</p>

  <p class="normal">Bir kaide üzerinde de Roma üslubunda yapılmış mermer büstü duruyordu.</p>

  <p class="normal">“Eveet, gerçek bir patrisyen,” diye düşünüyordu Tolstoy, ince patiskadan yapılmış mendili ile kıvırcık saçların, dolgun yüzün ve bir atletinki kadar güçlü ensenin üzerindeki tozları silerken. “Puşkin bana filozof diyordu. Galiba ben, yeşil lambanın altında toplanan epikürcülerin en dengeli olanıydım.”</p>

  <p class="normal">İvan, Henri Murget’nin geldiğini bildirmişti. Genç Fransız, kocaman kapı ağzına kadar açık olmasına rağmen, sağ omuzunu ileri uzatarak yan yan yürüdü.</p>

  <p class="normal">“Şuna bak nasıl yürüyor,” diye düşündü Tolstoy, “her delikten girip çıkabilir. Çevik, işe yarar ve sadık bir delikanlı olduğunu da düşünmek gerekir.”</p>

  <p class="normal">Bu arada Murget birkaç kez eğilmişti, Yakov Nikolaeviç, kendisine birlikte kahvaltı etmeyi teklif edinceye kadar.</p>

  <p class="normal">“Nicolette nasıl?” diye sordu işveli işveli gülerek.</p>

  <p class="normal">Henri, utanmış gibi yaptı.</p>

  <p class="normal">“Utanma, oğlum. Senin tanımadığın bir şair, Puşkin, benim dostlarımdan biri, bana şu satırları adamıştı...”</p>

  <p class="normal">“Mösyö Puşkin, şimdi Paris’te mi?” diye sordu Murget.</p>

  <p class="normal">Tolstoy bu soruyu cevaplamadı ve mısraların yerlerini gelişigüzel değiştirerek şiiri okumaya başladı:</p>

  <p class="indentmetin">iç sonuna kadar sevinci</p>

  <p class="indentmetin">yaşa tasasız, umursamaz,</p>

  <p class="indentmetin">sen an’a itaat et</p>

  <p class="indentmetin">sen genç ol gençlikte<br class="chapter"/></p>

  <p class="indentmetin">Onu geri getirmeyecek davetin</p>

  <p class="indentmetin">sev tatlı tembelliği</p>

  <p class="indentmetin">ve hafif kanatlı aşkı</p>

  <p class="indentmetin">ve hafif kanatlı eğlenceyi!</p>

  <div class="clrb"/>

  <p class="normal">“Siz, Mösyö Tolstoy, herhalde bir Don Juan ve Bonvivant’tınız?..”</p>

  <p class="normal">“Maalesef, hayır. Puşkin’in şiirinin ilk satırlarını dinle! Gençliğimde, güzel anları nasıl kaçırdığımı anlayacaksın. Ben ettim sen etme! ‘Sen kaçıyorsun, genç filozof... şölenlerden ve zevklerden...’ İşte ben böyle idim.”</p>

  <p class="normal">“Başka ne yazmış,” diye sordu Henri Murget, yağlı tavuğu bitirmek üzereyken dalkavukça. Bu arada Tolstoy, gençliğini ve Puşkin’in onu anlatan şiirlerini hatırlamıştı.</p>

  <p class="indentmetin">İnan ki, tanıyacaksın sen</p>

  <p class="indentmetin">soğuk, kötü gerçeklerin</p>

  <p class="indentmetin">yararsız düşünmelerin</p>

  <p class="indentmetin">acı pişmanlıkların saatini</p>

  <div class="clrb"/>

  <p class="normal">“O saat geldi!” dedi hayıflanarak Kont, sonra da dudaklarını büzerek ekledi, “yararsız düşüncelerle zaman kaybetmeyeceğiz. Hayır, ben gırtlağıma kadar işe batmışım. Bana ihtiyaç var ve hiçbir şey için pişman değilim. Ne var ne yok, oğlum?”</p>

  <p class="normal">‘Halk Dostu’ gazetesi redaktörünün oğlu genç Raspail’ı gördüm. Bu çenesi düşük, her şeyin kendisine anlatıldığıyla övünmek için bütün sırları açıklamaya hazır. Aslında bu sırlara ancak kapıları dinleyerek ulaşabiliyor. Geçici Hükümet üyelerinin artık kavga ettiklerine ve birbirlerinden nefret ettiklerine dair birçok şey söyledi.”</p>

  <p class="normal">“Harika, hükümetteki kargaşalar daima ülke için tehlikeli, düşmanları için yararlı olmuştur. Anlaşmazlık bekliyordum ama itiraf etmeliyim ki, bu kadar erken değil. Daha balayı bile geçmedi. Anlaşmazlıkların sebebi ne?”</p>

  <p class="normal">“İşsizliğin ortadan kaldırılması hakkındaki tartışmalar ve emeğin örgütlenme sorunu. Fransız demosu<sup class="calibre5"><a href="../Text/ates2_split_050.html#footnote-628-37" id="footnote-628-37-backlink">[37]</a></sup> iş ve atölyelerin derhal açılmasını istiyor.”</p>

  <p class="normal">“Oo, sen Yunanca biliyorsun. Ama ayaktakımına ‘demos’ diyerek neden şereflendiriyorsun?”</p>

  <p class="normal">“Pleb sözcüğü, hitap edilen kişiler tarafından bilinir, o yüzden ben Yunanca sözlükten bana gerekli sözcüğü buldum.”</p>

  <p class="normal">“Güzel, güzel. Devam et.”</p>

  <p class="normal">“Üç; cumhuriyetçilerin, soyluluk unvanının kaldırılması için teklif ettikleri kararname skandal yarattı. Çok sayıda cumhuriyetçi, bunun haksızlık olduğunu ve soyluları daha çok kızdıracağını düşünüyor.”</p>

  <p class="normal">“Soyluluğu ve unvanları bize Tanrı verdi ve geri alma yetkisi sadece ondadır, insanlarda değil,” dedi Tolstoy, kızarak.</p>

  <p class="normal">Murget, bir dosyadan, Fransız Cumhuriyeti’nin diplomatik ajanları için hazırlanmış Dışişleri Bakanlığı’nın gizli genelgesini çıkardı. Yakov Nikolayeviç, açgözlü bir tavırla bu önemli belgeyi kaptı, gözlüklerini taktı ve metni incelemeye başladı.</p>

  <p class="normal">“... Fransız Cumhuriyeti’nin hiç kimseyle savaş başlatmaya niyeti yoktur... Komşu ülkelerde hiçbir şekilde devrim propagandası yürütmeyecektir. Fransız Cumhuriyeti, ancak bir ülkenin kendi hayatından köken bulan bir özgürlüğün dayanaklı olabileceğinin bilincinde; ama o, aydınlık fikirlerin savunuculuğunu yaparak kendisine saygı duyulmasını sağlayacak ve insanlığa vaat ettiği düzen ve barışın resmini göstererek sempatileri hak edecektir.”</p>

  <p class="normal">Tolstoy gülümsedi. Yüzü biraz daha yaşlanmış ve vahşi görünüyordu.</p>

  <p class="normal">“Bilgiç monarkların hiçbiri buna inanmayacak. Çünkü Geçici Hükümet’te, kartal, yengeç ve turna balığı<sup class="calibre5"><a href="../Text/ates2_split_051.html#footnote-628-38" id="footnote-628-38-backlink">[38]</a></sup> bir araya geldi. Fransa’yı gerçekten hangisinin yönettiğini anlamak mümkün değil. Geçici Hükümet, içinde aşırı teröristlerin ve bitkin burjuvaların bulunduğu tam bir çorba. Aynı anda birkaç koltuğa oturan Lamartine, phoenix kuşu gibi falcılık yapıyor. Kesin olan bir şey varsa o da şu: Düne kadar Louis-Philippe için lirik şiirler yazmış olmasına rağmen Lamartine, cumhuriyetin başkanı olmak istiyor. O zaman, Avrupa’ya nasıl görünecekler?”</p>

  <p class="normal">Henri, genelgeyi aldı ve yüksek sesle okumaya başladı: “Cumhuriyet, beşiğinin üstüne, kendi ruhunu ifade eden ve Tanrı’yla halkın rızasını davet eden üç sözcük yazdı: Özgürlük, Eşitlik, kardeşlik... Eğer Fransa, çağımızda kaderin kendisine yüklediği kurtarıcı ve uygarlaştırıcı misyonunun farkında ise, onun için savaş anlamına gelen bir sözcük yoktur. Eğer Avrupa, akıllı ve adil ise, onda, barış anlamına gelmeyen bir sözcük yoktur.”</p>

  <p class="normal">Tolstoy ayağa kalktı.</p>

  <p class="normal">“Her şey oldukça net! Bu, jakobenlerin örtük dili. Bir de bakmışsın, Fransa’da yeni bir Marat ortaya çıkmış. Aslında Auguste Blanqui kürsüye çıktığında, tam ‘Halkın Dostu’ oluyor. Lamartine ve Ledru Rollin; bu korkak tatlı dilliler ise bizim için tehlike arz etmiyor. Ama onların demagojisi, ayaktakımını tıpkı 1793 yılında olduğu gibi iktidarı ele geçirmeyi denemeye itebilir. Ne olacak, mühendis Guillotin bir zamanlar, koyunların kafalarını kesmek için ‘ustura’yı icat etti. Ama hâlâ Tanrı ve Rus Çarı var! Bizim süpürgemiz birçok kez Fransız ahırlarını temizlemiştir.”</p>

  <p class="normal">Murget, dalkavukça güldü.</p>

  <p class="normal">“E, yeni olarak başka ne var?” diye sordu kabalaşıp sinirlenen Tolstoy.</p>

  <p class="normal">“Başka olaylar da var. Bugünlerde, tüccarlar ve kapitalistler Belediye Sarayı’na yürümüşler. Bunların en azından üç bin kişisi Borsa’dan katılmış. Hükümetten, ödemelerin ertelenmesini istiyorlarmış. Eğer istekleri reddedilirse, işyerlerini kapatıp, işçileri sokağa atarak onları ekmeklerinden mahrum etmekle tehdit ediyorlarmış.”</p>

  <p class="normal">“Siyah ceketlilerin bu isyanını duymuştum,” diye karşılık verdi Yakov Nikolayeviç.</p>

  <p class="normal">“Bu tabii ki, önemsiz bir olay,” diye canlandı Murget. “Ama Ulusal Muhafızlar’ın birkaç bölüğünün de katıldığı, saygıdeğer yurttaşların gösterisi çok daha muhteşemdi. ‘Kahrolsun komünistler!’ diye bağırıyordu göstericiler ve soyluluk unvanlarının iadesini istiyorlardı.”</p>

  <p class="normal">“Bunu da duymuştum. Aralarında epey de kadın varmış. Komünistlere karşı yöneltilmiş olsa bile kadın çığlıklarını sevmiyorum.”</p>

  <p class="normal">“Evet, bu kadın şapkalarının ve deri muhafız kalpaklarının gösterisiydi. Daha sonra Cumhuriyetçi Kadın Kulübü’ne daldılar. Orada çok komik bir dövüş başladı.”</p>

  <p class="normal">“Bunda sevindirici bir şeycikler var: Ulusal Muhafızlar’ın arasından düzenin cesur savunucuları da çıkmış. Dostum Murget, hükümetin sağduyulu üyeleri bunu göz önünde bulundururlar ve ayaktakımına karşı verdikleri mücadelede bunları kullanmayı başarırlar. Kenar mahalle serserileri ise ücretlerin yükseltilmesini ve işgününün kısaltılmasını istiyorlar,” diye ekledi Yakov Nikolayeviç, defterine bir şeyler yazarak. Daha sonra ayağa kalktı ve bununla, görüşmenin sona erdiğini söylemiş oldu.</p>

  <p class="normal">Genç Fransız ayakta duruyor ve yeni görevler bekliyordu.</p>

  <p class="normal">“Edebiyatçıların ve etkili kimselerin moral durumlarını inceleyin. Aslında devrim zamanında gücün temsilcisi onlar değil, pratik politikacılardır. Louis Blanc’la ve özellikle de fanatik komünizm ve terörle kafayı bozmuş şu Auguste Blanqui’yle tanışmaya çalışın. Öyle anlaşılıyor ki, bu siyasi mahkûm tekrar zincire vurulmadığı sürece sakinleşmeyecek.”</p>

  <p class="normal">“Ve kafası koparılmadığı sürece,” diye ekledi Murget.</p>

  <p class="normal">“O günleri de göreceğiz. Hoşça kalın, sadık genç dostum.”</p>

  <p class="normal">Yakov Nikolayeviç, Bakan Lamartine’in kabulüne hazırlanma zamanı gelinceye dek çalışma odasında çalıştı. Hizmetçilere efendilerini rahatsız etmemeleri emredildiğinden, ziyaretçilere evde olmadığı söyleniyordu.</p>

  <p class="ortayazi">***</p>

  <p class="normal">Tolstoy, Fransız ordusu hakkında daha önce tuttuğu notları karalama kâğıtlarından özel kåğıtlara aktararak temize çekiyordu. Devrimin ancak dışarıdan bir müdahale ile ve özellikle de Rus aristokrasisi tarafından ezilebileceğine inanıyordu. Fransız ordusu ve konuşlanması hakkında topladığı bilgiler ise, birçok kez dile getirdiği gibi, saldırı anının geldiğini kanıtlıyordu. Gerçekten de, bütün muhbirleri ve ajanları, Fransız askerlerinin en çok, ülkenin merkezinde yoğunlaştığını, cumhuriyetin kuzey ve doğu sınırlarının ise kesinlikle korunmadığını bidiriyorlardı. İri, okunaklı harflerle, orduda şu anda maaşlı olarak 548 bin kişinin yer aldığını yazdı.</p>

  <p class="normal">Raporuna sadece Fransız ordusunun yapısı hakkındaki resmi bilgileri değil, bölüklerin savaş yeteneklerini, subay ve askerlerin moral durumu hakkındaki inceleme sonuçlarını da ekledi. Yazdığı konular üzerine geniş bir bilgiye sahip olan Tolstoy, Fransız ordusunun güçlü ve zayıf yönlerine de dikkat çekiyor, bölüklerin silahlanma düzeyini de aktarıyordu. Bilgilerin devlet için önemi öyle büyüktü ki, bu çok gizli rapor hazırlanırken İvan bile Kont’un çalışma odasına girmeye cesaret edemiyordu. Her üç saatte bir “kahvenizi buyurun efendim,” diye kapıyı çalan hizmetçinin uzattığı fincanı Tolstoy, kapıdan alıyor ve tekrar odaya kilitleniyordu.</p>

  <p class="normal">Tolstoy yazısına şöyle devam ediyordu:</p>

  <p class="normal">“Oturumları düzenli takip eden bir Askeri Komisyon üyesi ile, bazı gariplikleri olduğu halde oturumlara karşı aynı ciddiyeti göstererek orduyla ilgili konularda özenli ve başarılı çalışmalar yapan Bay Larabit bana, Fransa’nın mevcut askeri güç durumu hakkında bilgiler verdiler. Bu bilgiler kesinlikle doğrudur.</p>

  <p class="normal">Babası, İmparatorluk ve Restorasyon döneminde general olan, Savunma Bakanlığı’na tavsiye ile gelen bir Genelkurmay subayı da bu bilgileri doğrulayarak önemli ayrıntıları açıkladı. Bunlara göre, eğer hastalık nedeni ile saf dışı olanları bir yana bırakır, eyalet jandarmasını, muharip gazi bölüklerini ve cezalı bölükleri ve sefere çıkamayacak durumdaki acemi birlikleri elersek, ordunun savaşabilir durumdaki bölümünün 380-385 bin kişiden oluştuğu ortaya çıkar.</p>

  <p class="normal">Paris garnizonu; yirmi piyade alayı, dokuz hafif piyade alayı, iki süvari alayı ve bir topçu alayından oluşuyor.</p>

  <p class="normal">Paris’te toplanan veya başkentin çevresinde konuşlandırılan tüm askeri alayların sayısı, oldukça şaşırtıcı. Bu alaylar, Gezgin Muhafız Ordusu dahil, beş veya altı saat içerisinde bir araya getirilebilen 85 bin kişiden oluşuyor.</p>

  <p class="normal">Sınırlarda o kadar az asker var ki, şu anki duruma göre herhangi bir saldırıya ciddi bir karşılık veremezler.</p>

  <p class="normal">Hükümet, İtalya’yla savaş durumunda, Alp ordusunu hareket ettirdikten sonra Lyon’da bulunan tümenin yerine 18 veya 20 bin kişilik kolordu getirmek zorunda kalacak. Lyon’un işçi halkı, Avrupa’nın en tehlikelilerinden biri. On yedi yıl boyunca sürdürdükleri silahlı mücadele, bunun kanıtıdır. Kraliyet Hükümeti, bu, komünist doktrinlere bulaşmış isyancı ve savaşçı halkı zapt edilmek için Lyon’u tabyalarla kuşatmak zorunda kaldı. Bunu daha sonra Paris’e de uyguladı. Bu işçi kitlesi, tıpkı Paris komünistleri gibi oyunun tamamını Raspail’a vererek coşkusunu gösterdi. Raspail için otuz bin oy kulanıldı –elleri tüfek tutan bu kadar adam!—.</p>

  <p class="normal">Toplumu yıkıma sürükleyen anarşi, birbirine zıt fikirleri savunanların bir arada bulunduğu orduya da sızmış durumda.</p>

  <p class="normal">Geçici Hükümet’in ilk girişimlerinden biri Gezgin Muhafız Ordusu’nun oluşturulmasıydı. Aynı gün, akşam evine çok geç saatte dönen Lamartine, misafir odasında bulunan kişilere, hükümetin bu kararnameyi kabul etmesinin gerçek nedenlerini anlatmış. Onun sözlerini kelimesi kelimesine çeviriyorum: ‘Biz, her gün 700 kişi katmak üzere Gezgin Muhafız Ordusu’na ait 24 tabur oluşturmaya ve saflara katılmak isteyenlere günde 30 su ödenmesine karar verdik. İki saat sonra artık ciddi sayıda gönüllü kazanılmıştı. Onlara güvenebiliriz. Eğer teröristler bize yeniden saldırırsa ‘gezginler’in kurşun yağmuru ile karşılaşacaklardır.’</p>

  <p class="normal">Bu sözler, şehir yönetiminin izlediği çizgiyi tamamen açıklıyor. Hükümet başa geçer geçmez gördü ki, doktrinlerine amblem olarak kızıl bayrağı seçenler, iktidarı kabul etmek istemiyor.</p>

  <p class="normal">Grev Meydanı’nda bağırışan ayaktakımının karşısında konuşma becerisi sergileyen Lamartine’in her zaman aynı başarıyı sağlaması olanaksız. Kenar mahallelerden gelen bağnaz halkın isteklerinin gittikçe artacağını tahmin etmekse hiç zor değil.</p>

  <p class="normal">Geçici Hükümet, kendini koruyabilmesi için sadık bir ordunun örgütlenmesi gerektiği fikrinde.</p>

  <p class="normal">Gezgin Muhafızlar, Paris’te bol miktarda bulunan işsiz güçsüzlerden oluşturuldu; aile denetiminden kurtulmak isteyen oldukça çok sayıda genç ve halkın serseri dediği sokak çocukları da buraya alındı. Her semt, kendi kontenjanını doldurdu; taburlar esas olarak kenar mahallelerden oluşturuldu. Baskılara karşı çıkan ya da zamanı geldiğinde harekete önderlik edebilme fırsatını ele geçirme hesapları yapan veya moral üstünlük sağlamak amacıyla silahlı kitlenin arasına karışmak isteyen terbiyeli iyi aile çocukları ve ünlü asil ailelerden gelen gençler de Gezgin Muhafız Ordusu’nun saflarına katıldılar...”</p>

  <p class="normal">Tolstoy koltuğuna yaslandı, yorgundu. Ama herhangi bir işi erteleme alışkanlığı yoktu. Kocaman mavi bir zarf çıkardı. Sağlam olup olmadığını özenle yokladıktan sonra içine raporu yerleştirerek, beş büyük kırmızı mumla mühürledi. Sonra da, kuryeyi beklemek üzere zarfı gizli bir çekmeceye koydu. Önemli bir işi tamamlamış olmaktan duyduğu hoşnutlukla ayağa kalkarak takvime baktı. İvan’ı çağırdı ve dışarı çıkarken giydiği takım elbisesini getirmesini emretti.</p>

  <p class="normal">Cumartesi günüydü –Bayan Lamartine’in kabul günü–. Tolstoy, İvan’ın yardımıyla uzun etekli, siyah mütevazı giysisini giydi. Berberi de, Kont’un seyrek saçlarına son zamanlarda moda olduğu gibi dağınık bir hava vermeye çalıştı.</p>

  <p class="normal">“Paris’te,” diyordu berber, ıslak fırçayı Yakov Nikolayeviç’in sakalından geçirerek, “baylar saçlarını, mobilyacı ve dokuma işçilerininki gibi taramamı istiyorlar. Bunu yapmak için beş parmaktan başka bir şey gerekli değil.” Berber, gösterişli bir şekilde kendi saçlarını dağıttı. “24 Şubat’tan beri hiç kimse saçlarını artık kıvırcıklaştırmıyor. Bayanlar, yapma buklelerini daha iyi günlerde kullanmak üzere çekmecelere sakladılar. Berberler işsizlik tehditiyle karşı karşıya.”</p>

  <p class="normal">“Ne olacak, Louis Blanc ve meslektaşları, sizin için atölyeler açacak,” diye yanıt verdi Tolstoy, pörsümüş dudaklarına bir gülücük yerleştirerek.</p>

  <p class="normal">Hazırlıklar tamamlandıktan sonra Tolstoy, sokaktan fayton çağırmalarını emretti. Elinden hiç ayırmadığı bastonuyla çıktı. Lamartine’nin oturduğu Üniversite sokağı uzaktaydı.</p>

  <p class="normal">Gökyüzünde havanın kötüleşeceğinin belirtileri vardı. Bu, Kont’un moralini daha da bozmuştu. Uçurumun kenarındaki Fransa’nın kurtarılması için yüksek rütbeli ve dirayetli bir askeri şefin gerekli olduğunu düşünüyordu. Paris’e yürüyerek her şeyi ateşe tutabilecek ve kılıçtan geçirebilecek bir adam bulunup ordunun başına geçirilirse, Tolstoy’un Jakobenler diye andığı kişilerin korkunç bir boyunduruğa benzeyen hakimiyetlerinin belki de sonu gelecekti.</p>

  <p class="normal">Viyana’da da devrim kargaşası başlamıştı, Prusya’da da huzursuzluk vardı. Şimdilik sadece Rusya’da hava ısınmamıştı. Ya eğer!?.</p>

  <p class="normal">Tolstoy endişelerinden kurtulmaya çalışıyordu ama korku, ona gittikçe daha çok acı vermeye başlamıştı.</p>

  <p class="normal">Kısa bir süre önce İngiliz vatandaşlığına geçen Rus siyasi sığınmacı ve yazar İvan Gavriloviç Golovin, bir gazetede, bir kez daha, Yakov Nikolayeviç’in eski bir provokatör ve gizli servisin ajanı olduğunu yazmıştı.</p>

  <p class="normal">Ama ona inanan çıkmamıştı. Hatta Bakunin, Tolstoy’un lehine bir çıkış bile yapmıştı. Ama ileride ne olacağını kim bilebilirdi ki? Devrim, her şeyi açığa çıkarabilirdi.</p>

  <p class="normal">Tatsız düşüncelerle cebelleşen Yakov Nikolayeviç, faytonun, ‘Paris Komünü’ kulübünün bulunduğu dar ve karanlık bir sokakta ilerlediğini fark etmedi. Açık pencerelerden alkış sesleri ve gürültü gelmeye başlamıştı. Tolstoy faytondan inerek tıklım tıklım dolu olan binaya yaklaştı. Kulübe giriş serbestti. Kapıda duran Kont, elini huni gibi büzüp kulağına koyarak, gömleği, kenevir pantolonunun üstüne sarkan, kaba pabuçlu iriyarı delikanlının konuşmasını dinlemeye başladı. Dinleyiciler konuşmacıya ateşli tezahüratta bulunuyordu.</p>

  <p class="normal">“Geçici Hükümet, bizi kandırdı,” sözlerini duydu Yakov Nikolayeviç. “Flocon, Louis Blanc ve Ledru Rollin işçilere yardım edebilecek güce sahip değiller. Auguste Blanqui ve Barbés ise, iktidarda değiller. Biz, eskisi gibi günde on-on bir saat çalışıyoruz, bodrumlarda yaşıyoruz, emeğimizin karşılığında ancak birkaç kuruş alıyoruz. Proletarya adına: Sermayeye karşı savaş, saraylara ve villalara savaş, aristokratlara savaş, burjuvaziye savaş ilan ediyorum!”</p>

  <p class="normal">“Doğru! Konuş, konuş!” diye bağırmaya başladı salondakiler.</p>

  <p class="normal">Heyecan artıyor, yumruklar havaya savruluyordu.</p>

  <p class="normal">“Bakanları değiştirmek gerekiyor,” diye devam ediyordu konuşmacı, gittikçe sesini yükselterek. “Kararsızlıktan uzak, sınanmış yurtseverler seçilsin. Eğer bizimle güzellikle anlaşmak istemiyorlarsa çalışmaya derhal son vereceğiz: Grev yapacağız, sokağa çıkacağız, silahlanacağız. Biz çoğunluktayız, biz gücü temsil ediyoruz.”</p>

  <p class="normal">Tolstoy daha fazla dinlemek istemedi, paltosunun yakasını kaldırdı ve çıktı. Kızgınlıktan deliye dönmüştü. İçgüdüsel olarak etrafına bakınarak polis aradı. Polis yoktu.</p>

  <p class="normal">“Tabii ki,” dedi dişlerinin arasından. “Ne bekliyorlar ki?! Polis şefi Caussidière de Komün Kulubü’ndeki çete gibi toplumun tortusundan geliyor. Muhtemelen de ayaktakımının bütün önderleri ile işbirliği halinde.”</p>

  <p class="normal">Tolstoy bulvarlara yöneldi. St. Martin ve St. Denis kapıları arasına geldiğinde, yürüyen kalabalık tören alayını karşısında görünce donakaldı.</p>

  <p class="normal">Parke taşlı caddede bayramlık elbiselerini giymiş, lornetli ve monokllu, kocaman kar beyazı boyun bağları takmış insanlar yürüyordu. Muhteşem üniformalı, bastonlu bir delikanlı, üzerine, altınla, Bourbonlar’ın kocaman zambakının işlendiği bembeyaz bir bayrak taşıyordu.</p>

  <p class="normal">“Yaşasın monarşi!” diye bağırıyordu göstericiler. “Kahrolsun cumhuriyet!”</p>

  <p class="normal">Tolstoy, olağanüstü bir çeviklikle, yakından geçen bir faytona atladı ve arabacıya hızla sürmesini emretti. Arabacı, atları acımasızca kamçıladı. Yakov Nikolayeviç geriye dönüp baktığında, cumhuriyetçilerin yan sokaklardan lejitimistlere doğru koştuğunu gördü.</p>

  <p class="normal">“Kahrolsun beyaz bayrak! Halkın düşmanlarına ve tiranlara ölüm! Yaşasın cumhuriyet!”</p>

  <p class="normal">Kıran kırana bir dövüş başlamıştı. Fayton köşeyi döndüğünde Tolstoy, Carmagnole’un söylendiğini duydu ve doğrulup baktığında ise beyaz bayrakların kirli caddede süründüğünü gördü.</p>

  <p class="normal">Monarşistlerin bayrağı gibi, rengi uçan Yakov Nikolayeviç, hızla çarpan kalbini, yumuşak ellerini göğsüne bastırarak sakinleştirmeye çalıştı.</p>

  <p class="normal">“Tüm bu Carmagnole’cuların canı cehenneme!” diye fısıldadı. “Vakit varken bu cehennemden kaçmalıyım.” Kafasından çekilen kan, korkunç bir tazyikle aniden ensesine yürüdü. Kulakları uğulduyor, başı dönüyordu; ağır ağır koltuğuna yaslandı.</p>

  <p class="normal">“Çar’dan ve Orlov’dan emekliye ayrılmak için izin istemenin zamanı geldi. Metternich işten ayrıldı, şimdi sıra bende,” diye iltihaplı kafasından geçirdi Rus devlet adamı.</p>

  <p class="normal">Ama bir heyecan daha yaşadı. Champs Élysée’den Tuileries’e doğru ilerleyen büyük bir kalabalıkla karşılaştı. Kitle, safları sıklaştırmış, Valiliğe yürüyordu. Devasa pankartlar, Geçici Hükümet’i yola gelmeye, yurttaşların yaşamını iyileştirecek acil önlemler almaya çağırıyordu. Tolstoy gözlüklerini taktığında, göstericilerin, hainler ve uzlaşmacılarla hesaplaşılmasını, devrimin ilk günlerinde emekçilere verilen sözlerin yerine getirilmesini dile getiren pankartları okudu.</p>

  <p class="normal">“Basın özgürlüğü, satılmışların ellerindeyse, yalanın silahıdır.”</p>

  <p class="normal">“İşsizliğe çare bulun, işçilere yaşayanacak ücret verin.”</p>

  <p class="normal">“İşgününü kısaltın. İşçiler ağır iş yapmaktan bitkin düştüler.”</p>

  <p class="normal">Halk, kaldırımları ve sokakları doldurmuştu. Araba ile ilerlemek imkansızdı. Tolstoy uslu uslu, Üniversite sokağına doğru yürüdü.</p>

  <p class="normal">Ona öyle geliyordu ki, Konvansiyon döneminde bile Tuileries’nin çevresinde böylesine kalabalık görülmemişti.</p>

  <p class="normal">“En azından iki yüz bin kişi,” diye hesapladı Tolstoy. “Bu züğürtler korkunç çoğalmışlar. Saymak mümkün değil.”</p>

  <p class="normal">Üzerinde, gri gökyüzüne doğru uzanmış dövizlerin, yurtseverliği simgeleyen amblem ve yazılarla süslü bayrak ve flamaların dalgalandığı kitle; Tolstoy’a doğru bir çığ gibi ilerliyordu.</p>

  <p class="normal">Tolstoy, üzerinde arp resmi bulunan ve İrlanda yazısı olan bir bayrak; siyah, kırmızı, altın renklerindeki Alman bayrağını ve ardından uçan bir kartal resminin bulunduğu böğürtlen renkli bir başka bayrak gördü.</p>

  <p class="normal">“Polonyalılar!” diye homurdandı Tolstoy ürpererek.</p>

  <p class="normal">“Bak sen şu aşağılık yaratıklara! Çarı, bunlardan her şeyin bekleneceğine ikna etmek gerekir. Yüz başlı hidra gibiler. Birini kessen yerine yüz tane daha çıkar. “</p>

  <p class="normal">Yakov Nikolayeviç, uzak sokaklardan dolaşarak, Dışişleri Bakanı’nın evine nihayet ulaşabildi. Lamartine, Tolstoy’da nefret duygusundan başka bir şey uyandırmıyordu. Ama geniş merdivenleri tırmanırken yüzüne yumuşak ve kibar bir ifade vermeye çalıştı.</p>

  <p class="normal">“Kral’a ve Tanrı’ya ihanet eden şu çenesi düşük, bu günlerde ne konuşuyor? Onun nasıl konuştuğunu hatırlamalıyım. A, evet, şöyle bir şeydi: ‘Ben kendimi ortak davaya adadım, insan bir kez ölür.’ Bakan bey, geleceğine pek umutlu bakmıyor ama yine de güzel bir konuşma.”</p>

  <p class="normal">Genç bir hizmetçi, Tolstoy’un pardösüsünü aldı ve koridordan odalara açılan kapılardan birini işaret etti.</p>

  <p class="normal">Yakov Nikolayeviç, az kalsın “geldiğimi bildirecek hizmetçi nerede?” diye soracaktı, ama şimdi protokol kurallarının modasının geçtiğini, haber vermeden de girilebileceğini hatırlayarak sustu.</p>

  <p class="normal">Madam Lamartine’in salon kapısını memnuniyetsizlikle açtı. Bu, küçük masalar, koltuklar, Türk divanları, içinde çiçeklerin bulunduğu vazolar, kitap ve gazetelerin yerleştirildiği raflarla dolu kocaman bir odaydı. Bütün duvarlar, halk gösterilerinin ve özgürlük heykelinin yansıtıldığı taş baskı ve karakalem çalışmalarla bezenmişti; Lamartine’in, başını gururla geriye atmış halde tasvir edildiği akvarel resimler de unutulmamıştı. Abajurlar yakılmamıştı ve odayı sadece zayıf ışıklarıyla şamdanlardaki mumlar aydınlatıyordu. Dış görünüşüyle yaşını ele vermeyen Madam Lamartine, bordo renkli şatafatlı bir elbise giymişti. Tolstoy’a, içtenlikle başını salladıktan sonra çevresinde oturan kadınlara döndü. Hepsi sigara içiyor, yüksek sesle gülüyor, birbirlerinin sözünü kesiyorlardı ve Tolstoy’a göre, son derece kaba ve hatta terbiyesizce davranıyorlardı. Tolstoy, kendilerini erkeklerle eşit gören kadınlara tahammül edemiyordu.</p>

  <p class="normal">Salonda, kimin başkan olacağını tartışan birkaç gazeteci vardı. Dağınık saçlı bir delikanlı, Yakov Nikolayeviç’e şiir yazdığını söyledi ve ardından boğuk sesiyle eserlerini okumaya başladı. Şiirler, “özgürlük, eşitlik, kardeşlik” sözleri ile başlıyor, aynı sözlerle de bitiyordu.</p>

  <p class="normal">Tolstoy bunları kendince kötü bulmuştu, ama yine de şairi övdü.</p>

  <p class="normal">Madam Lamartine, bakanın geciktiğini söyledi ve gözlerini melankolik bir şekilde süzerek ekledi:</p>

  <p class="normal">“Benim kocam, yurdumuzun refahı için kendini feda ediyor. O, elinden geldiğince, halkın bir kasırga gibi tehlikeli tutkusunu zapt etti. Ama dün, bana, vasiyetini hazırladığını söyledi. Maalesef, yarınlar sis içinde. Onun yaşamının her dakikası bir kahramanlık ve belki de son...”</p>

  <p class="normal">“Ne kahramanlık! “ dedi, boğuk sesli şair.</p>

  <p class="normal">“Göreve, onurla hizmet etmek,” diye ekledi bir gazeteci.</p>

  <p class="normal">“Maalesef, özgürlüğün ilk günlerindeki şiirsellik, yerini katı bir duygusuzluğa terk etti,” diye ekledi Madam Lamartine, gözlerini indirerek.</p>

  <p class="normal">Salonda, konuşulanlara yaraşır bir suskunluk oldu. Bu arada odaya iki erkek girmişti. Tolstoy, küçük ağızlı ve bakışları öfke dolu, zayıf, uzun boylu adamın Lamartine olduğunu anladı. Yanındaki tıknaz subayı ise, ilk defa görüyordu.</p>

  <p class="normal">“Takdim etmeme izin verirsen,” diye önce karısına sonra da konuklarına döndü Lamartine, “hepinize takdim etmek istiyorum; hükümetin umudu General Eugéne Cavaignac.”</p>

  <p class="normal">Gazeteciler hareketlendiler:</p>

  <p class="normal">“Söyleyin, yurttaş Cavaignac, Milli Savunma Bakanlığı’nı kabul edecek misiniz?” diye sordular birbirleriyle yarışırcasına, Cezayir Genel Valisi’ne.</p>

  <p class="normal">“Günümüz Fransası’nda Milli Savunma Bakanı’nın durumu yanıltıcıdır,” diyerek belirsiz bir yanıt verdi Cavaignac. “Görünüşte, bütün ordu onun emrindedir ama, gerçekte elinin altında bir tek tabur bile yoktur. Yurdumuzu, her taraftan tehdit eden kargaşa ve taşkınlıklar karşısında ne yapabilir ki? Bonapartçılar, Kralcılar, cumhuriyetçiler ve nihayet kudurmuş komünistler birbirleriyle ölümüne savaşmaya hazır durumdalar.</p>

  <p class="normal">Eğer Geçici Hükümet, orduyu Paris’e geri getirir ve başkent garnizonunu yeterince güçlendirebilirse, o zaman, sizi ilgilendiren sorun çözülmüş olacak. Ben bir subayım. Benim prensibim ise, düşünmek değil, ulusumuzun refahı ve düzeni adına hareket etmektir. Kişisel becerilerim de belki belirleyicidir. Şimdilik, Ulusal Muhafızlar’ın pişman komutanları ve polis şefi Caussidière varsın terbiyesizlik yapsın.”</p>

  <p class="normal">Caussidière’in ismini duyan bir kadın, heyecanla konuştu:</p>

  <p class="normal">“Bu tehlikeli demagog, kemerinde iki tabanca taşıyor.”</p>

  <p class="normal">“Haklısınız,” dedi Lamartine, “geçenlerde o, bu haliyle benim kabulüme geldi. Yurttaş Caussidière’e sordum: ‘Neden tabanca taşıyorsunuz? Yoksa yaşamınızdan mı endişeleniyorsunuz?’ ‘Hayır,’ diye cevap verdi Caussidière, ‘Benim istifamı isteyecek kadar cesur olabilecek kişiye karşılık vermeye hazır olmak istiyorum.’ ‘Hiç kimse, istifanızı vermenizi istemiyor, ama sizin yerinize başkasını getirmeye karar verdiğimizde de bunu posta ile bildireceğiz.’ ‘Bundan korkmuyorum,’ dedi polis şefi. ‘Hiçbir postacı bana öyle bir haberi getirmeye cesaret edemez, ama eğer böyle biri çıkarsa, öyle karşılanacak ki, bundan böyle hiç kimse aynı amaçla bana gelmeye cesaret edemeyecek.’ Bu konuşma hakkında ne düşünüyorsunuz, yurttaş Cavaignac?”</p>

  <p class="normal">“Çok haklı olduğumu gösteriyor,” diye cevap verdi general, kibirle. “Benim Cezayirli askerlerime Paris’te gerçekten ihtiyaç var.”</p>

  <p class="normal">“Korkunç!” dedi abartılı bir duygusallıkla Madam Lamartine, “yaşam günden güne daha da çekilmez oluyor. Paris Valisi, Birinci Büyük Devrim’deki gibi, özel yurttaşlık cüzdanları sistemini tekrar yürürlüğe koydu. Ben, bir bakanın karısıyım ama bu cüzdanı göstermeden Belediye Sarayı’na, kocamın yanına giremiyorum. 1793 yılına ait bir parodi daha. Ne idüğü belirsiz züğürt nöbetçiler teker teker beni merdivende durduruyor ve bağırıyorlar ‘Cüzdanınız, madam!’ Onu her yerde gösteriyorum: Dinlenme yerlerinde, salonlarda, ta kocamın odasına kadar. Ben, genellikle kocamı, haftada birkaç dakikalığına ziyaret ediyorum. O kadar meşgul ki, Belediye’de geceliyor. Bir düşünün, geçenlerde merdivenden çıkarken üstü başı perişan bir nöbetçi aşağıdan ötekine bağırdı: ‘Lamartine’in geçici karısının geçmesine izin verin.’”</p>

  <p class="normal">Herkes neşeyle güldü.</p>

  <p class="normal">“Evet, ünlü generallerden hiç kimse Milli Savunma Bakanlığı’nı kabul etmek istemiyor mu?” diye sordu Tolstoy.</p>

  <p class="normal">“Evet, şimdilik. Silah çeşitlerini bile güçlükle ayırt edebilen Profesör Arago, Milli Savunma Bakanlığı’nı yönetmek zorunda.”</p>

  <p class="normal">“Bugün başkentte, fırtınalı bir gün yaşadık,” diye yine başladı Tolstoy, Lamartine’e dönerek. “Kızılların, doksan üç yılını tekrarlayacaklarını ama bu sefer birincisinden farklı olarak, hak ettikleri giyotinin altında ölmek yerine, kazanacaklarını düşünmüyor musunuz? Bakan bey, bu konudaki görüşleriniz ne?”</p>

  <p class="normal">“Politik inançlar, rüzgârın kovaladığı dalgalar gibidir,” diye gülümsemeye çalıştı Lamartine. “Eğer, onu kıyıya doğru itiyorsa bazen dibe çökebilir ama kısa bir süre için. Suyun hareketleri onu, yine okyanusun enginliklerine sürükleyecektir.”</p>

  <p class="normal">“Ama çok şüphecisiniz.”</p>

  <p class="normal">“Daha da fazlası, politika konusunda ateistim.”</p>

  <p class="normal">“Bir diplomat için de bu özellik önemli.”</p>

  <p class="normal">“En istikrarlı adam sizin çarınız.”</p>

  <p class="normal">“Evet, umarım. Devrim âfeti her şeyi kasıp kavururken düzenin tek desteği büyük Rusya olacaktır.”</p>

  <p class="normal">Tolstoy başını eğdi. Başını tekrar kaldırdığında, yüzüne, Lamartine’e karşı taparcasına bir coşku ifadesi yerleştirmişti. Bu coşku, ün düşkünü, kendini beğenmiş bakanı daha karşılaştıkları ilk anda derinden etkilemişti.</p>

  <p class="normal">“Ama yine de, nasıl oluyor da Belediye Binası’nı havaya uçurmaya ve belki de Geçici Hükümet üyelerinden bazılarının kafasını kesmeye hazır olan kızıl çılgınlarla, şu aşırı demagoglarla uzlaşmayı başarıyorsunuz?” diye sordu çekingen bir tavırla Tolstoy, biraz sustuktan sonra.</p>

  <p class="normal">“A, bu, paratonerle elektrik kıvılcımı arasındaki ilişkiye benzer,” dedi oldukça yüksek sesle Lamartine.</p>

  <p class="normal">Gazetecilerin hepsi, sanki bir kişiymişler gibi, bu şaşırtıcı itirafı not defterlerine yazdılar.</p>

  <p class="normal">General Cavaignac, kısa bir süre sonra Cezayir’e gideceğini söyleyerek özür diledi, herkese hitaben reverans yaptı ve Dışişleri Bakanı’nın evini terk etti.</p>

  <p class="normal">“Söyler misiniz, bu Cavaignac kimdir? Onun kökenini kastediyorum,” diye sordu Tolstoy, şiir yazmanın yanı sıra bakkal da işleten şaire.</p>

  <p class="normal">“Tabii ki, bir şeyler biliyorum. Bütün subaylar gibi, olduğundan daha genç göstermesine rağmen artık kırk altı yaşında. Oldukça vasat bir kumandan olarak tanınıyor. Daha da fazlası, korkak olduğu söyleniyor. Size bir sır vereceğim, Oran şehrinden bazı muzipler, Cezayir’e Genel Vali olarak atandığını öğrendiklerinde ona bir sandık içerisinde kadın elbisesi ve iğ göndermişler. Bir teröristin oğlu ve bir komplocunun kardeşi olmasına rağmen onun aslan görünüşlü bir inek olduğunu söylüyorlar. Siz, herhalde rahmetli Godefroi Cavaignac’ı hatırlıyorsunuzdur? Kırk beş’te vefat etmiş. General Cavaignac, babasının ve X. Charles’a ve Louis-Philippe’e karşı mücadele etmiş cumhuriyetçi kardeşinin adları sayesinde şimdiki hükümetin güvenini kazandı.”</p>

  <p class="normal">“Ama bana öyle geliyor ki, bu Cavaignac inek gibi görünen bir aslan davranışı sergileyecektir. Onun, kızıllara sempati duyduğunu fark etmedim,” dedi, sessizce Tolstoy.</p>

  <p class="normal">Madam Lamartine, misafirleri yemek odasına buyur etti.</p>

  <p class="normal">“Cumartesi akşamı,” diye konuşuyordu sevinçle, “ve pazar sabahı, kocamın evde olduğu ender saatler.”</p>

  <p class="normal">Fazla gösterişli olmayan akşam yemeğinde, ortak bir sohbet tutturuldu ve Lamartine, yabancılarla mültecilerin yarattığı kronik sorunlardan yakınmaya başladı. Tolstoy, konuyu hemen Polonyalılar’a çevirdi.</p>

  <p class="normal">“Onlar da, İrlandalılar ve Almanlar gibi çok can sıkıcı,” diye onayladı ev sahibi ve bu sabah Polonyalı temsilcileri kabul etmek zorunda kaldığını söyledi. Polonyalılar, Fransa’dan ayrılmak, Almanya üzerinden Polonya’ya ulaşmak için Cumhuriyet Hükümeti’nin kendilerine maddi imkan sağlamasını ve devlet cephaneliğinden silah verilmesini istemişler. “Ben şöyle cevap verdim,” dedi Lamartine, Tolstoy’un yüzüne dosdoğru bakarak: “Onlara para verebiliriz ve nerede harcayacaklarına karışmayız. Ama onlara silah temin edemeyiz. Çünkü bu, diğer ülkelerin içişlerine karışmayacağımızı ilan ettiğimiz manifestomuza aykırı. Emin olun ki, köpürüp küfretmeye başladıklarında ve Fransa’nın, alnında on sekiz yıldır bir leke olarak kalan, diğer halkları aşağılama politikasına devam ettiğini iddia ettiklerinde bile kararımdan taviz vermedim. Bu haydutlar beni tehdit ettiler,” diye bağırdı yüksek sesle Lamartine, kızgınlıkla. “Eğer Cumhuriyet Hükümeti gerektiği gibi davranmazsa, Polonyalılar’a kardeş gözüyle bakan dürüst yurtseverlere katılıp bizi devireceklermiş.”</p>

  <p class="normal">Polonyalılar’ın tehdidini hatırlayan Lamartine, sesini daha da yükseltti ve sinirli jestler yaparak kalktı. Ama bütün bunlar roldü. Fransa Dışişleri Bakanı, Tolstoy’un, Polonyalı sığınmacılar hakkında şu anda duyduklarını Petersburg’a yetiştireceğini çok iyi biliyordu. Bu yüzden, Lamartine adalet ve hümanizm üzerine genel geçer laflar etti. Gerçekte ise, Polonyalı eylemcilere yardım etmelerinin nedeni, Çarlık Rusyası’nın çıkarlarına zarar verme isteğiydi.</p>

  <p class="normal">Fransa Hükümeti, Polonya’nın ulusal bağımsızlık hareketini destekleyerek, I. Nikolay’ın politik ve askeri konumunu zayıflatmayı amaçlıyordu.</p>

  <p class="normal">“Ben, insanlara karşı büyük bir sabır ve iyiniyet gösteren bir adamım,” diye devam etti Lamartine, Tolstoy’a bakarak. “Ama artık sabrım tükendi ve onlara tam olarak şöyle cevap verdim: ‘Eğer biz, konukseverlik gösterdiklerimizin, ekmeğine kadar her şeylerini bize borçlu olanların istekleri karşısında taviz verirsek, Fransa’nın, bizzat Polonya’dan da küçük düştüğünü kanıtlamış oluruz.’”</p>

  <p class="normal">“Mükemmel bir cevap,” dedi Tolstoy.</p>

  <p class="normal">Ama gazetecilerden biri aniden bakana yaklaşarak ve onun evinde bulunduğuna hiç aldırmadan sert bir şekilde konuştu:</p>

  <p class="normal">“Siz haklı değilsiniz, Bay Lamartine. 1815 antlaşmaları iptal edildi. Savaşan Fransa, bağımsızlığını kazanması için Polonya’ya yardım etmek zorunda. Cumhuriyet olarak bu bizim görevimiz.”</p>

  <p class="normal">Yemek odasında bir an soğuk bir sessizlik oldu, ardından bir uğultu yükseldi.</p>

  <p class="normal">“Anlıyorum,” dedi Madam Lamartine, tahrik olmuş bir halde, “sizi buraya, kana susamış bir Marat sempatizanı gönderdi. Ben, Dışişleri Bakanı’nın misafir odasının bir jakoben kahvehanesi veya onların kulüpleri gibi bir konuşma salonuna dönüştürülmesine izin veremem.”</p>

  <p class="normal">Yarattığı etkiden son derece memnun kalan gazeteci, kimseyi selamlamadan çıkışa yöneldi ama sükûnetini koruyan Lamartine, onu kapının yanında durdurdu. Gazetelerden çok korkuyordu ve edebiyatçılara karşı dalkavukluk yapıyordu.</p>

  <p class="normal">“Açık fikirlere her şeyden çok önem veririm ve eminim ki bunları bana duyduğunuz samimiyetten dile getirdiniz. Aksi takdirde bu evin kapısını açmazdınız. Burada bulunan herkes cumhuriyetin ve düzenin savunucusu. İzin verirseniz, dürüstlüğünüz için size teşekkür etmek istiyorum. Benim, geleceğe inancım sonsuz; bu, Geçici Hükümet’in yüksek başarısı anlamına gelir.”</p>

  <p class="normal">Tolstoy, evine geç saatte döndü. Bugün gördüğü ve duyduğu şeylerden gerilmişti. Bulanık bakışlarını, şöminede parıldayan ateşe dikerek, sabahlığı ile uzun süre oturdu. Karanlık düşüncelere dalmıştı. Ona göre, devrim, ölümden daha korkunçtu. Devrim onu, foyasını ortaya çıkarmakla, rezaletle tehdit ediyordu. Eğer kargaşa salgını, –Tolstoy, düşüncelerinde devrimi böyle tanımlıyordu– diğer ülkelere geçip Rusya’ya da hâkim olursa neler neler olacaktı?</p>

  <p class="normal">Viyana’ya ulaşan devrim dalgası, Berlin’i de içine almak üzereydi. Fransız burjuvazisi, cumhuriyet rejimine karşı mücadele etmeye başlamıştı. Tolstoy, gericiliğin bir an önce kazanması için dua ediyordu. Ama şimdilik, yangın, sönmeye yüz tutmuşken yakınlarda yanan binanın kıvılcımlarından tekrar alevleniyor; Prusya ve Avusturya’daki devrim, demagoglara güç kazandırıyordu. “Bütün bunlar benim için nasıl bir dönüm noktası olacak? Petersburg’a ve Çar’a, beklemeye zaman olmadığını ispatlamalıyım. Rusya’nın müdahalesi şart. Bir an önce savaş başlamalı. Buradaki ayaktakımını uslandırmak için hiç olmazsa birkaç Rus kolordusu göndermeleri gerekiyor!” diye düşünüyordu Tolstoy. Sönmüş şöminenin yanındaki koltukta, bu şekilde sabaha kadar kaldı.</p>

  <p class="normal">Rus serserileri mart ayında, Paris’ten kendi yurtlarına döndüler. Ünlü varlıklı ağa Narişkin de Rusya’ya gitmek üzere hazırlanıyordu. Eskiden tanıdığı, bilimadamı ve toprak ağası Golovin de vedalaşmak için ona uğramıştı. Artık birkaç yıldır Paris’te oturuyordu ve hain Tolstoy’un ikiyüzlü çirkefliğini ortaya sermişti. Dayanamayarak kendinden geçmiş bir halde, onu çok heyecanlandıran bu konu hakkında ev sahibiyle konuşmaya başladı.</p>

  <p class="normal">Narişkin somurttu:</p>

  <p class="normal">“Sen, İvan Gavriloviç, av köpeği gibi ne diye bataklıkta geziyorsun? Yaşka Tolstoy’un soylu olup olmadığından sana ne? Doğruyu söylemek gerekirse, o, dürüst ve namuslu biri gibi Rus tahtına ve otokrasiye hizmet ediyor. Bugünün tabiriyle o, bir monarşisttir. Ve onun hayal ettiği gibi, bir ordu Doğu’dan Batı’ya doğru yürüyüp buradaki jakoben pisliğini temizlerse hiç de fena olmaz. Tolstoy, Metternich’e benziyor. Bakan olsaydı, Selyov’u çoktan alt etmiş olurdu. Gerçek bir devlet kafası. Sen onu lekelemek mi istiyorsun? Neden? Bunu niye yapmak istiyorsun?”</p>

  <p class="normal">“Ama Tolstoy’un kullandığı yollar...” diye kızıyordu Golovin.</p>

  <p class="normal">“Saçmalık! Amaca giden her yol meşrudur.”</p>

  <p class="normal">“Aa, sen bir cizvitsin<sup class="calibre5"><a href="../Text/ates2_split_052.html#footnote-628-39" id="footnote-628-39-backlink">[39]</a></sup> tabii. İgnatio Loyola’nın tarikatına üye değil miydin?”</p>

  <p class="normal">“Bazen cizvitlere hak vermemek elde değil. Onlar bizim kellelerimizi ve servetimizi tehdit etmiyor şimdilik. Çok kötü şeyler oluyor; şubat ayında beni, Narişkin’i faytondan indirerek ayaktakımı için barikat kurmaya zorladılar. Düzen buna denir! Hayır, ben, Tolstoy’un devrime karşı duyduğu sınırsız nefrete saygı duyuyorum. O, büyük bir yurtsever. Yakov Nikolayeviç’i deşifre ederek sen kızıllara yardım ediyorsun. Belki de sen onların yanındasındır?” Narişkin bu varsayımda bulunduktan sonra kalkar gibi oldu ve doğrudan Golovin’in gözlerinin içine baktı.</p>

  <p class="normal">“Ben sadece bir bilimadamıyım,” diye cevap verdi Golovin uysal bir ses tonuyla. “Olup biten her şeyi gözlüyorum ve Tanrı’ya, insanlara mutluluk göndermesi için gözlerim yaşararak dua ediyorum.” Golovin’in sesi birden güçlenmiş, gözleri parlamıştı. “Ama alçak Tolstoy’un foyasını meydana çıkarmak benim görevim ve bu konuda geri adım atmayacağım.”</p>

  <p class="normal">Golovin, Narişkin ile soğuk bir şekilde vedalaştıktan sonra evine döndü ve oturup Rusya’daki kardeşine mektup yazdı. İri harflerle yazdığı her sözcüğün üzerinde tek tek durarak yavaş yavaş yazıyordu.</p>

  <p class="normal">“Otuz bin yabancı Paris’ten ayrıldı,” diye bildiriyordu. “Bu arada zavallı insanlık, azla yetinmek yerine, kan akıtmayı tercih ediyor. Lamartine, sürekli belagat sergiliyor. Şimdilik Fransızların bir Napolyon’u yok, ama savaş onu doğurabilir. Bütün bu kavgadan öylesine nefret ediyorum ki, evlenip ıssız bir yere yerleşmek istiyorum.”</p>

  <p class="ortayazi">***</p>

  <p class="normal">Tarihte öyle günler vardır ki, o çağ bakımından paha biçilmez değerde olurlar. Böyle günlerde, her an yeni haberler gelir ve binlerce insanı etkileyen değişiklikler olur. Devrim, böyle günleri cömertçe sunar.</p>

  <p class="normal">Paris, faal ve gerilim yüklü günler yaşıyordu. Halk gece gündüz, Geçici Hükümet’in oturumlarının yapıldığı Belediye Sarayı’nın önünde toplanıyordu. 9 Thermidor’da Robespierre’in oğlunun, Jakobenlerin yenilgisini öğrendikten sonra, kendisini atmak için kullandığı pencere, yas örtüsüyle örtülmüştü. Halk, en despot kral XIV. Louis’nin heykeline pislik atmış; Fransa’ya pahalıya patlayan bu monarkın heykelinin başına birileri soytarı şapkası geçirmişti. Belediyenin önüne her gün işsiz kalabalığı birikiyordu. Onlara yeterince ekmek, peynir ve et veriliyordu. Hükümet, atölyeler kurmak için acele ediyor ve onları tıpkı ‘gezgin muhafızlar’ gibi, destek olarak kazanmayı umut ediyordu.</p>

  <p class="normal">Johann Stock, ailesi ile birlikte Paris’e döndü. Vaugirard sokağında, araba ustasının dulu, ona yine kiralık bir oda verdi.</p>

  <p class="normal">Stock yeni açılan kulüplerden birinde, eski dostu, dokuma işçisi Cabien ile karşılaştı. Ondan, Pietro Diverolli’nin İtalya’ya gittiğini ve muhtemelen ayaklanmacılara katıldığını öğrendi. Étienne Cabien, St. Honoré sokağındaki barikat savaşında aldığı yaranın izini Stock’a gururla gösterdi</p>

  <p class="normal">“Sen deneyimli bir barikat savaşçısısın Stock. Ne yazık ki, o günlerde, bizimle birlikte Paris’te değildin. Epey barut soluyacaktın dostum. Bunlar, uğruna hayatı feda etmeye değer günlerdi.”</p>

  <p class="normal">Stock geciktiği için üzülüyor; ‘hazıra’ konduğunu düşünüyordu. Ama etrafında olup biten her şeyi dikkatle izleyen Stock, çok kısa bir süre sonra Cabien’e şöyle dedi:</p>

  <p class="normal">“Korkarım, Paris sokaklarında yeterince kan dökülmemiş.”</p>

  <p class="normal">Johann, Auguste Blanqui ile görüşmeyi çok istiyordu ama önce iş bulmalıydı. Geneviève, arada bir hastalanıyor, oğlu Johann kızkardeşiyle ilgileniyor ve ev işlerinde annesine yardımcı oluyordu. Brüksel’den getirdikleri para, kısa sürede tükenmişti. Her şeyden önce, karısı ve çocukları için ekmek parası kazanmalıydı.</p>

  <p class="normal">Stock, Clichy’deki, şubatta boşaltılan Borçlular Hapishanesi’nin binasında Terziler Birliği’nin ilk atölyesinin açıldığını duydu. Bir sabah erken saatlerde iş istemek üzere bu atölyenin yolunu tuttu.</p>

  <p class="normal">Clichy’deki dikiş atölyesi sıradışıydı. Terziler ve kalfaları, eskiden hücre olarak kullanılan büyük odalarda, zamanın ve rutubetin kemirdiği sütunların arasında yerlere oturarak dikiş dikiyorlardı.</p>

  <p class="normal">Masa ve sandalye yoktu. Pencerelerdeki parmaklıklar kaldırılmıştı. Işık ve hava, eski hapishaneye engelsiz sızıyor; küf ve amonyak kokusunu ağır ağır yok ediyordu. Çok sayıda referansa sahip olan Stock, 1839 yılında Blanqui’nin ‘Mevsimler Birliği’ne üye olduğu için avantajlıydı. Terzilerin arasında birçok eski tanıdığıyla karşılaştı.</p>

  <p class="normal">İşçiler, atölyenin yöneticilerini kendi aralarından seçiyorlardı. İçlerinden biri, Frig şapkalı, yüzü İncil’deki havarilerinkine benzeyen, herkesin “Paul baba” dediği, sakallı, düzgün görünüşlü ihtiyar, Stock’a Terziler Birliği’ndeki düzeni uzun uzun anlattı. Her işçiden, zanaatı bilmesinin dışında disiplinli ve çok özenli olması isteniyordu. Atölyedeki her şey, yeni bir başlangıca göre düzenlenmişti. Dullara, öksüzlere ve hastalara yardım etmek üzere özel bir fon oluşturulmuştu. Kârın bir kısmı, ortak sermayeye aktarılıyordu; böylece birliğin yakın bir gelecekte genişlemesi ve güçlenmesi hedeflenmişti.</p>

  <p class="normal">“Terziler ve kalfaları,” diyordu ‘Paul Baba’, “okuma salonu, okulu ve banyosu olan bir mesken inşa etmek istiyorlar. Gelecekte bu refaha ulaşmak için zamanı ve enerjimizi zorlayarak çalışıyoruz.”</p>

  <p class="normal">Stock’a öyle geliyordu ki, bütün bunlar, yaşamı boyunca gördüğü en güzel rüyanın gerçekleşmesiydi. Atölyedeki çalışma koşulları son derece ağır olmasına rağmen terziler kendilerini olağanüstü iyi hissediyor, birlik de hızla büyümekle kalmıyor, aynı zamanda büyük kârlar elde ediyordu.</p>

  <p class="normal">Aynı gün Stock’a iş verildi. Johann, pis, gri duvarın yanına oturarak dikmeye koyuldu. Mutluydu. Bugüne dek genellikle karamsar ve hüzünlü olan yüzünden, gülümseme eksik olmuyordu. İlk defa, efendilere çalışmıyordu.</p>

  <p class="normal">Clichy’deki atölyenin işleri, türküleri engellemiyordu. Stock hiç farkına varmadan, devrimci Paris’in gözdesi olan Pierre Dupont tarafından yaratılan sade bir ezgiye eşlik etmeye başladı. Pierre Dupont ve dostu Pierre Lachambeaudie’nin şarkılarında, sade ve içten sözcüklerle, yoksulların özgürlüğü müjdeleniyor, emekçi sınıfın sefaleti ve acıları anlatılıyordu.</p>

  <p class="normal">Johann Stock şarkı söylüyordu. Güçlü, melodik sesi, kölelik zincirlerini kırarak yeniden doğan bir ruhun coşkusunu haykırıyordu. Bir zamanlar hapishane olan binanın duvarları ve sütunları, özgür Fransa yurttaşının hak ve görevlerini anlatan parlak, renkli pankartlarla tamamen kapatılmıştı. Dürülmüş birkaç kızıl bayrak bir köşede hazır bekletiliyordu; her an sokaktaki bir gösteri için gerekli olabilirlerdi.</p>

  <p class="normal">Paris’te çok fazla işsiz vardı. Belediyeden az miktarda para ve kendi paylarına düşen yardımı aldıktan sonra genellikle iş aramak için Lüksemburg Sarayı’ndaki Devlet İşçi Yerleştirme Komisyonu’na gidiyorlardı. Burası her zaman çok gürültülü ve kalabalıktı.</p>

  <p class="normal">Uzun süredir iş arayıp bir sonuç alamadıkları için bekleyenler, sinirliydi; kolayca bağırıp çağırabiliyorlardı. Sorunları çözmek için kurulan hükümet komisyonunun oturumlarının yapıldığı salonda, işyeri sahipleriyle işçiler arasında kaba atışmalar oluyordu. Yeni yapılan bir grevin nedenleri de sıklıkla burada açıklanıyordu.</p>

  <p class="normal">Terzilerin ardından saraçlar ve dokuma işçileri de kendi şirketlerini kurmuşlardı. Ama el emeğini kullanan bu kooperatiflerin, zengin patronların büyük işletmeleri ve fabrikalarıyla rekabet etmeleri zordu. Atölyeler, işçilerine yeterli ücret veremiyordu.</p>

  <p class="normal">Devrim, Fransa’nın emekçi halkına pek fazla bir şey vermemişti. İşgünü sadece bir saat azaltılmıştı. İşçiler en az on bir saat çalışıyorlardı. Kadınlar ve çocuklar harcadıkları emek karşılığında erkeklere göre daha az ücret alıyorlardı. Halk, açlık çekerek savunduğu devrim için çok büyük özverilerde bulunmuş olmasına karşın hâlâ eskisi gibi bodrumlarda yaşıyordu.</p>

  <p class="normal">Bir seferinde Stock, ‘Paul Baba’nın izniyle, şimdi, sorunları çözme komisyonunun toplandığı eski Lüksemburg Sarayı’na gitti. Étienne Cabien’in çalıştığı fabrikanın grevdeki işçilerinin haklı taleplerini desteklemek gerekiyordu.</p>

  <p class="normal">Johann Stock, Sorunları Çözme Komisyonu’nun salonuna girdiğinde ilk gördüğü, Louis Blanc oldu. Başını azametle kaldırarak grevci işçileri sakinleştirmeye çalışıyordu. Toplumsal devrimden ve kapitalist sistemin barışçıl ve sancısız bir şekilde tasfiyesini gerçekleştirmekten söz ediyordu. Bu haliyle de, devrimin zaferi için hiçbir özveriden kaçınmadıkları halde, yorgunluktan ve açlıktan ayakta zor duran işçileri uyutmaya çalışıyordu.</p>

  <p class="normal">Louis Blanc, salonda, son derece yüksek topuklarının üzerinde hafifçe yaylanarak, bitkin ve karamsar insanların oturduğu koltukların arasında geziniyor ve hiç susmamacasına konuşuyordu:</p>

  <p class="normal">“İşçi komisyonu kurmamız lazım. Devletin verdiği krediyle, demiryollarını ve madenleri zenginlerden satın almak gerekiyor. Daha çok sabır, yurttaşlar! Biz devlet teminatı altında sigorta kuracağız. Sizin için, ülkenin gerçek efendileri için, tıpkı bizzat benim gibi proleter olanlar için muhteşem evler ve hastaneler inşa edeceğiz. Biz, işçilere insanca yaşam koşulları sağlayarak yoksulluktan zenginliğe, karanlıktan aydınlığa doğru ilerleyeceğiz.”</p>

  <p class="normal">Louis Blanc, bu rutubetli ve karanlık bodrumlar büyülü bir esin kaynağıymış gibi kendisini dinleyen işçilere, gelecekteki müstakil ve aydınlık evlerini parlak bir biçimde anlatıyordu. Nutkuna kendini iyice kaptıran hatip, sözlerini şöyle bitirdi:</p>

  <p class="normal">“Gidin ve çalışın. Bize güvenin. İşte bakın, sizin böyle bahçeleriniz olacak.” Louis Blanc ayaklarının üzerinde yükselerek pencereyi açtığında, yüzyıllardır saray bahçıvanları tarafından yetiştirilen nadide çiçeklerin ve bitkilerin bulunduğu Lüksemburg Bahçeleri’nden eşsiz bir koku yayılarak zemini pis, duvar kağıtları yıpranmış karanlık salona girdi. Salondakiler bahçedeki güzel kokularla birlikte kuş sesleri de işittiler; salona suskunluk çöktü.</p>

  <p class="normal">Sorunları Çözme Komisyonu’na çağrılan burjuvalar, sakallarının ardında gizlenerek sırıttılar. Bu dikkafalı emekçilerle uzlaşma, çantada keklik gibiydi şimdi. Ama şikayet için gelen kalabalığın arasından fırlayan biri bu sükûneti bozdu.</p>

  <p class="normal">“Siz, yurttaş Louis Blanc, bize ‘gidin ve çalışın’ diyorsunuz,” dedi gürleyen bir sesle Étienne Cabien. “Bize bunu tavsiye ederken hiç düşündünüz mü? Bütün bunlar, isteseniz de istemeseniz de bir kandırmacadan ibaret. Sizi kim anlayabilir ki? Siz, bizi kandırmalarına yardımcı oluyorsunuz! Yoksa yurttaş Louis Blanc bilmiyor mu ki, bizim, ne üzerinde çalışabileceğimiz tarlamız ne ev yapmak için odunumuz ne de dövmek için demirimiz var. Bahçelerden meyve toplamak, vahşi hayvan avına gitmek veya orman serinliğinden zevk almak bize yasak! Payımıza ne yeterince iş ne de yaşamın nimetleri düşüyor. Bu dünyaya geldiğimizde baktık ki, artık her şeyin bir sahibi var. Bizi acımasızca kaderimize terk eden kanunlar, bizsiz çıkarılmış. Ne diye, gelecek hakkında güzel şarkılar söylüyorsunuz? Biz, hemen bugün, yaşamak ve babalarımızın ve ellerimizin yarattığı her şeyden kendi payımıza düşeni almak istiyoruz. Sahibi olamayacağımız evleri neden inşa edelim? Biz bodrumlarda yaşarken inşa ettiğimiz evlerde, genellikle kocaman evlerde, iki-üç kişi keyif çatıyor. Yeryüzündeki her şey, insanların onları eşit olarak paylaşmaları için verilmedi mi? Bizzat siz, kitaplarınızda böyle yazmıştınız. Oysa gerçekte, üretim araçları çoğunluktan alınarak seçilmiş azınlığın eline bırakılmıştır.”</p>

  <p class="normal">“Çok doğru,” diye yanıt verdi Louis Blanc, hiç istifini bozmadan. “Ve işte buna bir son vermek için, sizi kışkırtmak ve zaman kazanmak amacıyla burjuvazinin sadaka olarak önünüze attığı ulusal atölyelerin yerine, ben toplumsal atölyeleri öneriyorum. Orada işçilerin sadece karnı doymayacak, aynı zamanda kendi elleriyle yarattıkları her şeyi yönetebilecekler.”</p>

  <p class="normal">Ama Louis Blanc artık eski güveni sağlayamıyordu. Israrcılığı ve karmaşık, tutarsız görüşleri yüzünden halkın sevgisini kaybetmişti. İşçiler can sıkıntısıyla başlarını salladılar. Louis Blanc’ın sözde projesinin hayata geçmesini beklemektense bir parça ekmek için var olan atölyelere girip herhangi bir iş sahibi olmak daha iyiydi.</p>

  <p class="normal">Bu arada, Lüksemburg İşçi Komisyonu ve Belediye Sarayı’nda işsizlik ve işçi sınıfının yoksulluğu üzerine tartışılırken Paris’te ve taşrada, Ulusal Muhafız ordusunun teğmenleri ve subaylarının seçimi için oylamalar yapılıyordu.</p>

  <p class="normal">Auguste Blanqui’nin ‘Mevsimler Birliği’nden eski yoldaşı Armand Barbès, oy çokluğu ile, yirminci lejyonun teğmeni oldu. Gerici düşüncelerini cumhuriyet üniforması altında saklayarak devrimle hesaplaşacakları kara saati bekleyen çok sayıda burjuva züppesi de bu lejyona sızmıştı.</p>

  <p class="normal">Johann Stock, derin saygı duyduğu Auguste Blanqui’nin, Temmuz monarşisine karşı mücadele ederken yoldaşı ve dostu olan Barbès’yle ilişkisini koparmak zorunda kaldığını öğrendiğinde hem şaşırdı hem de üzüldü. Terzi, kendisini gizli ‘Mevsimler Birliği’ne götüren Barbès’yle birlikte barikatlarda nasıl savaştıklarını ve her ikisinin de nasıl yaralandıklarını hatırladı.</p>

  <p class="normal">Aynı dönemde, Barbès ve Blanqui bu cumhuriyetçi komplo örgütünün Merkez Komite üyeleriydi. Blanqui için hareketin başı, Barbès’ye ise kolları diyorlardı. Ama 1848 yılında, düşmanlığa dönüşen anlaşmazlık, iki cesur savaşçıyı birbirinden sonsuza dek ayırdı. Sıradan Fransız yurttaşları, aslan yürekli ve parlak fikirli Barbès’yi seviyor ama Blanqui’ye her zaman daha çok güveniyorlardı. İşçiler, enerjisine hayran oldukları bu adamın düşüncelerine de değer veriyorlardı.</p>

  <p class="normal">Güçlü bir karakter ve gözü kara bir yiğitlik, her zaman keskin bir zekâya ve derinlikli düşüncelere tekabül etmez. Barbès, devrime katılan güçlerin saflaşmaları konusunda net fikirlere sahip değildi. Dalkavuklardan kolayca etkilenebiliyor, önderlik etmeyi sevdiği halde genellikle, deneyimli entrikacıların elinde bir maşa haline gelebiliyordu. Geçici Hükümet’in icraatını savunan Barbès’yi Blanqui’den ayıran, sadece fikir ayrılığı değil, aynı zamanda dostuna karşı beslediği ve bir türlü kurtulamadığı rezil duygu –kıskançlık– oldu.</p>

  <p class="normal">Stock ve Cabien, nisan başlarında boş oldukları bir cumartesi akşamı, Auguste Blanqui’nin yönettiği Cumhuriyet Merkez Kulübü’nün Berger sokağındaki binasına gitmişlerdi. Blanquicilerin yerleştiği eski tiyatro binasının önünde yoğun bir kalabalık vardı. Toplantıya katılmak zor olacaktı. Ama Stock ve Cabien, kulübün üyeleri arasından hemen arkadaş bulup ağzına kadar dolu binaya girmeyi başardılar.</p>

  <p class="normal">Sadece işçiler, bilimadamları, ressamlar ve sanatçılar değil; burjuvalar da, adı, bazıları için kutsal bir esin kaynağı olan, bazılarına ise devrim haberini veren tehlike çanını çağrıştıran adamı görmeye ve dinlemeye çalışıyorlardı.</p>

  <p class="normal">Paris’teki kulüplerin federasyonu niteliğindeki ‘Kulüpler Kulübü’ne birkaç yüz kulüp bağlıydı. Ama bu kulüplerin hiçbiri tek tek hatta hepsi birden emekçi halk üzerindeki etkisi bakımından Blanqui sempatizanlarının örgütü Cumhuriyet Merkez Kulübü’yle boy ölçüşemezlerdi.</p>

  <p class="normal">Stock ve Cabien, oturumun başlamasını beklerken, bir zamanlar tiyatro olan binanın fuayesinde geziniyorlardı. Çok geniş gömleği pantolonunun üstünden sarkan, tıknaz, geniş omuzlu, gözleri ışıldayan bir işçi onlara yaklaştı.</p>

  <p class="normal">“Merhaba, dostum Marche,” dedi Cabien, sevinerek. “Uzun süredir görüşemiyorduk.” Ve Stock’a dönerek açıkladı: “Bu, benim eski dostum. Birer sümüklü yumurcak iken onunla birlikte çamurda oynardık. Babalarımız aynı demirci dükkanında çalışıyordu. O, bizim sokaktaki en iyi dövüşen çocuktu. Ondan epey kötek yemişimdir.”</p>

  <p class="normal">“Kilisenin bahçesindeki ağaçlara tırmanarak, dindar nineleri nasıl korkuttuğumuzu hatırlıyor musun?”</p>

  <p class="normal">Stock, Şubat Devrimi’nin kahramanlarından biri olan Marche hakkında çok şey dinlemişti.</p>

  <p class="normal">Marche, yaşamında çok önemli bir yer tutan, hükümetten işçi sınıfının haklarını istemek için kurulan delegasyona nasıl katıldığını anlatmaya başladı:</p>

  <p class="normal">“Bu tavuskuşu tüylü horoz Lamartine, bizim bir çocuk gibi onun sözlerine gerçekten kanacağımızı sandı. Ama düşündüğü gibi olmadı. Ben Lamartine’e dedim ki, ‘Benim sizinkinden daha derin konuşabilen ve her şeyi delip geçen bir dilim var. İşte benim ateşten dilim. Bu sözleri söylerken bakana tüfeğimin namlusunu gösterdim. Bu, bizim işçi dilimiz; burjuvaziyle anlaşmaya otururken başka türlüsü olamaz.”</p>

  <p class="normal">“Ya Lamartine ne yaptı?” diye büyük bir ilgi ile sordu Stock.</p>

  <p class="normal">“Önce biraz şaşırdı ama hemen kendini topladı. Kurnaz adam; bizi kandırmaya çalıştı. ‘Yurttaş işçiler’, diyordu, ‘biraz sabredin, bize zaman tanıyın. Böylesine önemli sorunlar bir saatte çözülemez.’ Biz, Lamartine’le konuşurken, Louis Blanc, Flocon, Ledru Rollin ve birkaç işçi, pencerenin önüne çekildiler, aşağı yukarı istediğimiz gibi bir kararname yazdılar.</p>

  <p class="normal">Her kelimesini hatırlıyorum: “Fransa Cumhuriyeti Hükümeti, emekçilere iş sağlama yükümlüğünü üstlenir; bütün yurttaşlarına iş temin etmeyi garantiler.”</p>

  <p class="normal">“Bir noktada daha başarı elde ettiğimizi unutuyorsun, Marche,” diye ekledi Cabien, sesi alçakgönüllüydü. Sonra Stock’a açıkladı: “Ben de temsilciydim ama eğer Marche olmasaydı, bakan beyler bizi atlatacaktı.”</p>

  <p class="normal">“Hükümetin karşısında başarı sağladığınız konu nedir?” diye sordu Stock.</p>

  <p class="normal">“Hükümet, emeklerinin karşılığını almak için işçilerin birlikler kurmalarını kabul etti,” diye cevap verdi Marche.</p>

  <p class="normal">“Güya, isteklerinize saygı duyuyormuş gibi yapıp, sizi kurnazca atlatmışlar,” dedi, biraz düşündükten sonra Stock. “Bütün bunlar sadece oyalama.”</p>

  <p class="normal">“Bunu, daha sonra biz de anladık ama savaşmadan bir şeyler elde ettiğimize seviniyorduk,” dedi, dalgınlaşan Marche. “Ne yapabilirdik? Bize, sabretmek öğretilmiş.”</p>

  <p class="normal">“Evet,” diye onayladı Stock, “halk, eskiden olduğu gibi şimdi de açlık çekiyor. Kardeşlerimizin acı deneylerinden ders alarak, işçi sınıfının bu on dokuzuncu yüzyılda ne denli zor şartlarda yaşadığını görebiliriz.”</p>

  <p class="normal">“Doğru, dostum,” dediler aynı anda, Marche ve Cabien.</p>

  <p class="normal">“Aklıma gelmişken, Étienne, itiraf etmelisin ki,” dedi Marche, dostuna kurnazca göz kırparak, yine neşelenmişti, “o zaman sen, Belediye Sarayı’nda bir divandan kırmızı kadife parçası kestin ve ondan bayrak yaptın; bu bayrağı daha sonra pencereden, göstericilere attık.”</p>

  <p class="normal">“Öyle bile olsa,” diye hafiften gülümsedi Cabien, “biz, barikatlarda, kızıl bayrakların altında savaştık. Kızıl bayraklar, gelecekte de zaferlerimizin tacı ve düşmanlarımızın korkulu rüyası olmalı.”</p>

  <p class="normal">Başlama zili bütün tiyatroda çınlamaya başlayınca üç arkadaş sohbetlerini bitirmek zorunda kaldı. Oturum başlıyordu.</p>

  <p class="normal">Bir an önce yer kapabilmek için herkes salona yönelmişti. Sahneye Auguste Blanqui çıkacaktı.</p>

  <p class="normal">Johann Stock, güçlü bir ruh, sarsılmaz bir irade ve yiğitlik abidesi gibi gördüğü bu adamın kırışıklarla dolu yıpranmış yüzünü, beyaz saçlarını, kambur sırtını ve cılız vücudunu görünce ürperdi. Terzi gözlerini kapattı ve geçmiş, bir film şeridi gibi gözlerinin önünden geçti. Bu çelik yürekli devrimci ne çok acı çekmişti. Neredeyse yirmi yıl süren ıstıraplı bir mahkûmiyeti olmuş, ailesini yitirmiş, en yakın dostları onu hayal kırıklığına uğratmıştı. Mücadelenin bütün engebelerini tanımıştı. Her şeye karşın, bu olağanüstü savaşçının vücudu yıkıma uğrasa da, ruhu sapasağlam kalmıştı. Blanqui’nin vücudu çöktükçe iradesi daha çok güçleniyordu sanki.</p>

  <p class="normal">“Biliyor musunuz,” diye başladı, Fransız işçilerin önderi, “bana zehirli bir ok saplandı. Beni, on yedi yılını sürgünde geçiren beni, satılmış bir hain olmakla suçluyorlar.</p>

  <p class="normal">Şimdi parlak cumhuriyetçi kelebeklere dönüşen, Louis-Phillippe’in uşakları, Belediye Sarayı’ndaki halıların üstünde gururla geziniyor ve dalkavukluk yaparak ulaştıkları zirveden, zindandan daha yeni kurtulmuş İo’u<sup class="calibre5"><a href="../Text/ates2_split_053.html#footnote-628-40" id="footnote-628-40-backlink">[40]</a></sup> lekeliyorlar. Satılmış basınları aracılığıyla, yöneticiliğini Barbès’yle birlikte yaptığımız ‘Mevsimler Birliği’ hakkında, ‘sorguda verilen isimsiz bir ifade’nin bana ait olduğunu ima ederek, alçakça ihanetle suçluyorlar beni. Benim alnım açık. İftiracıları buraya veya herhangi bir kürsüye davet ediyorum. Uydurduğunuz şu iğrenç sorgu tutanağını bana ve halka gösterin.</p>

  <p class="normal">Sizi böyle davranmaya iten, duyduğunuz nefret ve korkudur. Siz, rakiplerinizden kurtulmak için her türlü yolu denemekten iğrenmiyorsunuz. Demek böyle bir belgeye ihtiyacınız varmış ve işte onu bulmuşsunuz.</p>

  <p class="normal">Belgeyi yayınlarken yaptığınız alçakça gevelemeler, bu belgenin rezil kaynağını ortaya çıkarıyor. Gericiler, siz korkaksınız. İşte sizi kışkırtıyorum. Bu davaya, hizmet ettiğim ve yaşamımın sonuna kadar kendimi adayacağım halkın mahkemesinde bakılsın. Arkadan saplanan bu alçakça hançer hakkında daha fazla konuşmak istemiyorum. Kendimi savunmak, benim için çok onur kırıcıdır.”</p>

  <p class="normal">Bütün bunlar Stock’a bir rüyaymış gibi geliyordu. Terzi, olup bitenleri kafasında çözümlediği zaman kürsüye, arkadaşlarından biri –12 Mayıs 1839 Ayaklanmasına katılan bir devrimci– çıkmıştı. Blanqui gibi, hapishanede yatmış gizli ‘Mevsimler Birliği’nin eski üyeleri, yoldaşları adına konuşuyordu. Konuşmacı, Blanqui’nin sorgu sırasında jandarmalara yaptığı öne sürülen itiraflardan, aslında devrime ihanet eden Durêtre’ın sorumlu olduğunu açıkladı. Bu gizli raporda anlatılanlar çok önceden beri herkes tarafından bilinmekteydi.</p>

  <p class="normal">“Auguste Blanqui’nin lekelenmemiş, saygıdeğer adına gölge düşüren, ‘Tarihi İcmal’in yayıncısı Taşro, artık ortaya çıksın ve yaptığı iftiradan dolayı halk tarafından yargılansın. Kalemini satan bu gericiliğin uşağı, karşımıza çıkmaktan elbette ki korkmaktadır. Rezalet! Halk düşmanları bir kez, Blanqui’yi yakalayıp işkence etmeyi, parmaklıkların arkasına tıkmayı ve ölüme mahkûm etmeyi başardılar ama o, yenilgiyi asla kabul etmedi.”</p>

  <p class="normal">“Susmamalıyım!” diye geçirdi aklından Stock, yüzüne ateş basmıştı.</p>

  <p class="normal">“Burada söz konusu olan sadece Blanqui değil, bütün komünist hareket.” Mücadelenin en tehlikeli anında kendisini ortaya atan savaşçının kızgınlığı ve coşkusundan etkilenen terzi, konuşmadan duramazdı: Oturduğu yerden bağırdı; sesinin ahengine ve sözcüklerin, ağzından bu kadar kolayca dökülmesine şaşırıyordu.</p>

  <p class="normal">Stock, gericilerin, Blanqui’nin şahsında devrime kara çaldıklarını söyledi. Blanquistler güçlüydü, korkakça uzlaşmaları reddediyor, korku uyandırıyorlardı. Ve yönetici güruh, liderlerinin etkisini ortadan kaldırmak için kendisine en yakışan yönteme başvurmuştu: İftiraya. Bunu ilk defa mı yapıyorlardı. Hayır.</p>

  <p class="normal">“Hatırlayın, yurttaşlar,” dedi Stock, sessizce dinleyen izleyicilere. “Blanqui’yi bir kez de lejitimist partinin ajanı olmakla suçlamışlardı. Devrim düşmanları, bizim adamlarımızın üstüne bir kova çamur dökmenin yararına inanıyor, çünkü bunun bir leke bırakacağını hesap ediyorlar. Çamur at ki, izi kalsın! Eğer iftiralar inandırıcı olmazsa ya rüşvet vermeye kalkışacaklar ya da uzlaşma arayacaklardır. Ama başaramayacaklar. Auquste Blanqui böyle biri değildir. Marat rolünü oynamasına karşın ikiyüzlü ve korkak olan Ledru Rollin ile Robespierre’in gülünç karikatürü Louis Blanc, burjuvazinin karşısında diz çökmeye her an hazırlar. Onların yolu Blanqui’nin yolundan farklıdır ve bunu çok iyi bildikleri için ona sonsuz bir kin duyuyorlar. Rüşvetle ya da vaatlerle kandırılamayan bu güçlü adamı yok etme fırsatını ellerine geçirdiklerinde duyacakları sevince şaşmamak gerekir. Küçük ve büyük burjuvalar, parti düşmanlığı uğruna her tür pisliği yapabilirler. Blanqui bu kez de galip çıkacak.”</p>

  <p class="normal">Stock, coşkuyla konuşuyor, tiyatro-kulübü dolduran halkı gittikçe daha çok etkiliyordu.</p>

  <p class="normal">23 Nisan’da, Kurucu Meclis seçimleri yapılacaktı.</p>

  <p class="normal">Sokak savaşlarında yenilgiye uğrayan gericilik, Parlamento’da çoğunluğu sağlayabilmek amacıyla her yönteme başvurmaktaydı. Köylerde kilisenin desteğine güveniyor ve zenginlerin hâlâ saygı gördüğü küçük kasabalarda yoksul halkı kazanmaya çalışıyordu. Kurnaz düşmanları cumhuriyeti dört bir yandan kuşatmıştı.</p>

  <p class="normal">Bonapartistler, lejitimistler ve Orléanscılar tahta kendi adamlarını çıkarmayı hayal ediyor, bunun için oluk oluk para döküyorlardı. Blanqui’ye olan güveni sarsarak etkisizleştirme çabası da seçim öncesi günlerde uyguladıkları yöntemlerden biriydi. Toplantı bitiyordu. Marche ve Cabien’nin önerisi üzerine, Ulusal Muhafızlar’ın karargâhına on dört subay seçmek amacıyla, işçi örgütlerinin 16 Nisan’da Mars Meydanı’nda toplanmasına karar verildi. Daha sonra Belediye Sarayı’na yürünerek Geçici Hükümet’e toplu dilekçe verilecekti.</p>

  <p class="normal">Toplu dilekçenin içeriği şöyle olacaktı: “Yurttaşlar! Gericilik başkaldırıyor. İftira silahını kullanan onursuz ve ilkesiz adamlar, halkın gerçek dostlarının üstüne zehir saçarak zarar veriyor. Biz devrimin etkin ve sadık temsilcileri, Geçici Hükümet’e bildirmek zorundayız ki, halk, demokratik bir cumhuriyetin kurulmasını, emeğin örgütlenmesini, insanın insan tarafından sömürülmesinin ortadan kaldırılmasını talep etmektedir.</p>

  <p class="normal">Yaşasın Cumhuriyet!”</p>

  <p class="normal">Auguste Blanqui, herkesi sakin ve kararlı olmaya çağırarak, birliğin toplantısını kapattı. Johann Stock, eski tiyatronun çıkışında, Blanqui’yi bekledi, birlikte çıktılar. Yıldızlı, serin bir geceydi. Usul usul konuşarak Blanqui’nin, küçük bir meyhanenin bulunduğu sokağındaki evine geldiler. Salondaki meşeden yapılmış bir masaya oturarak çok gerilerde kalan anılarına daldılar. Blanqui, kendini, ailesinin hatıralarına kaptırmıştı.</p>

  <p class="normal">“İnsan dünyaya bir kere gelir, ve ancak bir kez sevebilir,” dedi, karamsardı. “Hiç kimse, kaderin bize bahşettiği o biricik kadının ve annemizin yerini tutamaz. Yaşasa da yaşamasa da, ona ihanet etmek, benim için, sonsuza dek sadık kalacağım ideale ihanet etmekle aynı anlama geliyor.”</p>

  <p class="normal">“Siz, taş gibisiniz, Auguste Blanqui,” dedi Stock ve bu adama karşı derin bir acıma hissetti. Daha kırk beşine bile gelmemişti! Bitkin, hasta bir vücutta bir kahraman ruhu...</p>

  <p class="normal">Blanqui, adeta yüreğinin derinliklerine kadar işleyen dikkatli gözleriyle Stock’un yüzünde bir şeyler arıyordu. Geçtiği badirelerden ne kadar yorulduğunu gizlemeden sakin sakin konuştu:</p>

  <p class="normal">“Korkak gericiler, beni, en değerli şeylerini kaybetmiş, yıpranmış bir vücudu sürükleyen, elbiseleri lime lime olmuş bitkin yıkıntıyı lekelemeye, satılmış demeye cüret ediyorlar.”</p>

  <p class="normal">Stock, Blanqui’nin kuru, sert, küçük elini, ellerinin arasına alarak kuvvetle sıktı.</p>

  <p class="normal">“Siz, iftiracıları itham ederek doğrusunu yaptınız.”</p>

  <p class="normal">Gösterdiği zayıflıktan utanmış gibiydi Blanqui; düz, beyaz saçlarını silkeledi ve gülümsedi. Ama gözlerinden gerilim ve hüzün okunuyordu hâlâ.</p>

  <p class="normal">“Son nefesimize kadar dövüşeceğiz. Sonuçta zafer, haklı olanlarındır.”</p>

  <p class="normal">Emma Herwegh, Herwegh’in önderliğini yaptığı lejyonun yola çıkmasını sabırsızlıkla bekliyordu. Kalbinin derinliklerinde sadece bir şairin değil, aynı zamanda Alman Cumhuriyeti’nin bir bakanının karısı olma isteği yatıyordu. Şair Lamartine’i kıskanıyordu. Emma’ya göre Herwegh, bir devlet yöneticisi olmaya daha çok lâyıktı.</p>

  <p class="normal">Georg uzun süre sürgünde yaşamış ve devrimci şiirler yazmıştı. Oysa Lamartine, devrimden önce, monarşistti; Krallığı, Katolikliği yüceltiyordu. Emma’nın Berlin’de açmayı düşündüğü salon, hiç şüphesiz, Madam Lamartine’inkinden daha üstün olmalıydı. Fransa Dışişleri Bakanı’nın karısı, kocasının aniden açıkladığı cumhuriyetçi görüşlerine rağmen, her yerde, kralın gayriresmi kızı olmakla hava atıyordu.</p>

  <p class="normal">Emma Herwegh bu konuda da avantajlıydı –o, burjuvazinin etinden et kanından kandı, zengin bir bankerin kızıydı–. Modern ihtiyaçlara daha iyi cevap veriyordu. Zaten Lamartine de kim oluyordu Herwegh’in yanında? Bunu çok yakında, Alman şair, büyük devrimci bir önder olarak üne kavuştuğunda herkes anlayacaktı. Boş umutlara kapılan Emma Herwegh, seferin kesinlikle başarı kazanacağına inanmıştı. Geleceğe dair hayaller kurarken, geri dönen sığınmacılardan oluşturulacak bir lejyonla Almanya’da cumhuriyet kurulması fikrine karşı çıkan Marx’ın da nasıl utandırılacağını gözünün önüne getiriyor ve seviniyordu Emma.</p>

  <p class="normal">“Berlin’de, iktidara geldiğimizde,” diye düşünüyordu, “ben, yine de, zavallı Jenny’ye yardım edeceğim. Ne de olsa, o doğuştan bir barones. Ama boşu boşuna, bir toplumsal tortuyla uğraşıyor.”</p>

  <p class="normal">Nisan ayıydı. Emma, bayramı kutlamak için, orkestranın çaldığı ritmik parçaların eşliğinde evinin karşısındaki kilisenin önüne toplanan halkı seyrediyordu. Özgürlük ağacını –artık yeşil tomurcuklar açmış bir kavak ağacı– getirmişlerdi. Kan ter içinde kalmış geniş önlüklü iki işçi, sevinçle gülümseyerek sokak taşlarını manivelalarla söküyor, çevreyi temizliyor ve kuru toprağı kazıyordu. Coşkuyla bağıran kalabalık, boru sesleri eşliğinde sonunda ağacı dikti. Bu seremoniye katılmış olmaktan gurur duyan bayramlık elbiseleri içindeki kadınlar, toprağı cömertçe sulamaya başladılar. Kiliseden, törensel bir hava içinde çıkan papaz da kalabalığı takdis etmeye gelmişti. Ardında saygıyla yürüyen iki çocuk vardı –altın işlemeli beyaz elbiseler giymiş hizmetçilerdi bunlar–. Latince dualar okuyan papaz, gövdesine su serptiği ağacı takdis etti. Heyecanlı kalabalık hareketlendi, kavak ağacını bayraklar, çelenkler ve şeritlerle süsledi. Orkestra, Marseillaise’i çalmaya başladı. Tören bitmişti.</p>

  <p class="normal">Emma, divana oturdu ve Berlin’de kocasını bekleyen şan ve şöhreti düşlemeye başladı. Sonra yine kızgınlıkla, hatta nefretle Marx ve Engels’i hatırladı. Ne Herwegh’in devrimci dehasının, ne de Emma’nın iyi yürekliliğinin kıymetini bilen bu nankör adamların şaşkınlığını görmek doğrusu çok güzel olacaktı.</p>

  <p class="normal">“Jenny Marx, Brüksel’e gitmeden önce bizde kaldı,” diye düşünüyordu Herwegh’in karısı. “Ve söylemek gerekirse, hizmetçisi Lenchen’in iştahı çok iyiydi. Jenny, çok hesaplı olmaya çalıştıysa da çocukla birlikte kalması, bize oldukça pahalıya patladı. Ama ben daima öyle iyiniyetli davrandım ki, bu konuda ağzımı açmadım.”</p>

  <p class="normal">Emma, aklından, Jenny’nin kendisine her şeyi ödeyip ödemediğini hesaplamaya başladı ve tutunacak bir şey olmadığını saptayınca hayal kırıklığına uğradı.</p>

  <p class="normal">Parlak nisan günlerinde Georg ve Bornstedt, Alman lejyonunun toplantılarına son verdiler. Bir sabah erken saatlerde, lejyonerler, omuzlarında tüfeklerle dizildiler ve Paris’in tozlu sokaklarından gara doğru yürümeye koyuldular. Tabur, az sayıda kişiden oluşuyordu. Yüzlerce Alman devrimci bu maceracı saçmalıktan vazgeçerek Marx ve Belçika’dan dönen Engels’le birlikte kalmışlardı. Bunlar bir süre sonra sınırı tek tek geçmeyi düşünüyorlardı.</p>

  <p class="normal">Herwegh’in karısı, lejyonun önderi olarak seçilen kocasına eşlik ediyordu. Sefer için kendisine üç ulusal renkten oluşan –siyah, kırmızı, altın sarısı– askeri bir kıyafet diktirmişti ve erkeksi kafasının üzerine, aynı renklerden geniş kokartlı askeri bir şapka kondurmuştu. Eskiden kocasının kaderi için onca endişelenen sanki o değildi. Bütün kaygıları silinip gitmişti.</p>

  <p class="normal">“Ben, senin silahşörün, emirerin olacağım,” diye fısıldıyordu kocasına, “ve karın olarak senin başarını paylaşacağım.”</p>

  <p class="normal">Ama kendisi ve ‘ordusu’ için başarı kehanetinde bulunan Herwegh ile şöhret ve büyük bir macera arayan birkaç genç adam dışında bütün lejyonerlerin morali bozuktu. Kaygı, hepsinin içini kemiriyordu. Birçoğu Marx ve Engels’in mantıklı sözlerini benimseyerek planı eleştirdi. Taburda birlik sağlanamamıştı ve bu yüzden şöhret düşkünü Herwegh ve Bornstedt’in aklına esenlere kananların kaşları çatık, omuzları düşüktü. Bir avuç silahlı adam ulusal ve kızıl bayraklarla, marşlar söyleyerek, Fransa başkentinin sokaklarında yürürken kısa bir süre önce Polonyalılar’ı, İtalyanlar’ı ve Belçikalılar’ı ülkelerine uğurlayan, her cesur girişime hayranlık besleyen Parisli işçiler onları coşkuyla kutluyor ve zafer diliyorlardı.</p>

  <p class="normal">Kadınlar, savaşçılara bahar çiçekleri atarken Almanlar onlara kuştüyleri ile süslü yumuşak şapkalarını sallayarak veya tüfekleriyle selamlayarak karşılık veriyorlardı. Herwegh özellikle heyecanlı davranıyordu. Geçenlere selam veriyor, şiirler okuyordu; Nice’ten getirilmiş kırmızı gül buketini –vedalaşırken kendisine verilmişti– göğsüne bastırarak Almanca ve Fransızca sloganlar atıyordu.</p>

  <p class="normal">İyice zayıflayan, bir akbabanınki gibi ince burunlu Adalbert von Bornstedt oldukça havalıydı. Sağa sola bakınıyor, yüzlerinde kaygı okuduğu askerlere dikkatli ve kin dolu bakışlar fırlatıyordu. Bornstedt, bu yürekli adamların kararsızlığının nedenlerini çok iyi biliyordu. Ama Herwegh’den inanılmaz derecede tiksiniyordu.</p>

  <p class="normal">“Bencillik, saçmalığın kızıdır,” diyordu Bornsted, dişlerinin arasından, daha hızlı yürümeye çalışırken. Fransızların ve özellikle de kadınların hayranlığını kazanan Georg’u dinlememeye çabalıyordu. Tabur en sonunda gara ulaştı, Fransa Hükümeti’nin ayarladığı vagonlara yerleşti ve sınıra doğru hareket etti.</p>

  <p class="normal">Aynı günlerde üç silahlı Polonyalı tabur da Paris’i terk etti ve daha sonra Visla kıyılarına inmek için Strasbourg yolundan Ren’e doğru harekete geçti. General Ribinski ve General Dvernitzki –otuzlu yılların başında, Rusya’daki mutlakiyete ve direnen Varşova’ya yönelik saldırılara karşı korkusuzca mücadele eden iki savaşçı– Polonyalı isyancılardan oluşan yeni lejyonlar hazırlamak amacıyla Fransa’nın başkentinde kaldılar. Prens Czartoryski, Almanya’da, Polonyalılar için silah ve yardım topluyordu. Orada bazen, politik çelişkiler üzerine yapılan hesaplardan dolayı ona seve seve yardım ediyorlardı.</p>

  <p class="normal">Bu arada Karl Marx ve Friedrich Engels de ülkelerine dönmeye hazırlanıyordu. Jenny, çocuklarla birlikte Trier’e, annesinin yanına gitmişti.</p>

  <p class="normal">Brüksel’de olduğu halde ‘Komünistler Birliği’nin Merkez Komitesi’ne seçilen Engels, Brüksel’den döndükten sonra, Marx gibi, kendisini tamamen Merkez Komitesi’ndeki işlerine vermişti. İki dost, ülkelerine döner dönmez hemen günlük devrimci bir gazete kurmak için hazırlıklara başlamaya karar vermişlerdi. Dönüşlerinden önceki bir hafta süresince de Alman devriminde Komünistler Birliği’nin Politik Platformu’nu yazarak bildiri şeklinde yayınladılar. Almanya’ya giden tüm devrimcilere ‘Komünist Manifesto’yla birlikte onu da teslim ettiler. Platformun adı, ‘Almanya’da Komünist Partinin Talepleri’ydi ve ‘Manifesto’nun son sözleriyle başlıyordu: “Bütün ülkelerin proleterleri, birleşin!”</p>

  <p class="normal">Bildiri şöyle devam ediyordu:</p>

  <p class="normal">“1. Bütün Almanya tek ve bölünmez bir cumhuriyet olmalıdır.</p>

  <p class="normal">2. 21 yaşını doldurmuş her Alman, kesinleşmiş bir cezaya çarptırılmamış olmak şartıyla, seçme ve seçilme hakkına sahiptir.</p>

  <p class="normal">3. Alman Parlamentosu’na işçilerin de girebilmesi için halk temsilcilerine maaş verilmelidir.</p>

  <p class="normal">4. Halkın genel silahlandırılması. Gelecekte ordular aynı zamanda işçi orduları olacaktır, öyle ki, askeri güç geçmişte olduğu gibi sadece tüketmeyecek, kendisi için fiilen gerekli olandan fazlasını üretecektir. Bu aynı zamanda, emeğin örgütlenmesine de yardımcı olacaktır.</p>

  <p class="normal">5. Adaleti güçlendirmek zorunludur.</p>

  <p class="normal">6. Şimdiye dek köylü halka yüklenen bütün feodal yükümlülükler, angaryalar, vergiler, aşar vs. hiçbir tazminat ödenmeden kaldırılmalıdır.</p>

  <p class="normal">7. Kraliyet malikaneleri ve öteki feodal malikaneler, bütün madenler, ocaklar vs. devlet mülkü haline gelmelidir ve bu topraklar, bütün toplumun yararına, büyük ölçekte ve en modern bilimsel araçlarla işlenmelidir.</p>

  <p class="normal">8. Köylü toprakları üzerindeki ipotekler, devlet mülkü ilan edilecek. Bu ipoteklerin faizleri, köylüler tarafından devlete ödenmelidir.</p>

  <p class="normal">9. Toprakta kiracılık sisteminin yürürlükte olduğu bölgelerde, toprak kirası veya kaparo, devlete vergi olarak ödenecektir.</p>

  <p class="normal">6, 7, 8 ve 9. maddelerde işaret edilen bütün önlemler, devlet harcamalarını karşılayacak olanakları azaltmadan ve bizzat üretimi de tehlikeye sokmadan, bugüne kadar köylülerin ve küçük kiracıların omuzlarına yıkılmış toplumsal ve diğer yükleri azaltmak amacıyla alınmıştır.</p>

  <p class="normal">Köylü ya da kiracı olmayan toprak sahibinin üretime hiçbir katkısı yoktur. Dolayısıyla bu kişinin tüketimi doğrudan bir yolsuzluktur.</p>

  <p class="normal">10. Bütün özel bankalar yerine, yasal kuru belirleyen ve değerli kâğıt çıkaran bir devlet bankası kurulmalıdır.</p>

  <p class="normal">Bu yöntemle kredi, halkın çıkarlarına göre düzenlenebilecek ve böylelikle büyük para babalarının egemenliği yok edilecektir. Ayrıca, altın ve gümüş sikkelerin yerine, giderek kâğıt parayı koyarak değişim araçları –burjuva uğraşın ve ticaretin vazgeçilmez aracı, ortak değişim aracı– ucuzlatılmış olacak ve altın ile gümüş, dış ticarette kullanılmak üzere serbest bırakılacaktır. Son olarak, bu önlem, tutucu burjuvazinin çıkarlarının devrim davasına bağlanması için de gereklidir.</p>

  <p class="normal">11. Devlet, bütün ulaşım araçlarını; demiryollarını, kanalları, buharlı gemileri, yolları, postayı vs. devralacaktır. Bunlar devlet mülkü haline getirilecek ve karşılıksız olarak, mülk sahibi olmayan sınıfın emrine verilecektir.</p>

  <p class="normal">12. Bakmakla yükümlü oldukları bir ailesi olan ve bu nedenle daha çok maaş almaları gerekenler dışında, bütün kamu hizmetlilerinin maaşları eşit olmalıdır.</p>

  <p class="normal">13. Kilise ile devletin tamamiyle ayrılması. Her mezhebin din adamlarına yalnızca kendi cemaatlerinin gönüllü bağışlarıyla ödeme yapılması.</p>

  <p class="normal">14. Miras haklarının sınırlandırılması.</p>

  <p class="normal">15. Hızla yükselen artan oranlı vergilerin uygulanması ve tüketim malları üzerindeki vergilerin kaldırılması.</p>

  <p class="normal">16. Ulusal atölyelerin kurulması. Devlet, bütün işçilere iş güvencesi sağlamalı ve çalışamayacak durumda olanlara bakmayı üstlenmelidir.</p>

  <p class="normal">17. Genel ve parasız halk eğitimi.</p>

  <p class="normal">Bu faaliyetleri mümkün bütün güçleriyle desteklemek, Alman proletaryasının, küçük burjuvazinin ve küçük köylülüğün çıkarınadır. Çünkü ancak bunların gerçekleşmesiyledir ki, Almanya’da bugüne dek bir avuç insan tarafından sömürülmüş ve daha da boyunduruk altında tutulmaya çalışılacak olan milyonlar, haklarını elde edecekler ve bütün zenginliklerin üreticileri olarak hak ettikleri güce kavuşacaklardır.</p>

  <p class="normal">Komite</p>

  <p class="normal"><span class="ideitalik">Karl Marx, Karl Schapper,</span></p>

  <p class="normal"><span class="ideitalik">H. Bauer, F. Engels, J. Moll,</span></p>

  <p class="normal"><span class="ideitalik">W. Wolff.</span></p>

  <p class="normal">Johann Stock, Marx ve Engels’in Paris’i terk edip memleketlerine gitme kararını öğrenince yanlarına geldi. Auguste Blanqui ile geçirdiği bir önceki akşamı ayrıntılarıyla anlattı.</p>

  <p class="normal">“Kulüpte söz almakla en doğrusunu yapmışsın, Blanqui gerçek bir proletarya önderi,” dedi Marx, “ancak alçak biri bu adam hakkında şüphe duyabilir, ancak bir karşıdevrimci bu iftiraya inanabilir.”</p>

  <p class="normal">Daha sonra konuşma, Ulusal Muhafız ordusu subaylarının seçimine kaydı. İşçilerin katılımını önlemek için seçimler hafta içi bir güne alınmıştı. Burjuvazi, gemi azıya almıştı ve bu, kötüye işaretti. Stock, Blanquistlerin, subayları işçiler arasından seçmek amacıyla onları Mars Meydanı’nda toplamak istediklerini bildirdi.</p>

  <p class="normal">“Dinle, Johann,” dedi Marx, “sen, şimdilik Paris’te kalıyorsun. Almanya’da mutlaka yayınlayacağımız gazetenin buradaki temsilcisi olmanı öneriyoruz.”</p>

  <p class="normal">Stock, bu çekici teklife şaşırdı ve ne cevap vereceğini bilemedi. Kendisini yeterli bulmuyordu. Ama Marx ve Engels, önerilerini reddetmemesi için onu ikna etmeye çalışıyorlardı.</p>

  <p class="normal">“Yaşam hakkında bir şeyleri kitaplardan öğrenmiş birçok insanı, bitirdiğin hayat okuluyla kıskandırabilirsin. Ki kitapların öğrettikleri, her zaman doğru olmayabilir.”</p>

  <p class="normal">“Öyle ise, deneyeceğim. Ben gerçekten de yaşamım süresince ve özellikle de Brüksel’de bir şeyler öğrenebildim,” dedi Stock.</p>

  <p class="normal">“İşte, harika oldu. Nasıl düşünüyorsan öyle yaz.”</p>

  <p class="normal">Stock gitmek için kalktığında Karl kendisine, ‘Almanya’da Komünist Partinin Talepleri’ bildirisinden birkaç tane verdi. Terzi, henüz içeriğini bilmediği bu belgeyi merak etti, masaya, lambanın yakınına oturdu ve okumaya başladı. Bitirdiğinde yüzü alev alev yanıyordu.</p>

  <p class="normal">“Eğer gerçekten de bir proletarya devrimi olursa bu istemler sadece Almanya için geçerli olmayacak,” dedi Stock. “Bu, işçilerin, yollarını daha yüzlerce yıl aydınlatabilecek bir deniz feneridir. Yeni bir devletin kurulması için gerekli olan her şey var burada. Size teşekkür ederim.”</p>

  <p class="normal">Heyecanını gizleyemiyordu. Bir an suskunluk oldu. Marx, pencereden, Paris gecesine bakıyordu; ama düşünceleri gerçekte çok uzaklarda geziniyordu. Stock, onun dalgın bakışlarını dikkatle izliyordu.</p>

  <p class="normal">“Bu adam bizimle böylesine doğal ve samimi ama yine de gizemli. Eski çağlarda olsaydı, insanlar ona peygamber gibi taparlardı.”</p>

  <p class="normal">Duygularını denetlemeyi genelde başarabilen Stock öylesine duygulandı ki, vedalaşırken Marx’a sessizce yaklaşıp ona kuvvetle sarılarak sevgisini aktardı.</p>

  <p class="normal">“Köln’de görüşmek üzere, Johann.”</p>

  <p class="normal">“Hoşça kal, Karl.”</p>

  <p class="normal">Stock çıktı. Topallayarak inerken, merdivene aniden bir ışık vurdu. Dönüp baktığında kapının önünde Marx’ın, elinde bir lambayla durduğunu gördü.</p>

  <p class="normal">“Kendine iyi bak, Stock,” diye seslendi yukarıdan.</p>

  <p class="normal">“Elveda!” diye cevap verdi terzi. Bu sefer Marx’tan ayrılmanın kendisine neden bu kadar zor geldiğini anlayamıyordu.</p>

  <p class="normal">“Yoksa onu bir daha asla göremeyecek miyim,” diye geçirdi aklından. “Zaman, öyle bir zaman. Hapishane veya kurşun...”</p>

  <p class="normal">Ağır ve yersiz kuruntulara kapıldığı için kendine kızdı.</p>

  <p class="normal">“Hayır, ben sağlamım! Sadece iradem biraz zayıflamış. Kendini toparla Stock!”</p>

  <p class="normal">Nisanın ilk günlerinde Karl Marx ve Friedrih Engels, Almanya’ya doğru yola çıktılar.</p>
</body>
</html>
