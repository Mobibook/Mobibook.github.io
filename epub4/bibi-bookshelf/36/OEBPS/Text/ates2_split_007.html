<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates2</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">DÖRDÜNCÜ BÖLÜM<br class="chapter"/>
  ZORLU BİR YIL</h1>

  <p class="normal">Geneviève, küçük Johann’ın yanında oturmuş, ve gergin bir şekilde, biri sabah altıda Paris’ten Lyon’a, diğeri bir saat sonra Lyon’dan Paris’e hareket eden iki yolcu arabasının neden özellikle şu kadar veya bu kadar saat sonra yolun ortasında karşılaşacaklarını anlamaya uğraşıyordu.</p>

  <p class="normal">Oğlu, az önce çözdüğü bu problemi sabırla annesine anlatıyordu.</p>

  <p class="normal">“İlginç,” dedi Geneviève, “bilim neler düşünmüyor ki... Ama dünyadaki her şeyi bilmelerine rağmen birçok bilimadamı neden yoksulluk içinde yaşıyor. Ben, eskiden, okumanın her zaman zenginlik getirdiğini düşünürdüm.”</p>

  <p class="normal">Çorbanın taşmak üzere olduğunu fark ederek hemen ocağa yürüdü.</p>

  <p class="normal">“Zenginlik genellikle cahillerin eline düşüyor,” dedi, içeri giren Johann Stock.</p>

  <p class="normal">Kalın fanilasını çıkardı ve iş dönüşünde yıkanması için su ve leğenin bulunduğu antreye çıktı. Johann yorgundu ve her zamankinden fazla topallıyordu.</p>

  <p class="normal">“Yağmur yağacak, kemiklerim sızlıyor,” dedi, güçsüzlüğüne kızarak. Odaya dönünce oğlunun omuzuna şefkatle vurdu ve yıpranmış sandalyeyi masaya doğru çekti. Geneviève, tencereyi ocaktan indirdi ve tabak koydu. Odanın bir köşesinde, çamaşırlar ozona bastırılmıştı.</p>

  <p class="normal">Johann, karısının morarmış şişkin ellerine baktı ve acıyla sordu:</p>

  <p class="normal">“Hep yıkıyor musun? Kendini zorlamıyor musun?”</p>

  <p class="normal">“Bugün Bay İvier’nin çamaşırlarını yıkamam gerekiyordu. Oğlumuzu okutuyor ya.”</p>

  <p class="normal">Kocasının bakışlarını yakalayınca, ellerini hemen önlüğünün altına sakladı ve yorgunluğunu gizlemeye çalışarak oturdu.</p>

  <p class="normal">Johann hüzünle düşündü. Onun yaşındaki zengin kadınlar çiçek tazeliğindeydi. Oysa Geneviève yaşlı bir elma ağacı gibi kırışmış, kurumuş ve yamulmuştu.</p>

  <p class="normal">Karısına karşı hissettiği acıma duygusunun boğazını sıktığını hissederek tabağı itti ve konuşmaya başladı:</p>

  <p class="normal">“Bak hanım, daha fazla böyle yaşayamayız. Ben Paris’te kendimi düzeltemeyeceğim. İşim geçici, ‘Adiller Birliği’nde ise birçok şeyin cevabını bulamıyorum. Başka bir yere taşınma seçeneğini düşünmeliyiz. Duyduğuma göre, galiba Brüksel’de benim gibi işsiz terzi sayısı pek fazla değilmiş.”</p>

  <p class="normal">Küçük Johann sandalyeden zıpladı ve heyecanla dönmeye başladı. O zaten hep böyle şeylerin hayalini kurardı: Yolculuklar ve yabancı diyorlar.</p>

  <p class="normal">Geneviève, hayal kırıklığını saklamaya çalışmadan kocasının yanına oturdu.</p>

  <p class="normal">“Johann, neden böyle şeyler düşünüyorsun? Burada benim tanıdıklarım ve sürekli bir gündelik işim var.”</p>

  <p class="normal">“Çamaşır yıkamayı mı kastediyorsun?” diye acıyla gülümsedi kocası.</p>

  <p class="normal">“Böyle bile olsa sonuçta bir işim var. Bu işim sayesinde oğlumuz okumuş bir adam olacak. Bakalım, yabancı yerlerde bir çamaşırcının ve bir terzinin oğlunu kabul edecekler mi? Şimdi sen de şöyle veya böyle bir şeyler kazanıyorsun. Kalkmış çingeneler gibi yine dünyayı dolaşmayı düşünüyoruz. Çingeneler mi? Hayır, onların hiç olmazsa bir atları ve arabaları var. Bizim ise sadece bir leğen, kırık kerevet, masa, üç sandalye, biraz yırtık pırtık eşya ve bir de tenceremiz var.”</p>

  <p class="normal">Geneviève içtenlikle, ailenin bütün varlığını saydı. Ama Stock ısrar ediyor; küçük Johann da annesini yabancı yerlere taşınmaktan korkmaması için ikna etmeye çalışıyordu.</p>

  <p class="normal">“Neden bu kadar endişeleniyorsun, Geneviève?” diye hayretle sordu Stock. “İşçi, patrona göre büyük bir avantaja sahip. Hiçbir şeyi yok ve bu yüzden seyyar olabilir. Kaybedecek hiçbir şeyimiz yok.”</p>

  <p class="normal">Geneviève elini savurdu ve kabul etti.</p>

  <p class="normal">“Gerçekten, bundan da kötü olamaz ya.”</p>

  <p class="normal">Baharın ilk günlerinde Stock ve ailesi, yolcu arabasıyla Brüksel’e gitmek üzere yola çıktı. Arabacı, boynuzla, hareket ettiğini belirten bir ses çıkardı, küçük kapıları kapattı ve atlar, düzgün yolun üzerinde sınıra doğru koşmaya başladı.</p>

  <p class="normal">Stock, pencereden bakmaktan bıkınca, kabı kararmış dar bir kitapçık çıkardı, oğluyla karısına okumaya başladı:</p>

  <p class="normal">“Daha sekizinci yüzyıldaki tarih kitaplarında Bruocsella adında küçük bir kasabadan söz edilir. Kasaba, Birinci Otto’nun kızkardeşi Herberga’nın drahoması olarak kocası Hizelbert Lotaringski’ye verilmiş. 1251 yılından 1259 yılına kadar yönetimde kalan Birinci Johann döneminden başlayarak Bruocsella, yavaş yavaş bir başkente dönüşmeye başlamış ve Luven şehri önemini kaybetmiş. Önceliklerini patricilere veya prenslere karşı hırsla savunan vatandaşların birçok silahlı çatışmasından, kanlı savaşlardan sonra 1355 yılında Brüksel, Dük Cesur Philippe’in karısı Prenses Flandre’nin olmuş.</p>

  <p class="normal">1430 yılında, Burgonya hanedanından Dük Philippe, başkenti Brüksel olan Brabant topraklarının yönetimini ele almış. Onun torunu Marie’nın döneminde ise şehir Habsburg’ların yönetimine girmiş. Bu prenslerin, halka yeminlerle verdikleri sözleri çiğnemesi ayaklanmalara yol açmış.”</p>

  <p class="normal">Geneviève iç çekti ve kocasının sözünü kesti:</p>

  <p class="normal">“Nereye baksan hep aynı şeyleri görüyorsun. Halka zulmediyorlar; ve o da dayanamayıp ayaklanacak; onu tavuk gibi kesecekler ve her şey yeniden aynı şekilde başlayacak.”</p>

  <p class="normal">Johann okumaya devam etti:</p>

  <p class="normal">“V. Karl, Brüksel’i, Niderland’ın başkenti yapmış. Şehir, saray hayatının cafcafıyla dolup taşmış. V. Karl’ın oğlu İkinci Fhilippe’nin döneminde Brüksel, Niderland Devriminin sahnesi olmuş.”</p>

  <p class="normal">“Baba, hiç yoksulların olmadığı bir dönem olmuş mu?” diye sordu küçük Johann.</p>

  <p class="normal">“Hayır, şekerim,” diye gülümsedi Stock, “hatırladığım kadarıyla böyle bir dönem olmamış. Ama olacak.”</p>

  <p class="normal">“Devam et,” diye rica etti Geneviève ve Stock bıraktığı yerden okumaya devam etti:</p>

  <p class="normal">“Bu kana susamış despot İkinci Philippe’nin tiranlığı korkunçmuş. Masum insanların dinsel sapkınlıkla suçlanarak meydanlarda yakılan ateşlere atıldığı bir engizisyon yerleştirmiş ülkeye. 1566 yılı başında, Niderland’da, ‘Orta Halli Asilzadeler Birliği’ kurulmuş. Bu insanlar, din özgürlüğünü İspanya hükümetinin saldırılarına karşı savunmaya ant içmişler. İspanyol yönetici Margarita Parmska’nın gözünde itibar kazanan, tanınmış ve zengin Niderlandlılardan biri, Barlemon, birliğin üyelerine, ‘Gezi’ adını vermiş. Bu, halkla birlikte ayaklananları incitmemiş, bilakis kaynaştırmış. Geziler, dilencilik yapan rahipler gibi kül rengi elbiseler giymeye başlamışlar ve göğüslerine, garip bir rozet takıyorlarmış –üzerinde iki uzatılmış el ve torba olan gezi pfeningi– sonra İspanyol zulmüne karşı ayaklanan halkın başına geçmişler. Acımasız Dük Alba, ayaklanmayı bastırmak ve önderleri öldürmek için Niderland’a gönderilmiş. Ama isyancılarla başa çıkmak için gösterdiği tüm çabalar boşa gitmiş... Deniz gezi’leri, İspanya filosuna ve kıyıya yerleşmiş olan ‘ıslah edici’ birliklere saldırmışlar. Geziler 1572 yılında Bril şehrini ele geçirmişler ve yavaş yavaş Niderland’ın bütün kuzey sahilini İspanyol istilacılarından kurtarmışlar. Dük Alba’nın zulmünden ve Niderland’ın ayrıcalıklarını acımasızca yok etmeye çalışan engizisyondan en fazla yarayı Brüksel almış. Engizisyonun ateşlerinde ve işkence odalarında binlerce insan katledilmiş.</p>

  <p class="normal">Niderland’da süren uzun savaşlar sırasında Brüksel, kâh Niderlandlıların, kâh İspanyolların destek noktası olmuş. Şehir, cesurca bağımsızlığını savunmuş: Ta ki, kahraman ve adil Prens Oranski’nin öldürülmesinden sonra bin beş yüz seksen beş yılında Aleksander Farneze, Parmska’ya teslim olmak zorunda kalana kadar. Katolik ruhaniler, acımasız önlemlere rağmen Brüksel’e yerleşen Protestanlığın köklerini kazımak için her tür çabayı göstermişler... Şehir, İspanya’nın Fransız Kralı IV. Louis’yle ve Avusturya’nın V. Ludwig’le yaptığı savaşlar sırasında büyük hasarlara uğramış.</p>

  <p class="normal">“Bu da ne böyle, kim kiminle savaşırsa savaşsın olan hep Brüksel’e oluyor,” diye hayret etti Geneviève.</p>

  <p class="normal">“Bir ülke bağımsızlığını kaybedince öyle olur. Üstelik şehrin konumu öyle önemli ki, boşvermek mümkün değil!” diye cevap verdi Johann ve yine okumaya koyuldu.</p>

  <p class="normal">“Daha sonra tahta, Avusturya İmparatoru İkinci Joseph çıkmış ve bin yedi yüz seksen dokuz yılında Brabant Devrimi adıyla anılan acı sınamalar dönemi başlamış. Ancak kısa süren bir bağımsızlık döneminden sonra bin yedi yüz doksan yılında Avusturya hakimiyeti tekrar kurulunca, Julius Sezar döneminde Romalıların dediği gibi Belçikalıların ülkesi, Jemap çatışmasının sonunda Fransızların eline geçmiş. Ama bin yedi yüz doksan üç yılının Martı’nda Avusturyalıların Aneervinden’deki zaferinden sonra Fransızlar şehri terk etmek zorunda kalmışlar. Avusturya İmparatoru İkinci Franz, bizzat kendisi, törensel bir şekilde, Brabant Anayasası’na bağlı kalacağına yemin etmiş ama birkaç ay sonra, Jurdan’ın Fleurus’te kazandığı zafer, Fransızları Brüksel’e getirmiş. Şehir bundan böyle, Dyle eyaletinin başkenti konumuna indirgenmiş. Hiçbir şey ona eski parıltısını tekrar kazandıramamış. Bin sekiz yüz on dört yılında, Napolyon tahttan indirildikten sonra Brüksel ve bütün Belçika, o dönemde kurulan Niderland Krallığı’na dahil edilmiş. Brüksel, La Haye şehriyle dönüşümlü olarak, başkent ve Kraliyet Sarayı’nın ikamet yeri olmuş.”</p>

  <p class="normal">Stock kitabı kapatıp sepete koydu.</p>

  <p class="normal">“Sonra ne olmuş?” diye ilgiyle sordu küçük Johann.</p>

  <p class="normal">“Daha sonra, 1830 yılının temmuz ayında Brüksel’i devrim alevleri sarmış. Ülkenin her köşesinde halkın kanı dökülmüş. Dört gün boyunca, ayaklanan halkla Kraliyet askerleri arasında sokak çatışmaları olmuş. İsyancılar kazanmış ve Brüksel, bağımsız Belçika Krallığı’nın başkenti olmuş...”</p>

  <p class="ortayazi">***</p>

  <p class="normal">Ertesi sabah, pazar günü, şafak sökerken Stock, karısı ve oğlu, şehir surlarını geçtikten hemen sonra, yol üstündeki bir meyhanenin yanında yolcu arabasından indiler. Tanıdık bir Alman zanaatkâr, onları, Aşağı şehirde, Schelde kanalının yanındaki evinde misafir etti.</p>

  <p class="normal">Küçük Johann yolculuk sırasında hiç mi hiç yorulmamıştı ve annesiyle babası konuksever hemşerilerinin evinde dinlenirken, o, basık tavanlı derli toplu küçük evden çıkarak kırlara doğru yürüdü. Şehrin kenar mahallelerinde hava temiz ve berraktı. Johann, birkaç kola ayrılan ve kanalın yakınlarında şehri ikiye bölen Senne nehrini gördü. Kafalarında kocaman şapkalar taşıyan kadınlar, kıyıda çamaşır yıkıyor; uzaklarda bir otlakta, çobanlar hayvan güdüyordu. Birkaç atlı tırıs halinde çocuğun yanından geçti.</p>

  <p class="normal">“Sakın gözden kaybolma,” tembihini unutan Johann, yamru yumru, dar ve temiz sokaklardan yukarı doğru yürümeye başladı. Yürüdükçe insanlar çoğalıyordu.</p>

  <p class="normal">Aşağı şehirdeki insanlar, Johann’a yabancı olan Felemenkçe konuşuyordu. Bu pazar sabahında da, ciddi koyu renk elbiseler giymiş müminler ellerinde İncil’lerle kilisedeki ayine yetişmek için acele ediyordu.</p>

  <p class="normal">Çocuk yukarı çıktıkça etrafındaki sokaklar daha güzel ve geniş, evler daha görkemli oluyordu. Kulağına Fransızca konuşmalar çalındı. Bakıcıları, eğitmenleri veya dadılarıyla birlikte gezinen süslü püslü çocukların oynadığı bir parka girdi. Çocukların hepsi Johann’a hayretle baktı. Basit, temiz elbiseleri, tahta pabuçları ve savrulan saçlarıyla Johann gerçekten de bu muhteşem parkta bir tuhaf duruyordu.</p>

  <p class="normal">Biraz gezindikten sonra parktan çıktı ve kendisini Mazlumlar Meydanı’nda buldu. Burada, 1830 yılında özgürlük için verilen kavgada düşenlerin anısına yapılan şehitlik vardı. Johann, parktan gizlice kopardığı küçük bir leylak dalını kahramanların anıtına koydu.</p>

  <p class="normal">“Oo!” dedi pelerinli bir bay, küçük çocuğun anıta derin bir saygıyla baktığını fark edince. “Çiçek getirdiğin bu insanlar hakkında ne biliyorsun?”</p>

  <p class="normal">“Onlar iyi insanlarmış. Hollanda Kraliyet askerlerinden korkmamışlar ve halkın daha iyi yaşayabilmesi için dört gün savaşmışlar,” dedi Johann ve utangaç bir gülümsemeyle ekledi: “Büyüyünce ben de halk için, yoksulların olmaması için, dünyadaki herkesin zengin olması için mücadele edeceğim.”</p>

  <p class="normal">“Anladığım kadarıyla sen zeki bir çocuksun. Nerede yaşıyorsun?”</p>

  <p class="normal">Johann ne söyleyeceğini bilemedi. Ancak şimdi, anne ve babasını dinlemeyerek uzaklara geldiğini, eve nasıl döneceğini bilmediğini anımsadı.</p>

  <p class="normal">Solgun ve yorgun yüzlü pelerinli adam, çocuğun tereddütünü ve şaşkınlığını fark etti.</p>

  <p class="normal">“Evsiz misin? Adın ne?”</p>

  <p class="normal">“Evsiz değilim. Biz Paris’ten henüz bu sabah geldik ve babamın bir arkadaşına yerleştik. Adım Johann Stock.”</p>

  <p class="normal">“Sen terzinin oğlusun. Baban topallıyor, değil mi?”</p>

  <p class="normal">“Babam benim yaşımdayken topallamıyormuş,” diye cevap verdi Johann.</p>

  <p class="normal">Birkaç dakika sonra Ferdinand Freiligrath, küçük Johann’la birlikte Brüksel sokaklarında yürüyor ve onunla eski bir dost gibi canlı bir şekilde konuşuyordu.</p>

  <p class="normal">Valilik Meydanı’nda, çocuğu küçük bir kafeye götürdü ve bir bardak kahve ve sıcak sosis ısmarladı.</p>

  <p class="normal">“Evlat, sen herhalde iyice acıkmışsın,” dedi şair, küçük Parislinin kıskanılacak bir iştahla yiyişini zevkle izlerken.</p>

  <p class="normal">“Ya siz kimsiniz?” diye sordu Johann, bisküvilerle dolu tabağı özenle temizlerken.</p>

  <p class="normal">“Adım Freiligrath.”</p>

  <p class="normal">Şairin genellikle sönük olan gözleri şimdi iyiniyetli bir gülümsemeyle alevlendi. Johann düşündü.</p>

  <p class="normal">“Ne iş yapıyorsunuz?”</p>

  <p class="normal">“Şiir yazıyorum.”</p>

  <p class="normal">Johann sevindi.</p>

  <p class="normal">“Biliyorum. Sonra da onları şarkı gibi söylüyorlar,” diye söze girdi, kendinden memnun bir şekilde ve “siz bu şarkıyı biliyor musunuz?” diyerek kısık bir sesle söylemeye başladı:</p>

  <p class="indentmetin">Çalıyor dünya üzerinde borular: Özgürlük!</p>

  <p class="indentmetin">Kalkıyor dünya savaşa.</p>

  <p class="indentmetin">Dalgalanıyor kutsal savaşın bayrağı,</p>

  <p class="indentmetin">Geliyor halklar sayısızca...</p>

  <div class="clrb"/>

  <p class="normal">“Bravo!” diye bağırdı Freiligrath, “Chartistlerin marşını sana Fransızcaya kim çevirdi?”</p>

  <p class="normal">“Babam bu marşı söylüyor, annem ise Marseillaise’i daha çok seviyor,” dedi Johann, kendini beğenmiş bir tavırla.</p>

  <p class="normal">Kafeden çıktılar. Çocuk, gotik tarzda yapılmış, göklere doğru uzanan kulesinde, kanat açmış baş melek Mikail figürünün bulunduğu olağanüstü binaya baktı. Freiligrath ona, bu belediye binasının XV. yüzyılda, İspanya hakimiyeti döneminde inşa edildiğini ve kulenin yüksekliğinin birkaç yüz foot olduğunu anlattı.</p>

  <p class="normal">Johann, çok beğendiği bu yabancı şehirde biraz daha dolaşmak istiyordu, ama şair hiçbir itirazı kabul etmedi. Freiligrath, oğullarını kaybetmiş anne-babanın endişelenmiş olabileceğini tahmin etmişti. Bir fayton çağırdı ve Johann’ı tanıdık bir Alman’ın yanına götürdü. Alman, Johann Stock’un kimin evine yerleştiğini öğrenmelerine yardımcı olacaktı. Yolda çocuk, şairden kendisine şiir okumasını rica etti.</p>

  <p class="normal">“Şiirlerin nasıl yapıldığını anlamak istiyorum,” diyordu Johann ciddiyetle.</p>

  <p class="normal">Ferdinand cumhuriyet için yazdığı şiirlerini çocuğa okudu:</p>

  <p class="indentmetin">Cumhuriyet! Cumhuriyet!</p>

  <p class="indentmetin">O amansız, yüce bir çatışmaydı!</p>

  <p class="indentmetin">Biz yendik kısa sürede:</p>

  <p class="indentmetin">Cumhuriyeti kurduk süngüyle,</p>

  <p class="indentmetin">Üç gün - ve çatışma bitti!</p>

  <p class="indentmetin">Cumhuriyet! Cumhuriyet!</p>

  <p class="indentmetin">Yaşasın Cumhuriyet!</p>

  <p class="indentmetin">Cumhuriyet! Cumhuriyet!<br class="chapter"/></p>

  <p class="indentmetin">Peşimizden yetişti acele haber:</p>

  <p class="indentmetin">Cumhuriyet kazanılmış!</p>

  <p class="indentmetin">Sayemizde tarih bugün</p>

  <p class="indentmetin">Söylüyor cesur mısralarını</p>

  <p class="indentmetin">Cumhuriyet! Cumhuriyet!</p>

  <p class="indentmetin">Yaşasın Cumhuriyet!</p>

  <div class="clrb"/>

  <p class="normal">Freiligrath ancak akşam üzeri, küçük Johann’ı, bir hayli endişelenmiş anne ve babasına teslim edebildi.</p>

  <p class="normal">Birkaç gün sonra Stock, ‘Yeşil hiyaban’da, modacı bir terzinin atölyesinde işe başladı. Küçük Johann’ı, birkaç ‘hayırsever dindarın’ yoksul çocuklar için kurduğu okula yerleştirmeyi başardılar. Geneviève bundan böyle ağır günlük işten kurtulmuştu. İkinci çocuğunu bekliyordu.</p>

  <p class="ortayazi">***</p>

  <p class="normal">Wilhelm Weitling, Stock’tan kısa bir süre önce Londra’dan Brüksel’e gelmişti. İngiltere’de kaldığı süre, onu hayal kırıklığına uğratmıştı. ‘Adiller Birliği’nin Karl Schapper, Joseph Moll ve Heinrich Bauer gibi önderleri, onu dostça karşılamış ama kısa bir süre sonra bu yeni yetme kâhinden uzaklaşmışlardı. Eski terzi Wilhelm Weitling, kendisinin bir kâhin olduğuna inanıyordu.</p>

  <p class="normal">İngiltere’de Chartist hareket dalga dalga yayılıp yükselirken; emekçiler bütün baskılara rağmen, günlük çalışma süresinin on saate düşürülmesi, emeğe daha iyi bir ücret ödenmesi ve cezaevlerine kapatılan önderlerinin serbest bırakılması için grevler yapıp toplantılar düzenlerken, Weitling, Alman mültecileri arasında güzel konuşmalar yapıyor ve bütün dünyada konuşulabilecek ortak bir dil yaratmayı öneriyordu. Ona göre, böyle ortak bir dil olmadan işçi sınıfının birleşmesi mümkün değildi.</p>

  <p class="normal">“İşçiler için ortak bir dil mi? Bu önemli mi?” diye soruyorlardı hayretle veya can sıkıntısıyla. “Hangi dili konuşursa konuşsun proletarya her yerde aynı sömürü, açlık ve ağır çalışma koşullarıyla yüzyüze.”</p>

  <p class="normal">Weitling, aynı zamanda, ilk doğduğu haliyle Hıristiyanlığın, gerçek komünizmin ta kendisi olduğunu ispatlamaya çalışıyordu ısrarla. Ve o bunlarla uğraşırken, İngiltere’nin dört bir yanında işçiler, Parlamento’ya gönderilmek üzere hazırladıkları toplu dilekçeler için imza topluyorlardı. Toplanan imza sayısı bir milyonu geçmişti. Weitling ile Londra aydın teşkilatının diğer önderleri arasındaki teorik ayrılıklar gittikçe derinleşiyordu. Weitling, kırgın dahiyi oynayarak, düne kadar fikirdaş olduğu insanlardan uzaklaşmış, işçi sınıfından ve onun mücadelesinden günden güne kopmuştu.</p>

  <p class="normal">Belçika başkentine yeni kitabı ‘İnsanlığın Gerçek Yüzü’nü bitirmiş olarak geldi. Bu kitapta bir kâhinin ses tonuyla komünizmden Hıristiyanlığa geçişi vâzediyordu. Bundan habersiz olan Marx, Wilhelm Weitling’i değer verdiği bir dostu gibi karşıladı.</p>

  <p class="normal">Weitling’in muhabirlik yeteneğine değer veren Marx ve Engels, daha 1845 baharında Londra’da komünist bir dergi yayınlamayı önermişlerdi. Ama o, öneriyi reddetmişti. Bu dönemde Brüksel’e şöyle yazdı:</p>

  <p class="normal">“Değerli dostlar!</p>

  <p class="normal">Faaliyet halindeki komünistler arasında fikir birliği yok. Bu, özellikle fedakârlık gerektiren ve herkesin davaya karşı duyduğu sorumluluk ve azim ölçüsünde daha az veya daha çok şey yapmasının şart olduğu durumlarda kendini gösteriyor. Ama ben düşüncemi yarıda kesmek zorundayım: Kısacası, iş öyle ki, burada bir dergi çıkarmayı zor görüyorum; daha doğrusu onun redaksiyonuyla herhangi bir ilgim olsun istemiyorum. Eğer aynı içerikte böyle bir mektubu bana bir ay önce göndermiş olsaydınız, o zaman büyük bir zevkle, bu planın gerçekleşmesi için elimden gelen her şeyi yapardım. Ama şimdi artık benim için çok geç. Ben, daima, sonuna kadar sabrederim ama şurama kadar geldiğinde de hemen kararımı veririm. Şimdi de böyle oldu. İşte artık her tür yazarlığı bırakalı bir hafta oldu. Çok tutulan bir malın üretimine soyundum. Kalan paramı makine ısmarlamak ve numune hazırlamak için harcadım. Bu akşam yine paraya ihtiyacım olacak ve ben nereden bulacağımı bilmiyorum (ancak yarın 2 pound alabilirim)... Bu tür bir derginin redaksiyonu daima nankör bir iş olmuştur. Her ihtimale karşı ben bu işi ancak sizin teklifiniz doğrultusunda yaparım, kastettiğim ise, her yazının yazarının imzasıyla yayınlanması. Ama böyle bir durumda da birçok insan yazı getirir ve aralarından seçme yapmak zorunda kalırız. Bu durumda da, insan ancak düşman kazanır. Üstüne üstlük, bir de bakmışsın ki, başka insanların kafalarını zenginleştirmek ya da daraltmak üzere benim kafamdan da nelerin akması gerektiği konusunda tavsiye toplantıları yapmaya ve oy çokluğu sağlayarak kararlar almaya başlamışlar.</p>

  <p class="normal">Sözün kısası, bu işte, ‘Junge Generation’ ve ‘Hülferuf’u yayınlarken sahip olduğum o özgürlükten yoksun olacağım. Bundan dolayı, temsilcilere ret cevabı verdim.”</p>

  <p class="normal">Weitling, Brüksel’e geldikten sonra Marx’ı sıkça ziyaret etti. Karl, ufak tefek kırgınlıkların, onun kendine duyduğu sevginin aldığı yaranın ve kendini beğenmişliğinin bu politik eylemciyi tamamen değiştirdiğini çok geçmeden anladı.</p>

  <p class="normal">Bir akşam Johann Stock, Marx’a gitti. Kapıyı Lenchen açtı ve onu içtenlikle selamlayarak Karl’ın çalışma odasına götürdü. Oda dumanlı ve gürültülüydü. Stock, orada bulunanlardan Marx dışında kimseyi tanımıyordu. Stock’a çok genç gelen Engels, sanki kırk yıllık dostuymuş gibi, terziyle çok sıcak ve içten tokalaştı.</p>

  <p class="normal">Odadaki konuklar arasından sempatik yüzlü biri ismini söyledi: Westphalen.</p>

  <p class="normal">“Kayınbiraderim ve çocukluk arkadaşım,” diye açıkladı Karl, Johann’a ve diğerlerini de tanıttı: Bu Joseph Weydemeyer; tüm Westfalialılar gibi hırslı ve sözüne sadık. İşte tanışın, bu, soğuk ve karanlık Rusya’dan Bay Annenkov. Bu da ünlü Weitling’in ta kendisi!”</p>

  <p class="normal">Johann, karşısında uzun boylu, pardösüsü düzgün vücudunu saran, yakışıklı bir sarışın gördü. Ayağındaki dar ayakkabılar parlıyordu.</p>

  <p class="normal">“Bu gerçekten işçi mi?” diye kuşkuyla geçirdi içinden Stock, öylesine çok beğendiği ‘Uyum ve Özgürlüğün Güvencesi’ kitabının yazarı Weitling’i kaba bir şekilde süzerken. Düzgün kesilmiş sakalı, pomatlanmış saçları ve kendini beğenmiş havasıyla Weitling, zengin bir mağaza sahibini andırıyordu. Ama Stock’un dikkatli gözleri, onun çatık kaşlarının altındaki huzursuz bakışlarını, ince, belirgin, titrek dudaklarındaki gerilimi yakaladı. Stock karşısında, bir şeylere kızmış, zayıf karakterli, moral durumu çabucak değişebilen bir insan durduğunu anladı.</p>

  <p class="normal">“Hayır, barikatta yanımda böyle birisinin olmasını istemezdim,” diye geçirdi tekrar içinden Johann. Bir süredir, yeni birileriyle tanışırken, eğer ateş altında olsaydı bu insana güvenip güvenemeyeceğini soruyordu mutlaka, kendi kendine.</p>

  <p class="normal">Herkes, yeşil örtülü, küçük masanın etrafına oturdu. Pavel Annenkov, kısa bir süre önce, Grigoriy Mihayloviç Tolstoy’un tavsiye mektubuyla Karl Marx’a gelmişti.</p>

  <p class="normal">Karl Marx’ı Paris’ten tanıyan toprak ağası, Annenkov hakkında şöyle yazıyordu:</p>

  <p class="normal">“Sevgili dostum! Size Bay Annenkov’u tavsiye ediyorum. Bu adamı her yönden beğeneceğinizi umarım. Onu sevmeniz için görmeniz yeterli. O, size beni anlatır. Şu anda size, söylemek istediğim her şeyi yazmama imkân yok, çünkü birkaç dakika sonra Petersburg’a hareket ediyorum.</p>

  <p class="normal">Dostça duygularımın içtenliğini kabul etmenizi rica ediyorum.</p>

  <p class="normal">Hoşça kalın ve sizin gerçek dostunuz Tolstoy’u unutmayın.”</p>

  <p class="normal">Annenkov, etrafındaki her şeyi büyük bir dikkatle inceliyordu. Marx’tan çok etkilenmişti.</p>

  <p class="normal">“Bu adam gerçekten de irade, enerji ve sarsılmaz bir inançtan ibaret. Rusya’da karşılaştığım mangalda kül bırakmayan gevezelerle ne kadar korkunç bir tezat oluşturuyor,” dedi, Edgar Westphalen’e dönerek.</p>

  <p class="normal">Karl, elinde kurşunkalemle kağıda bir şeyler yazıyordu. Çok uzun boylu Engels, ayağa kalkmış, ciddi bir şekilde, orada toplanmış olanlara, kendilerini emekçilerin kurtuluşuna adamış olan insanların, gelişen olaylar karşısında ortak bir bakış açısı oluşturmasının taşıdığı önemi anlatıyordu.</p>

  <p class="normal">Düşünce ve eylemde birlik sağlanmalıydı; bütün sorunların tek tek teorik açıklamasını yapmaya imkanı ve zamanı olmayanların anlayıp benimseyeceği bir doktrin yaratmak zorunluydu.</p>

  <p class="normal">Engels, giderek artan bir hevesle konuşuyordu; heyecanlandı ve hafifçe kekelemeye başladı.</p>

  <p class="normal">Stock, onun sözlerini dikkatle dinliyordu. Engels, Weitling’e emekçilerin vaazlarla değil, bilimsel bir propagandayla kazanılacağını ispatlamaya çalışıyordu.</p>

  <p class="normal">Bu toplantıda özellikle, ilk aşamada ne tür kitapların yayınlanacağı tartışılıyordu. Weitling, kendi ktaplarının önemli olduğunda ısrar ediyor, derhal yayınlanmalarını istiyordu.</p>

  <p class="normal">Marx aniden kalktı ve burun buruna gelene kadar yaklaştı Weitling’e. Gözleri ciddi bir şekilde bakıyordu. Hareketleri biraz kabacaydı.</p>

  <p class="normal">“Söyleyin, bakalım Weitling,” diye sordu gürleyen bir sesle Karl, “bugün sizin teorik fikirleriniz neler? Komünizmin fikirleriyle hıristiyan dogmaları arasında nasıl bir ilişki kuruyorsunuz. Son kitapçığınızda bu ikisi arasında uyum sağlama saçmalığında bulunarak kısır bir döngüye giriyorsunuz.”</p>

  <p class="normal">Weitling şaşırdı. Toplananları güvensiz bir bakışla yokladı ve amacının ne olduğunu anlatmaya koyuldu.</p>

  <p class="normal">“Yeni teoriler yaratmaya gerek yok; zamanın ve deneylerin artık sınadığı teorileri ele almak gerekiyor,” dedi ve devam etti. “Her yerde karşılaştıkları haksızlıklar, aşağılamalar ve bulundukları durum konusunda işçilerin gözünü açmak gerekiyor. İşçi, bugün güçlü olanların vaatlerine kanmamalı, sadece kendi gücüne güvenmeli, demokratik ve komünist cemaatler kurmalı.”</p>

  <p class="normal">Weitling, uzun süre konuştu. Konuşması gittikçe anlamsızlaşıyor ve bazen bağlantısız oluyordu. Engels’in her söylediği ne kadar ikna ediciyse ve her düşüncesi bir öncekini ciddi bir düzenle takip ediyorsa Weitling’in sözleri de bir o kadar çelişkili, bağlantısız ve karışıktı. İçerik bakımından hiçbir sonuç çıkarılamıyordu. Marx onu dinlerken kurşunkalemle masaya hafifçe vurdu ve yüzü giderek daha çok karardı. Kaşları çatıldı, gözleri parladı. Aniden kalktı, doğrudan Weitling’in yüzüne baktı ve onun sözünü kesti:</p>

  <p class="normal">“Ciddi herhangi bir bakış açısı ve slogan ortaya koymadan halkı tahrik etmek, onu kandırmak anlamına gelir!” diye bağırdı. “Ve bilmelisiniz ki, Weitling, günümüzde, kesin bilimsel bir fikir olmadan, sınanmış bir teori olmadan işçilere gitmek, sıradan insanları her şeye güvenen eşekler yerine koyan şerefsiz ve boş bir kahin olmak demektir... Siz haklı değilsiniz, haklı değilsiniz! Politik bir doktrine sahip olmayan insanlar, işçilerin başına çok bela getirmiştir ve şimdi sorumluluklarının farkında olmadan, soyundukları davayı bizzat yok etmekle tehdit ediyorlar.”</p>

  <p class="normal">Weitling parladı, ayağa kalktı ve beklenmedik bir şekilde düzgün ve kendinden emin bir ifadeyle konuşmaya başladı:</p>

  <p class="normal">“Bana aptal ve boşboğaz diyorlar! Avrupa’daki bütün emekçilerin tanıdığı bana! Ben, adalet, dayanışma ve kardeşlik adına aynı bayrağın altında yüzlerce insan topladım. Ama siz, saldırılarınızla beni gücendiremezsiniz, Marx. Birçok ülkeden bana gelen, minnet dolu mektupları hatırlıyorum. Eğer gerekirse, beni, o mektupları yazanlar yargılayacaktır, halkın ihtiyaçlarına yabancı olan siz değil. Benim, beni anlayan emekçiler arasındaki çalışmalarım, halkın çektiklerinden ve ihtiyaçlarından habersiz olarak bürolarda üretilmiş her tür kitabi ideoloji ve eleştiriden çok daha önemli. Siz eğitmek istediğiniz insanlardan çok uzaklarda yaşıyorsunuz. Siz ne biliyorsunuz? Siz halka nasıl yardım edebilirsiniz?”</p>

  <p class="normal">Weitling, son sözlerini yüksek sesle söylerken başını dimdik kaldırarak herkesi tepeden tırnağa süzdü. Ama birden geri çekilip hemen oturdu. Onun sözlerinden artık çok sinirlenen Karl, öyle bir güçle masaya vurdu ki, sallanan lambanın ışığı titremeye başladı. Marx sararmış bir halde bağırdı:</p>

  <p class="normal">“Cehalet, şimdiye kadar hiç kimseye yardım etmemiştir asla!”</p>

  <p class="normal">Sonra hızla yerinden kalktı ve sandalyeyi sert bir şekilde kenara itti.</p>

  <p class="normal">Arkasından, herkes yerinden kalktı. Böylece toplantı bitti. Kısa bir süre sonra dağılmaya başladılar.</p>

  <p class="normal">Johann Stock, Annenkov’la birlikte çıktı. Her ikisi de, bu akşam Marx’ın evinde olanlardan derin bir şekilde etkilenmişlerdi.</p>

  <p class="normal">“Weitling bu mu? Ben onun şişinip duran bir hindi değil de gerçek bir insan olduğunu zannediyordum,” dedi Stock, yeni ahbabına. “Ama Marx ne kadar olağanüstü, ne kadar büyük bir beyin.”</p>

  <p class="normal">“Marx’ın söylediği her şey, ne şekilde söylerse söylesin, derin ve doğru. O, olağanüstü bir insan. Böyleleri dünyada az bulunur,” diye onayladı Annenkov.</p>

  <p class="normal">Titrek ışıklı bir fenerin yanında dostça ayrıldılar.</p>

  <p class="normal">Johann’ı yine şiddetli bir mücadele etme isteği sardı. “Biz Weitling’in vaazlarıyla değil, zaferi kazanacağımıza duyduğumuz sağlam, bilimsel inancımızla silahlanıp ayaklanacağız. Bu bilimi Marx gibi insanlar ve mücadeleciler biliyor,” diye düşünüyordu.</p>

  <p class="normal">Annenkov, Brüksel’de, tasarladığından çok kaldı ve d’Alliance sokağındaki sakin evi sık sık ziyaret etmeye başladı.</p>

  <p class="normal">Çoğu zaman, ülkesini terk edip Avrupa’da gezginlik yaparken ferahlık duygusuna kapılırdı. Bütün dünya boğucuydu; ama Rusya’nın atmosferi ona tümüyle çekilmez geliyordu. Annenkov, sesini kısmadan ve çevresini korkuyla gözlemek zorunda kalmadan konuşmayı seviyordu. Söyleyeceği herhangi bir liberal söz için kendisini bekleyen acımasız hesaplaşma –artık birçok arkadaşına olduğu gibi– korkusunu ve kaygısını içinde taşımaktan utanıyordu.</p>

  <p class="normal">Yüksek yaratıcılık yetenekleri yoktu ama düşünmeyi, insanlar ve fikirler arasından en yücelerini ve en ilericilerini ayırt etmeyi biliyordu. Marx’ın her şeyi onu derinden etkiliyordu. Onun gibi bir Rus toprak ağasına, Marx’ın, aşırı gibi görünse de son tahlilde tutarlı gelen keskin açıklamalarını saatlerce zevkle dinlemişti. Marx ve Engels’te; Moskova’da ve Petersburg’daki birçok arkadaşında ve kendisinde olmayan özelliği keşfetmişti: Düşünce ve eylemin birliği.</p>

  <p class="normal">Annenkov, Marx’ın irade ve inancının korkunç gücüne gittikçe daha fazla teslim oluyordu.</p>

  <p class="normal">Karl’la konuşmaktan sınırsız bir haz duyuyordu.</p>

  <p class="normal">“Öyle insanlar vardır ki,” diye düşünüyordu, “tanıdıkça gözünde küçülürler; onlarla geçirdiğin zaman, havaya uçmuştur. Oysa Marx bir dağ gibi. Büyüklüğünü uzaktan kestiremiyorsun; yaklaşınca görüyorsun ki, doruğu göklerde kaybolmuş.”</p>

  <p class="normal">Annenkov, Karl’ın sıradışılığına, sadeliğine hayret ediyordu. Bazen yanına gittiğinde Rus toprak ağası onu, yaramaz bir çocuk gibi çocuklarla eğlenirken veya Lenchen’le büyük bir zevkle satranç oynarken bulurdu. Karl, oyunu kazanınca nasıl da seviniyordu!</p>

  <p class="normal">“Gerçekten de, yüce olan sadedir,” diye konuşuyordu o zaman Annenkov.</p>

  <p class="normal">Genellikle, oldukça mütevazı bir akşam yemeğinden sonra Karl, onu çalışma odasına davet ederdi; orada puro içerek geç saatlere kadar sohbet ederlerdi.</p>

  <p class="normal">Marx, köle sahipleri ve fedakâr devrimcilerin, cahillerin ve dahi yazarların ülkesi, uzak ve mistik Rusya hakkında soru sormaktan ve dinlemekten yorulmuyordu.</p>

  <p class="normal">“Sizi temin ederim ki,” diye anlatıyordu Annenkov bir seferinde Marx’a, “artık hakkında birçok şey duyduğunuz arkadaşım Belinskiy, sizi ve Engels’i sadece teorik çalışmalarınızdan değil, politik mücadelenizden de tanıyor. Tıpkı şimdi sizinle konuştuğumuz gibi bunu onunla da defalarca konuştuk. O, büyük bir özenle, yayınlandıktan hemen sonra ‘Alman-Fransız Yıllıkları’nı inceliyordu. Özellikle sizin ‘Hegel Felsefesine Eleştiri’ yazınızın Belinskiy’i oldukça alakâdar ettiğini hatırlıyorum ve eminim ki, bu yazı onu canlandırdı ve manevi huzur verdi; çünkü birçok konuda gözlerini açtı. Sizinki gibi derin düşünceleri hangi düşünen insan umursamadan geçebilir. Birçoğunu ezbere biliyorum. ‘Din, ezilen yaratığın iç çekişi, kalpsiz dünyanın ruhu; halkın afyonudur.’”</p>

  <p class="normal">Marx’tan bu sözleri aktaran Pavel Vasilyeviç, gayri iradi yerinden kalktı ve sesine duygusal bir ahenk verdi. Gözlerinin içiyle gülümseyen Karl ona koltuğu uzattı. Annenkov kendine geldi, oturdu ve daha sakin bir şekilde devam etti:</p>

  <p class="normal">“Belinskiy gibi böylesine çok yetenekli bir insanın sizin Hegel’in dünya görüşü üzerine yazınızın büyük önemini anlamaması mümkün değil. Maalesef bizim Ruslar, Belinskiy bile, Nikolay yönetimi altında, bütün düşündüklerini yayınlayamazlar. Birçok kez arkadaşlarının ve tabii ki benim de önümde açıkladığı fikirlerine göre, Belinskiy, yayınlanmamış ve halka ulaştırılmamış gerçeğin sadece ölü bir sermaye olduğuna inanıyor. Emin olduğum bir şey var: Eğer Belinskiy’i kemiren hastalık, onu yakında öldürmezse, birçok felaketi ve sefaleti tanımış bu kusursuz dahi komünizme ulaşacak...”</p>

  <p class="normal">Marx ve Annenkov, Slav halklarının kaderi üzerine uzun süre konuştular.</p>

  <p class="normal">“Her ne kadar bütün Slav dilleri birbirine yakın ve benzer görünüyorsa da, benim Batı Avrupalı kulağıma en hoş geleni Rusça,” dedi Karl.</p>

  <p class="ortayazi">***</p>

  <p class="normal">Stock, özenli ve becerikli bir terzi olarak tanınıyordu. Uzun süre Paris’te çalışmış olması da büyük bir avantajdı.</p>

  <p class="normal">Atölyenin sahibi ona en zor siparişleri veriyordu. Modern ceketleri ve dar pantolonları hiç kimse ondan daha iyi dikemezdi. Son Paris modellerinin özelliklerini biliyor; arkadan zengin süslemeli pardösüler ve redingotlar dikebiliyordu. Brüksel’de sadece, ancak şık giyinen bir erkeğin gerçek bir aristokrat olabileceğine inanan en hırslı züppeler yani Lord Dandy’ye tapanlar bu tür süsleri ısmarlayabiliyordu.</p>

  <p class="normal">Brüksel’in en gösterişli atölyelerinden biri olan Yeşil Hiyaban’daki atölyenin sahibi de hiç Paris’e gitmemişti ve bundan dolayı Stock’un fikirlerine özellikle önem veriyordu.</p>

  <p class="normal">“Ne düşünüyorsun bu pardösü hakkında,” diye soruyordu Johann’a, Fransa’dan gelen eski bir moda dergisini göstererek.</p>

  <p class="normal">“Çok geniş,” diye cevap veriyordu Johann, dergide resmedilen, burulmuş gür bıyıkları yanaklarının yarısını kapatan uzun saçlı bayın elbisesini profesyonel bir merakla incelerken. “Şimdi Parisli baylar, eldiven gibi dar pardösüler giyiyorlar. Açık renk pötü kareleri daha şık duran pantolon ve ceketleri görünsün diye, pardösülerinin sadece üstten bir düğmesini ilikliyorlar. Küçük ipek kaşkol, sert yakada dar bir çizgi izi bırakacak şekilde boğazı sıkıca sarmalı.”</p>

  <p class="normal">“Evet ama kol ve kıvrımı?” diye soruyordu patron ve makastar.</p>

  <p class="normal">“Vücudu kavrayacak şekilde; kol daracık, manşetsiz ve iki düğmeli.”</p>

  <p class="normal">“Bu çok şık,” diye heyecan krizine kapılıyordu makastar. “Bizim Kral I. Leopold bile böyle bir takıma hayır diyemeyecek. Ya pardösüde kaç düğme var?”</p>

  <p class="normal">“Altı,” diye cevap veriyordu Stock. “Redingotlara ise bu yıl, iki tarafından dörder olmak üzere sekiz düğme dikmek gerekiyor.”</p>

  <p class="normal">“Evet, Fransa büyük bir ülke! Modanın yasalarını o koyuyor,” diye iç çekiyordu patron, Parisli ustasına büyük bir hayranlık duyarak.</p>

  <p class="normal">Johann ise garantili bir işi olduğuna seviniyordu. On iki saatlik işgününden sonra, sıklıkla, bu mart günlerinde sosyalistlerin sürekli toplandığı, atölyenin yakınlarındaki küçük bir kafeye gidiyordu.</p>

  <p class="normal">Stock, orada gazetelere de göz atabiliyordu. Gazeteler, İrlanda’da meçhul bir hastalığın kemirdiği patatesler yüzünden birçok insanın açlıktan öldüğünü yazıyordu. İrlandalılar, yosun ve otla besleniyormuş, memleketlerini terk edip şehre kaçıyorlarmış, orada atıkları toplayıp çöplüklerde eşeleniyorlarmış. Yüz binin üzerinde İrlandalı, karşılarına çıkan ilk gemiye atlayıp Kanada ve Birleşik Amerika’ya gitmiş.</p>

  <p class="normal">“Zavallı İrlandalılar,” diye yazıyordu ‘Brüksel’ gazetesi, “tüm gemileri tıka basa dolduruyorlar. Onları sık sık, üzerlerinde hiçbir tıbbi müdahale gereci olmayan kırık dökük gemilerle taşıyorlar. Artık iki yıldır yiyecek bulunmayan ülkelerinden kaçanların oluşturduğu hemen hemen her grupta verem ve başka bulaşıcı hastalıklar taşıyanlar var. İrlandalı sığınmacıların yüzde on altıdan fazlası, yolculuk sırasında veya Yeni Dünya’ya vardıklarından hemen sonra kapatıldıkları karantina bölgelerinde öldüler.”</p>

  <p class="normal">Gazeteler, Rus Çarı I. Nikolay’ın askerlerinin Kafkas dağlarında, Müslümanların önderi Şeyh Şamil’le kanlı çatışmalarını ısrarla sürdürdüklerini, İngiliz Parlamentosu’na yüz kırk dokuz toplu dilekçenin verildiğini yazıyordu. Bir buçuk milyon insan bu dilekçelerin altına imzasını koymuştu. Halk, cezaevlerinde çürüyen Chartistlerin serbest bırakılmasını istiyordu...</p>

  <p class="normal">Stock düşünceli bir şekilde başını sallıyordu. Ne çok acı vardı her yerde! Tütün tabakasını çıkarıyor, sakinleşmek için sinirli bir şekilde sigara hazırlıyordu. Kendi güçsüzlüğünü her duyumsayışında daima içini öfke kaplıyordu.</p>

  <p class="normal">Bir seferinde, dar salonun karşı köşesinden birileri seslendi. Bilardonun bile olmadığı bu mahalle kafesinde küçük yuvarlak masalar vardı ve duvarın önünde büfenin uzun tezgahı yükseliyordu. Sol kollarında peçeteleri, tepsilerle hokkabazlık yaparak salonda servis yapan birkaç garsona sadece el hareketleriyle emirler veren ve müşterilerden gözünü ayırmayan, yüzünde umursamaz bir ifade bulunan kafe sahibi, tezgahın arkasında oturuyordu.</p>

  <p class="normal">“Stock, dostum, yanımıza otur!”</p>

  <p class="normal">Johann, koyu renk saçlarla çevrelenmiş samimi yüzü tanıdı. Freiligratht’tı. Şairi çok sempatik buluyordu. Stock fazla düşünmeden, bira bardağını alıp, çağrıldığı masaya gitti.</p>

  <p class="normal">Şairin yanında, terzinin Marx’ın evindeki fırtınalı toplantıda tanıdığı Joseph Weydemeyer oturuyordu. Stock onun hakkında çok az şey biliyordu. Westfalia doğumluydu, önceleri Prusya ordusunda topçu subayı iken gazeteciliğe soyunmuştu.</p>

  <p class="normal">Terzi, hazırladığı sigarayı yaktıktan sonra Weydemeyer’i incelemeye başladı. Stock, ihtiyarladıkça insanlara not verirken daha dikkatli oluyordu ve bundan dolayı ilk defa karşılaştığı birini sabırla izliyordu.</p>

  <p class="normal">Joseph Weydemeyer, dürüstçe bakan düşünceli gözleriyle sempati uyandırıyor; iyiniyet ve samimiyet yayıyordu. Stock düşündü: “Galiba iyi bir çocuk. Tüm insanlara, tabii bana da hemen güven veriyor.”</p>

  <p class="normal">“Bu Westfalialı Joseph iyi çocuk,” diye düşündü yine Stock, neredeyse sevgiyle. “Ama herhalde sık sık kandırılıyordur!”</p>

  <p class="normal">Bu arada Weydemeyer, Marx ve Engels’in çalışmalarının kendisini ne kadar derinden etkilediğini anlatıyordu.</p>

  <p class="normal">“Marx’ın bilimsel kapasitesi ne kadar yüksek!” dedi hayranlıkla. “Devrimci hareketin içinde yer alanları ve konumlarını ne kadar muhteşem ve doğru olarak değerlendiriyor. Örneğin ‘Hakiki Sosyalistler’ için Marx, büyük bir açıklıkla söyledi: ‘Hess, Lüning, Grün gibi ihtiyar kadınlar grubu, her tür örgütlü mücadeleyi sulandırmak veya saptırmak için karakteristik bir çaba harcıyor.”</p>

  <p class="normal">Weydemeyer’e göre, buna katılmamak elde değildi...</p>

  <p class="normal">“Bir düşünün, sadece Marx değil, Engels de hayret verici fikirler açıkladı.” Weydemeyer, bu sözleri söylerken cebinden bir defter çıkardı ve devam etti: “Hatta gördüğünüz gibi, kısa notlar aldım. İzin verirseniz size yazdıklarımdan okuyacağım: ‘Hakiki Sosyalistler’, proletaryanın mücadelesi için son derece tehlikeli kurnaz küçük burjuvalardır. Bu hakikaten karışık kafalar ve gevezeler, kuru laf kalabalığıyla Almanya’yı devrimcileştireceklerini, proletaryayı hareketlendirip kitleleri düşünmeye ve eyleme yöneltebileceklerini sanıyorlar. Saçmalık! Tüm sınıf çelişkilerini örtbas ediyorlar. Yazılarında neler saçmalamıyorlar ki!... Proudhon’dan da bazı aktarmalar yapıyorlar ama bunlar doğrudan kaynağından yapılmadığı için her şeyi oldukça değiştiriyorlar. Üstüne üstlük, proletaryanın sıkıntılarından, emeğin organizasyonu için ve alt sınıfların yaşam standardını yükseltmek amacıyla birlikler kurulmasından söz eden birkaç duygusal çağrı eklemişler. Yani, ‘Hakiki Sosyalizm’, sosyalizm sosuyla süslenmiş hazmedilmesi zor bir salata. Bütün bunları ekonomi politik konusundaki açık cehalet tamamlıyor! Onlar, toplumun mevcut durumu hakkında hiçbir şey bilmiyor. İşte Engels’in yaklaşık olarak bana söyledikleri. Onun tamamen haklı olduğu sonucuna vardım,” diye bitirdi Weydemeyer.</p>

  <p class="normal">“Evet, onu ve Marx’ı boş laflarla kandıramazsın,” dedi Stock ve kadehini kaldırarak, “‘Hakiki Sosyalistlere’ karşı, sosyalizme!” dedi ve bir çekişte birasını bitirdi.</p>

  <p class="normal">Weydemeyer, devam ederek, Marxlar’ın yaşadığı zor koşulları görünce onun ‘Alman İdeolojisi’ adlı mükemmel elyazmasını yayımlaması için yardım etmeye karar verdiğini anlattı. Ama bu iş hiç de kolay olmamıştı. Arnold Ruge, önlerine her türden engel çıkarıyordu. Ortağı, yayıncı Frebel’den, hemen Marx’la tüm ilişkilerini kesmesini istemişti.</p>

  <p class="normal">İhanet eden eski fikirdaştan daha gözü dönmüş bir düşman olamaz. Ruge, öfkesinden kuduruyor ve Karl’ın yeteneklerini inkâr edememesine rağmen onu her konuda engellemek için elinden geleni yapıyordu. Karl’dan özellikle bu yeteneklerinden dolayı daha da çok nefret ediyordu.</p>

  <p class="normal">“Cehennemin en usta şeytanları da eskiden melekmiş,” diye atıldı Stock, Joseph yeni eserin başına gelen melanetleri anlatırken.</p>

  <p class="normal">“Ama ben yine de, birkaç ‘cüretkâr’ kitap okumuş ve bir kadeh şarap içtikten sonra ‘komünistim!’ diye bağıran iki fabrikatör buldum. Onlarla ‘Alman İdeolojisi’nin üç baskısı için anlaştık. Ama bu ‘Hakiki Sosyalistler’, bu demokratlar, kitabın içeriğini öğrenince, –Weydemeyer derin bir şekilde iç çekti ve yanaklarını şişirdi– şöyle dediler: ‘Marx ve Engels bizi kırbaçlamaya hazırlanıyor, siz ise donunuzu çıkarın ve kırbaç yemek için domalın diyorsunuz. Ve üstelik kendi paramızla...’”</p>

  <p class="normal">Herkes güldü.</p>

  <p class="normal">“Siz aptalsınız,” dedi kaba bir şekilde Stock, “galiba zenginlerin komünistliğine inanmışsınız. Kalıbımı basarım ki, yayıncılar ilerde de birçok sorun çıkararak Marx’ın yapıtlarını yayınlamak istemeyeceklerdir. Ben bu cins adamları iyi tanırım. Onlar, ancak ölü bir komünistin cenaze masraflarını karşılarken cömert olurlar; burada ise söz konusu olan canlı bir kitap için para harcamak.”</p>

  <p class="normal">“Marx’ın rahat çalışabilmesi için şu ana kadar birkaç yüz frank topladım,” diye açıkladı Weydemeyer. “Onun yaptığı hepimiz için, hareketimiz için öyle önemli ki! Kitabın yayınlanması işinin nasıl hallolacağını bilmiyorum. Ama ‘Alman İdeolojisi’ yayınlanmalı. Bu; işçilerin davası, komünistlerin zaferi için gerekli.”</p>

  <p class="normal">“Lafı uzatmaya gerek yok. Doktor Marx, körün gözündeki perdeyi nasıl indireceğini bilen bir doktordur!” diye bağırdı Stock.</p>

  <p class="normal">“İyi söyledin,” diye canlandı Weydemeyer ve devam etti: “Dahiyane fikirler ve olağanüstü teorik bulgular içermesine rağmen, Marx, ‘Alman İdeolojisi’nin yayımlanması konusundaki başarısızlıkları soğukkanlılıkla karşılıyor. Çünkü bu kitapta, Feuerbach’la polemik yaparak gelecekteki insanın, mükemmel devrimcinin örneğini yaratıyor. Müthiş bir insan bu Marx! Kendini yeni çalışmasına vermiş bile; teoride olduğu gibi doğal olarak pratik mücadelede de ortalığı karıştıran, engel çıkaranlarla mücadeleye ve gelecekteki polemiklere hazır. Gerçekten, onda şöhret duygusunun gölgesi bile yok. Kitabı hâlâ baskıya girmedi; oysa o, kitabın yine de hedefine ulaştığını düşünüyor.”</p>

  <p class="normal">“Bu hedef ne sizce?” diye sordu Stock.</p>

  <p class="normal">“Kendi kafasını açmış olmak ve eski felsefi vicdanla hesaplaşmış olmak. Marx bana öyle söyledi.”</p>

  <p class="normal">“Ama nasıl olur?” diye şaşırdı Freiligrath. “Oysa biz şairler, yazarlar, bir tek şeyi tutkuyla isteriz: Eserimizin bir an önce yayınlanması. Bazen bu bizim tek amacımız olur.”</p>

  <p class="normal">“Demek ki siz sadece şöhret peşindesiniz,” diye gülümsedi Stock.</p>

  <p class="normal">“Övülme arzusu,” diye ekledi Joseph. “Ama bana öyle geliyor ki, yaratma sevinci bu olmamalı. Gerçek bir kavgacı için söz; daima bir silah, bir savaş çağrısı ve maskeleri düşürme aracıdır ama asla bir amaç değildir.”</p>

  <p class="normal">Freiligrath morardı, oymalı bir sandalyeyi yıkarak hızla kalktı, başını kaldırdı ve tüm diğer sesleri bastırarak beklenmedik bir şekilde şiir okumaya başladı:</p>

  <p class="indentmetin">Aldanma, bakıp onun çatışmada şehit olduğuna.</p>

  <p class="indentmetin">İnsanlar için bugün bilinmez olduğuna.</p>

  <p class="indentmetin">Oh, varsın boğulsun sesi kahramanın.</p>

  <p class="indentmetin">Ve sadece muhbir görsün saygı.</p>

  <p class="indentmetin">Oh, varsın dolaşsın yenilmez mücadeleciler,</p>

  <p class="indentmetin">acımasız yabancı ülkelerde, soğuk zindanlarda,</p>

  <p class="indentmetin">düşsün yoldaşlar kesik damarlarla:</p>

  <p class="indentmetin">Yine de var insanda hak, özgürlük!</p>

  <p class="indentmetin">Hak! Özgürlük!</p>

  <div class="clrb"/>

  <p class="normal">Birileri alkışladı, bir başkası da yüksek sesle bağırdı:</p>

  <p class="normal">“Bu şiirler özgür Belçika için geçerli olamaz!”</p>

  <p class="normal">Birkaç önemli bay, havalı bir şekilde kalktılar, hemen hesabı ödeyip kafeden çıktılar. Kafe sahibi, tezgahın arkasından kalktı ve şaire iki elini de uzatarak yaklaştı :</p>

  <p class="normal">“Okuyun, kardeşim! 1830’daki sokak çatışmalarında ben de yer aldım. İşte bu yara izi de –kolunu açtı– özgürlük, adalet ve anayasa için cesurca dövüştüğümün göstergesi. Dikkate değer şiirler!”</p>

  <p class="normal">Gönlü hoş olan Freiligrath devam etti :</p>

  <p class="indentmetin">Tesadüfi yenilgiyle bitmiyor mücadele,</p>

  <p class="indentmetin">her felaket karşısında daha sert olacağız,</p>

  <p class="indentmetin">daha korkunç darbe hazırlayacağız karşılığında.</p>

  <p class="indentmetin">Hak! Özgürlük! daha gür sesle bağıracağız.<br class="chapter"/></p>

  <p class="indentmetin">O, sonsuza dek onların gücü birleşik,</p>

  <p class="indentmetin">mücadelede kaynaştırıyor değişmez sadakat,</p>

  <p class="indentmetin">haklarla her yerde doğmuş özgürlük,</p>

  <p class="indentmetin">hak var, mademki çiçek açmış özgürlük.</p>

  <p class="indentmetin">Hak! Özgürlük!</p>

  <div class="clrb"/>

  <p class="normal">Stock sanki zamanı ve mekanı unuttu. Yaşamının en güzel saatleri, birbiri ardına, bir zamanlar söylenmiş şarkıların nağmeleri gibi, duyu organlarına çarpan kokuların verdiği his gibi, anısında canlandı. Bu en güzel anların tümü de mücadeleye dairdi.</p>

  <p class="indentmetin">Cesur birliklerin üzerinde dalgalanıyor bayrakları.</p>

  <p class="indentmetin">Hesaplaşılıyor altında tüm düşmanlarla.</p>

  <p class="indentmetin">Ne gam, varsın zafer bugün kaçsın bizden.</p>

  <p class="indentmetin">Yine gerçek, yarın düşmanı yere serecek!<br class="chapter"/></p>

  <p class="indentmetin">Kocaman bir çelenk öreceğiz biz o zaman.</p>

  <p class="indentmetin">İrlanda ardıcı ve Helen defnesiyle.</p>

  <p class="indentmetin">Kutsal Alman meşe ormanının dallarıyla.</p>

  <p class="indentmetin">Ve tüm ülkelerden alacağız yapraklarını!</p>

  <p class="indentmetin">Hak! Özgürlük!</p>

  <div class="clrb"/>

  <p class="normal">Freiligrath, okumasını bitirdi. Yaklaşık yirmi kişi son sözleri tekrarlamaya başladı: ‘Hak! Özgürlük!’ Ve şairi cömert alkışlarla ödüllendirdiler.</p>

  <p class="normal">Stock’un içinde ezici bir yalnız kalma isteği kabardı ve bu yüzden vedalaşıp kafeden çıktı. Bu isteği sıklıkla duyuyordu. İki yıllık hücre hapsinden sonra ortaya çıkmıştı bu istek ve geçen yıllarla birlikte artıyordu. Geneviève önce isyan etmiş ama sonra kabullenmişti.</p>

  <p class="normal">Johann bu yeni tutkusunu “yalnızlığa düşkünlük” diye nitelendiriyor, ona karşı gelemiyordu.</p>

  <p class="normal">Brüksel’e gelişinden sonra, henüz tek başına birkaç saat geçirme fırsatı bile yakalayamamıştı neredeyse.</p>

  <p class="normal">Bir zamanlar, İncil’den alınmış “Yer değiştirmek, kader değiştirmektir” sözünü duymuştu. Stock’a göre, bu düşünce bilgelikten yoksundu.</p>

  <p class="normal">“Yoksul bir kalfanın nasıl bir kaderi olabilir ki?” diye somurttu can sıkıntısıyla ve düşünceye daldı.</p>

  <p class="normal">Ama yine de, onun hayatında da değişiklikler olmuştu. Kendisi değişiyordu, insanlar değişiyordu.</p>

  <p class="normal">‘Valentino’ salonunun kürsüsünden, kısa boylu güzel konuşmacı Louis Blanc’ı, sonra da eski tanıdık geveze Paul’ü ve en sonunda da kendisini derinden etkileyen Karl Marx’ı dinlediği günden beri terzinin öğrenme arzusuyla kıvranan beyni, dağlardan vadilerden kendisine yol açan taşkın bir ırmak gibi yavaş yavaş kendi yatağını buldu ve geniş, sakin bir nehir gibi kendine güvenerek akmaya başladı.</p>

  <p class="normal">Stock çok düşünür ve okurdu. Lyon ayaklanması, Büchner’in ‘İnsan Hakları Komitesi’, Blanqui’nin ‘Mevsimler Birliği’, ‘Adiller Birliği’... bunların hepsi birer basamaktı; Stock özgürlük ve adalet mücadelesinde yeni yeni aşamalar katetmişti.</p>

  <p class="normal">Weitling’in abartılı cümleleri, yakın zamana kadar, birçok insanı etkilediği gibi onu da etkileyebilirdi. Ama her ne kadar hayat, Stock için zor bir okul olduysa da, o mükemmel bir öğrenci oldu. Ne –ne kadar güzel ve vaat dolu olurlarsa olsunlar– eylemden kopuk sözler, ne de –ilk bakışta ne kadar cesur ve içten görünürlerse görünsünler– sadece eylem; hiçbiri artık tek başına onun için bir şey ifade etmiyordu. O, yenilgilerin ve zaferlerin nedenlerini, devrimlerin içeriğini ve özelliklerini anlamak istiyordu.</p>

  <p class="normal">Karşılaştığı insanlardan sadece Marx ve Engels, onun kafasını meşgul eden birçok soruyu yanıtlayabilmişti; bir tek onlar, toplumu, tarihi ve ekonomiyi anatomik bir operasyona tabi tutarak, görünüşte mistik olan bu ebedi eşitsizliğin, yeryüzündeki bunca insanın büyük acılar çekmesinin gizini çözdüler.</p>

  <p class="normal">“Adı sefalet ve adaletsizlik olan bu cüzzam nereden türemiş ve nasıl ortaya çıkmış? Ne zaman ona yakalanmışız? Benim oğlumu neler bekliyor? Onu nasıl kurtarabilirim?” diye düşünüyordu Stock, sessiz Senne’in kollarından biri boyunca uzanan sokaktan aşağı inerken.</p>

  <p class="normal">Bu yıl Brüksel’in her tarafında sokak ve kaldırımlarda onarım çalışması vardı. Vakit hayli ilerlemiş olmasına rağmen taşçılar hâlâ çekiçlerle vuruyorlardı. Eğilerek, taşları ıslak kumun üzerine sürüklüyor, yerleştiriyor ve düzenliyorlardı. Stock, aynı işi yapan Mısır kölelerini anlatan gravürleri hatırladı. Dünyadaki yaşamın, teknolojinin geçen bin yıllar boyunca ne kadar az değiştiğini hayretle aklından geçirdi.</p>

  <p class="normal">Terzi, karanlıkta bir taşa dolandı ve baldırında keskin bir acı hissetti. Bu onu daha da hüzünlendirdi. Acının geçmesini beklemek için bir evin duvarına yaslanan Stock, sanki aniden kendisini gördü. Ürperdi. Daha otuz beş yaşındaydı; oysa saçları artık kırlaşmıştı, topallıyordu, yüzü kırışıklar içindeydi, gözleri çukura kaçmıştı.</p>

  <p class="normal">“Bizim hayatımız kısa: İşsizlik, hapishane veya kurşun; bir de bakmışsın ki mezarı boylamışsın,” diye düşündü Stock ve yeşil Hiyâbene doğru yavaş yavaş sürüklendi. “Ben hiç mutlu oldum mu acaba? Mutluluk ne demek?”</p>

  <p class="normal">Stock, yavaş yavaş ölmek üzere tıkıldığı Prusya zindanının tek kişilik taş deliğinde iki yıl kaldıktan sonra, bazen sesli bir şekilde kendi kendine konuşmaya alışmıştı. Farkında olmadan yüksek sesle kendisine soru soruyordu.</p>

  <p class="normal">Yoldan geçen bir adam, karanlıkta Stock’un yüzünü seçmeye çalıştı, başaramayınca onu ayıplayarak homurdandı ve yoluna devam etti:</p>

  <p class="normal">“Bu oğlan amma da içmiş!”</p>

  <p class="normal">Ama Johann ayıktı. Ayağındaki ağrı; artan rutubetten dolayı yerini kemiklerdeki sızlamaya bırakmıştı. Nerede olduğunu anlamak için bakındı ve Kral’ın yaşadığı Laeken Sarayı’na doğru gitmekte olduğunu fark etti. Eve gitmek için geri dönüp Schelde Boğazı’nın öte tarafında bulunan sokaktan aşağı inmesi gerekiyordu.</p>

  <p class="normal">Düşünceleri ona acı çektiriyordu. Geçmişteki olayları, bir yığın saman aktarıyormuş gibi yine gözlerinin önünden geçirdi. Kuru saplar –bir daha geri dönmemek üzere giden günler– dokununca dağıldılar ve insafsızca batmaya başladılar. Henüz genç ve sağlıklıyken, Rhône kıyısında ona sıkı sıkı sarılmış, donmak üzere olan Geneviève’i nasıl kucağında taşıdığını hatırladı. Büchner’in, büyük umut bağladıkları ‘Çağrı’yı okuyan sesini duydu. Kendisini gizlice hapishaneden özgürlüğe doğru götüren araba gıcırdadı. Kaybettikten sonra kavuştuğu Geneviève’i gördü yine ve sanki onun bütün isteklerini yerine getireceğini vaat eden Marx’ın güçlü el sıkışını hissetti.</p>

  <p class="normal">“Hiçbir şeyin mahvedemediği bu saatleri, bu anları eğer bir araya getirirsek, belki de bir tam gün oluştururlar. Bütün bu otuz beş yıl içinde, mutlu geçen bir gün! Galiba benim gibiler için az sayılmaz bu...”</p>

  <p class="normal">Johann, eve böyle düşüncelerle döndü.</p>

  <p class="ortayazi">***</p>

  <p class="normal">Bir sabah, erken saatte, atölyenin efendisi, terziyi prova salonuna çağırdı. Bütün duvarı kaplayan aynanın yanındaki kadife kaplı büyük koltukta, sivri uçlu ayakkabılar ve pahalı bir kareli pantolon giymiş, koca ayaklarını uzatmış bir bay oturuyordu.</p>

  <p class="normal">Puro içiyordu, dumanı öylesine acıydı ki terzi öksürmeye başladı.</p>

  <p class="normal">“Sen, şimdi hemen Ostende’ye gideceksin; orada, hasta olan majesteleri için en iyi ustalarımın hazırladığı elbiseleri ölçecek ve tamir edeceksin. Güvenime layık ol!” Patron, baya doğru döndü, alçak bir reverans yaptı ve Johann’ı göstererek: “Bu, işçilerimin en iyisi. Paris’te, Barış sokağında, bizzat Prens Orlèans’ın da defalarca ceket satın aldığı ünlü Lasier’nin yanında yıllarca çalışmış.”</p>

  <p class="normal">Müşteri somurttu ve kendini beğenmiş bir tavırla dişlerinin arasından konuştu.</p>

  <p class="normal">“Benim efendim Paris’teki herkesten daha iyi giyinirdi ve çok titizdir. Maalesef uzun bir hastalıktan sonra koltuğa bağlı kaldı. Son modaya göre dikilmiş elbiselere ve her ihtimale karşı saraydaki balo, av, yarış gibi durumlar için elbiselere ihtiyacı var.”</p>

  <p class="normal">Stock, bu gösterişli bayın ünlü bir aristokratın hizmetçisi olup olmadığını bu sözlerden sonra anladı.</p>

  <p class="normal">Johann, hemen gitmeliydi.</p>

  <p class="normal">“Acele edin, acele edin. Fayton bekliyor.”</p>

  <p class="normal">Hizmetçiler, kocaman bir sandığın içine özenle kağıt döşeyerek, her tür pantolonlar, uzun pardösüler, süslü redingotlar, daracık fraklar, zengin garnitürlü ve mücevher düğmeli değişik özellikte sayısız ceket yerleştiriyorlardı.</p>

  <p class="normal">Stock, kalfalardan birisine Geneviève’e uğrayıp, kendisinin deniz kıyısından ancak iki gün sonra dönebileceğini söylemesini rica etti.</p>

  <p class="normal">Sandıklar, bavullar, kocaman şapka kutularıyla yüklü araba öğlen yola çıktı. Majestelerinin kendini beğenmiş şişman hizmetçisi, yol boyunca, kendisini, hastalıklarını, değişik yolculuklarını anlattı ama bunca çeşitte elbise götürdüğü hasta efendisi hakkında bir tek söz bile etmedi.</p>

  <p class="normal">Stock, meraktan çatlıyordu ama uzun süredir içindeki her duyguyu bastırmayı bildiği için, kendisine oturakta veya arabasının arkasında değil de lütûfkârca faytonun ön koltuğunda yer vermiş olan yol arkadaşının saçmalıklarını isteksizce dinledi. Aslında hizmetkârın bu ‘lütûfkârlığı’ sıkıntıdan kurtulma ve dinlenilme isteğinden kaynaklanıyordu.</p>

  <p class="normal">“1810 yılında, Paris’te, muhteşem Kontes Potocka’nın yanında çalışma şerefi bana verildiğinde,” diye anlatıyordu, “yüce Napolyon’u görme şansı yakaladım. Onun Memlüku Rustam’la ise, şimdi seninle olduğu gibi, İmparator’un vestablinde<sup class="calibre5"><a href="../Text/ates2_split_038.html#footnote-628-25" id="footnote-628-25-backlink">[25]</a></sup> defalarca konuştuk. Bu memlük Savoe’lı, baca temizleyicisi gibi kara olmasına rağmen saraydaki yükümlülüğü çok fazlaydı. Birçok yöneticiye arka çıktı. Çünkü biz hizmetçiler, birçok şey yapabiliriz, inan. Ben bunu bilirim. Neler görmedim ki! Bir seferinde, Varşova’da, bizzat İmparator’un kendisine, masada servis yaptım. Az yiyordu; ama o kadar hızlı yiyordu ki kimse ona yetişemiyordu... Duyduğuma göre, Napolyon, Avusturya Prensesi’yle evlenmeyi kafaya taktığında, elçi Viyana’dan prensesin portresini değil, terliğini getirmiş. Demek ki, prenses, Napolyon’un sarayına yüzü değil ayağı sayesinde girmiş. Zaten Napolyon’un da ihtiyaç duyduğu şey küçük ayaklı Marie-Louis değil, eski Habsburg ailesiyle akraba olmakmış. Hepsinin arasında, Korsikalı, boy bakımından hariç, en büyüktü.”</p>

  <p class="normal">Var güçleriyle koşan atlar, faytonu akşam üzeri deniz kıyısına getirdiler. Ostende –deniz kıyısında bir dinlenme yeri– yılın bu mevsiminde ıssız görünüyordu. Deniz adeta kudurmuştu ve köpüklü şelalelere dönüşüp etrafa dağılan dalgalar gri rıhtımı aşıyordu. Yoldan geçenler, büyük siyah şemsiyelerle dolaşıyor ve evlere sürtünerek yürüyorlardı. En pahalı oteller tadilat nedeniyle kapalıydı. Gaz fenerlerinin ışığında, küçük kasaba karanlık ve cansız görünüyordu.</p>

  <p class="normal">Fayton, sonunda birkaç sessiz sokağı geride bırakıp bir yan sokağa çıktı, hızlandı ve bir demir kapının yanında aniden durdu. Özel elbiseli hizmetçiler, avlunun armalı ağır kapılarını açtılar ve fayton henüz çiçek açmamış bahçeden hızla geçerek, sadece birkaç penceresinden ışık gelen bir evin yanına vardı.</p>

  <p class="normal">Stock, yarı karanlık holde, bavulların, sandıkların ve kutuların arasında uzun süre kaldı. Görünüşe göre, onu ve bütün bu eşyaları unutmuşlardı. Ama işte, merdivende, elinde altın şamdanla, koyu renk elbise giymiş parlak saçlı bir kadın göründü ve buyurgan bir jestle onu çağırdı. Birkaç hizmetçi, eşyaları merdivenden yukarı çıkardılar. Duvarları tamamen aynalarla kaplı, penceresiz büyük bir odada –herhalde giyinme odası– terziyi yine yalnız bıraktılar. Yolculuktan sonra kendisini çok yorgun hissetmesine rağmen, atlas kaplı kanapelere oturmaya cesaret edemedi. Aniden, altın işlemeli çiçekli perde açıldı ve basit işçi elbiseli, çok zayıf, oldukça uzun boylu bir adam girdi. Ona, yerlere kadar dalkavukça eğilen hizmetçiler, iki zengin giyimli bey ve Stock’un merdivende gördüğü kadın eşlik ediyordu. En arkada, Stock’u buraya getiren hizmetçi bir simit gibi kıvırdığı kolunda elbise taşıyarak yürüyordu.</p>

  <p class="normal">“İşte şimdi sadık dostların arasındayım,” diye sinirli bir şekilde konuşmaya başladı yeni gelen. “Gerçekten de, günümüzde marangoz elbisesinin birçok avantajı var; onu yolcu redingotuyla değiştirmek zorunda olduğuma üzülüyorum.”</p>

  <p class="normal">“Majesteleri, her şey çoktan hazır ve vakit kaybetmeye gerek yok,” dedi, reveranslar yaparak baylardan biri. “Acele edin, lütfen. Bu terzi, tahmini ölçülerinize göre dikilmiş elbisenizin kusurlarını hemen düzeltecek.”</p>

  <p class="normal">“Ama ben dinlenmek, konuksever değerli Marie’nin evinde bir gece kalmak isterdim. Ham hapishanesinde geçirdiğim neredeyse altı yıllık Spartaküs yaşamından sonra güzel bir yatakta uzanmak istiyorum.”</p>

  <p class="normal">“Louis, yalvarırım size, şu Ham cehennemini sonsuza dek unutun,” diye bağırdı, sivri çenesini belirginleştiren yüksek yakalı koyu renk elbise giymiş, altın saçlı, zayıf bayan. Ellerini sıktı ve birden, aklına bir şey gemiş gibi hızla Stock’a döndü.</p>

  <p class="normal">“Siz sadece emeğinizin değil, suskunluğunuz karşılığında da mükâfatlandırılacaksınız.”</p>

  <p class="normal">Sonra da şişman bir hizmetçiyi çağırdı ve alçak sesle emretti:</p>

  <p class="normal">“Efendimiz kıyıyı terk edene kadar terziyi burada tutun, gerekirse güç kullanın. Jakobene benziyor. Bu insanlar, Fransa’nın başına çok kereler dert açmışlardır. Nasıl böyle bir haydutu ve hilkat garibesini seçebildiniz?” Yüzünü hoşnutsuzlukla buruşturdu. “Onun bu kabalığını ve ayı gibi kokmasını fark etmediniz mi?”</p>

  <p class="normal">“Bağışlayın madam, ama o ‘Barış sokağı’nda Prens Orlèans’a elbise dikmiş ve bana, prensin kendisine ödül olarak verdiği bir cüzdan bile gösterdi,” diye gözünü kırpmadan yalan söyledi suçlanan hizmetçi, Stock’tan ziyade kendisini savunmaya çalışarak.</p>

  <p class="normal">“Majestelerini giydirmeye başlayın,” diye emir verdi biraz sakinleşen Marie ve içinin yağları erircesine, şefkatle ‘Louis’ diye seslendiği adama hafifçe gülümseyerek gösterişli bir şekilde odadan çıktı.</p>

  <p class="normal">Stock’un, esrarengiz, zengin evden ayrılmasına ancak sabah izin verdiler. Trenle Brüksel’e ulaştı ve Kuzey garında son haberleri bağıran gazete satıcısından öğrendi ki, “Fransız tahtı üzerinde hak iddia eden, İmparator I. Napolyon’un tek varisi Louis Bonaparte, işçi kılığına girerek elinde tahta ve bıçkıyla, ömür boyu hapse mahkum edildiği Ham hapishanesinden kaçmış. İngiltere’ye sığınan Napolyon’un yeğeni, orada konukseverlikle kabul edilmiş.”</p>

  <p class="normal">“Bak sen. Meğer dün akşam kimlerin redingotunu düzeltmişim, bol ceketine düğme dikmişim,” diye şaştı Stock.</p>

  <p class="ortayazi">***</p>

  <p class="normal">Ay sonunda, ucuz ‘Kuğu’ restoranının arkasında kiralanan salonda, Alman komünist emekçilerinin periyodik toplantısı yapılacaktı. Bu toplantılarda genellikle, Almanya’nın tarihi veya ekonomi politik üzerine dersler veriliyordu. Bazen, gazete ve dergi yazıları incelenirken ateşli, gürültülü tartışmalar olurdu.</p>

  <p class="normal">Çoğu, Weitling’in ateşli sempatizanı olan onlarca terzi ve kalfa, bıçakçılar, arabacılar, mobilyacılar, oduncular ve saatçiler de bu toplantılara katılıyordu. Bu işçiler, atölyelerinde ve kenar mahallelerde koşulların veya tesadüflerin karşılarına çıkardığı cahil insanlara, hemşerilerinden öğrendiklerini anlatıyorlardı. Böylece bağlar sürekli genişliyor, yeni güçler yetişiyordu.</p>

  <p class="normal">‘İkarus’un masalımsı saflarında cennet yaşamı vaat eden ihtiyarlamış Cabet gibi ütopikler, ne kadar baş döndürücü görünürlerse görünsünler o destanlara artık inanmayan bu insanların üzerindeki etkilerini kaybetmişlerdi.</p>

  <p class="normal">İşçiler, bazıları içgüdüsel olarak, bazıları ise artık gözleri açılmış bir vaziyette, kendileri için bir kapana dönüşen bu hayattan çıkış yolu arıyordu. Yaşanan her yeni gün, yeni ıstıraplar anlamına geliyordu, gelecek ise, daha da karanlık ve sevinçsiz görünüyordu. Komünizmin fikirleri, tıpkı Stock’unkini olduğu gibi, öteki kalpleri de –güvensiz, yorgun, sık sık hayal kırıklığına uğramış– fethetmişti.</p>

  <p class="normal">Toplantılara, kimi zaman polisler çıkıp geliyor ve giriş kapılarının önüne bezginlikle diziliyorlardı. Ama tutunacakları kesin bir şey yoktu ve çoğu yabancı olan bu zanaatkârların hangi konuda tartıştıklarını anlamak için boşuna çabalayan polis komiseri, hayal kırıklığına uğrayarak, düzenin gözcülerini götürüyordu. Bazen, konuşmacılar, insanlık, tevekkül ve uysallık konusunda sıradan lafları tekrarlamaya başladığında, toplantılar ağırlaşıyor, hatta sıkıcılaşıyordu. Buna benzer konuşmalar kilisedeki vaazları hatırlatıyordu ve uzun bir işgününden sonra yorulmuş olan dinleyicilerin üzerinde ninni etkisi yaratıyordu.</p>

  <p class="normal">Marx ve Weitling, toplantı salonuna aynı anda girdiler. Dimdik, boylu poslu ve yakışıklı Engels, Wolff ve Weydemeyer’i görünce kapıda kaldı.</p>

  <p class="normal">“Korkarım ki, bu akşam, dayanılmaz bir sıkıcılık yaşanacak ve bütün akşam uyuklayacağız,” diye şakacı bir şekilde Wolff’a fısıldadı Engels. “Eğer sözü, Proudhon yandaşlarından biri alır da mülkiyet, gerçek değer hakkında skolastik fikirler üretmeye başlarsa, mahvolduk. Uyku hastalığı, salgın halinde, hızla Fransa’ya yayılıyor.”</p>

  <p class="normal">Wolff, bir kahkaha patlattı.</p>

  <p class="normal">“Fred, eğer sözü alırsanız, lütfen, Almanya’nın karanlık ormanlarına dalmayın ve eski Cheruskların yönetim şeklini anlatmayın. Söylediklerine göre, ben uyurken korkunç derecede horlarım. Polis, burada bir patlama olduğunu sanabilir.”</p>

  <p class="normal">“Evet, felaket. Dünyanın göreceği en büyük sözcük tufanının arifesindeyiz. Tüm bu laf salatasını ‘Hakiki Sosyalistler’ başlattı, şimdi de Weitling bu alanda başarı üstüne başarı kazanıyor,” dedi artık kızmaya başlayan Engels.</p>

  <p class="normal">Bu arada, salonda artık sükûnet çağrısı yapılıyordu. Baştan her şey, her zamanki gibi gidiyordu: Sakin ve barışçı. Konuşmacı, Wilhelm Weitling’in yakın arkadaşı olan bir terzi, orada toplananlara, kendi meslektaşlarının zor durumunu anlatıyordu.</p>

  <p class="normal">“Efendiler, hazır elbiseler için büyük atölyeler açıyor. Biz işsizlik tehlikesiyle karşı karşıyayız. Elbise, makinelerle daha çabuk dikiliyor. Ben dikiş öğrenmek için bir hayat tükettim. Oysa şimdi her cahil, pantolon dikebilir. Biz, az sayıdaki kalifiye terzi, ne yapacağız? Yakında, artık bize hiçbir sipariş verilmeyecek.”</p>

  <p class="normal">“Sadece makastarlara iş olacak,” diye bağırıştılar terziler ve terzi kalfaları, oturdukları yerden.</p>

  <p class="normal">Stock, Weitling’e baktı. Her zamanki gibi son derece dar bir pardösü giymiş, pudralanmış Weitling, elindeki küçük bir kağıt parçasını sabırsız hareketlerle eziyordu.</p>

  <p class="normal">Terziler arasındaki tedirginlik artmıştı.</p>

  <p class="normal">“Peki, şimdi Doktor Marx niye susuyor?” diye bağırdı Weitling, kurşunkalemini saklayarak: “Hani büyük bir teorisyendi!”</p>

  <p class="normal">Ve daha hiç kimse ne olduğunu anlamadan Weitling, dengesi bozuk kürsünün üstüne zıpladı, ve her heyecanlanışında olduğu gibi kıpkırmızı kesilip, titreyerek bağırmaya başladı:</p>

  <p class="normal">“Karl Marx, bir Ortaçağ simyacısı gibi, işçi sınıfını zenginleştirip parayı ve burjuvazinin iktidarını yok etmek istiyor. Her şeyle uğraşıyor: İnsanlık tarihi, devrimler tarihi, paranın tarihi. Harikulade! Takdire değer doğrusu. Cehaletten nefret ediyor. Tabii biz proleterler de kim oluyoruz ki, zengin olmanın ve devrim yapmanın yollarını bileceğiz? Ama Doktor Marx söylesin bakalım bana, şimdi, Weydemeyer, sadece Marx ve Engels’in değil daha birçok sosyalist yazarın kitaplarını yayınlayacak Westfalialı yayıncılar bulmuşken, neden Marx, beni, işçi ve terzi Weitling’i bu parasal kaynaktan uzaklaştırıyor? Yoksa benim öğrettiklerimin kan kardeşlerime faydası yok mu? Ben işçiyim ve proletaryaya nasıl yardım edebileceğimi biliyorum. Neden dışlanıyorum?”</p>

  <p class="normal">Marx’ın yüzü karardı, kaşları çatıldı. Kendisine hakim olmakta hiçbir şey karşısında istifini bozmayan İngilizleri bile şaşırtan Engels, büyük, güçlü eliyle onun omuzuna dokundu ve İngilizce olarak: “Sakin olun, dostum!” dedi.</p>

  <p class="normal">Ama tartışma alevleniyor ve bütün salonu içine çekiyordu. Weitling’in iddiaları ilgi çekmedi. Toplantıya katılanlar, ortaya yeni çıkmış bir mesih rolü oynadığı için onunla alay ettiler. Kimi, tavuskuşu, kimi baba hindi, kimi havari Wilhelm lakabı yakıştırdı ona.</p>

  <p class="normal">Aradan ancak birkaç gün geçmişti ki, Weitling, Marx’ın evinde oturmuş Jenny’nin ikram ettiği üçüncü kahveyi içmekteydi. Lenchen, ona hem sinirlenerek hem de acıyarak omuz silkti, mutfaktan kızartılmış et ve patates getirdi ve utanan misafirin önüne koydu.</p>

  <p class="normal">“Ne o, yine meteliksizsin değil mi?” diye sordu, başını eğmiş, sarı saçlı terziye üstünkörü bakarak.</p>

  <p class="normal">“Şu anda üzerinde çalıştığım proje,” dedi gizemli bir edayla Weitling, “en büyük beyinlerin şimdiye kadar keşfettiği her şeyin toplamı kadar değerli. Bir adam hiçbir şey keşfetmeksizin hayatı boyunca okuyabilir, bir başkası ise, ıstırap çeken insanlığın beklediği gerçeği, şimşek gibi çakan ilham sayesinde bulabilir.”</p>

  <p class="normal">“Bu, bir kutsal kitap öğretisi gibi,” diye gülümsedi Jenny.</p>

  <p class="normal">“Siz, kâhinlere ve dehalara inanmaz mısınız?” diye canlandı Weitling.</p>

  <p class="normal">Jenny, biraz düşündü ve yavaş yavaş cevapladı:</p>

  <p class="normal">“Mesela, Engels diyor ki; dahilik çalışkanlıktır. Sanırım günümüzde kâhin ancak, kendisinden önceki insanların tanıdığı her şeyi genelleştiren, insanları ve dünyayı harekete geçiren kuralları bulabilen son derece eğitimli bir insan olabilir. Galileo, Kopernik, Stevenson birer kahinmiş... Örneğin James Watt buharlı makineyi keşfederek trenlerin raylar üzerinde ilerleyeceği, buharlıların denizde yüzeceği, fabrikalarda da yeni güç tarafından harekete geçirilecek olan makinelerin homurdanacağı kehânetinde bulunmuş.”</p>

  <p class="normal">“Biz, kâhin kavramının içeriğini tanımlamakta sizinle ayrılıyoruz,” dedi Weitling, kuru bir sesle ve iştahla yemeğe koyuldu. “O lanet olası toplantıda olanlardan sonra Karl’ın gözlerine nasıl bakacağım, onunla nasıl konuşacağım?” diye sordu birden ve kızardı.</p>

  <p class="normal">“Durumunuzun kötü olduğunu izah edeceksiniz Wilhelm. Hiç şüphem yok ki, şu anda bizim de para durumumuz çok kötü olmasına rağmen Karl size yardım edecektir. Çünkü sizde hiç yok... Ya sizin o iğrenç davranışınız? Evet, kötü, çok kötü. Ama siz pişman olduğunuza göre bu bir daha tekrarlanamaz. Önemli olan da bu.”</p>

  <p class="normal">Karl eve dönüp, Weitling’in çok kötü duruma düştüğünü öğrenince ona ne evinin kapısını ne de bu günlerde oldukça cılız olan cüzdanını kapattı.</p>

  <p class="normal">Ama kısa bir süre sonra, Marx ve Weitling arasındaki ilişki tümden koptu.</p>

  <p class="normal">Karl, onun kişisel saldırılarını affetti ama Weitling, komünistlerin ortak davasına zarar verdiği ve birliği bozduğu anda, onunla olan ilişkisini acımasızca kopardı.</p>

  <p class="normal">Aynı zamanda Feuerbach’ın öğrencisi olan kendisini komünist ilan eden Alman mültecisi Hermann Kriege, yerleştiği NewYork’ta ‘Halk Kürsüsü’ (Volks-Tribun) adında haftalık bir dergi çıkarmaya başladı. Çok geçmeden dergideki tüm yazıların ve en çok da Kriege’nin yazılarının ikiyüzlü alçaklığı gün yüzüne çıktı ve komünizm idealine leke sürer hale geldi. ‘Mücadele’ sözcüğü yerine ‘aşk’ sözcüğünü kullanıyor ve ona her tür anlamı yüklüyordu.</p>

  <p class="normal">Kendisini, Alman komünizminin edebi temsilcisi olarak lanse eden Hermann Kriege, aynı zamanda büyük bir ustalıkla dalaverelerini de çeviriyordu. Hiç utanmadan, Amerikalı zenginlerden para dileniyor, insanın insana karşı duyması gereken aşk hakkında kutsal metinlerden cömertçe alıntılar yaparak Alman tüccarlarına, dokunaklı af dilekleriyle dolu mektuplar yazıyordu. Aslında tüccarlardan da yüz bulamıyordu; onun mektuplarını cevapsız bırakıyorlardı. Lak lak edenleri bu ‘aşk’ delisi, dar görüşlüleri taklit eden komüniste tercih ediyorlardı.</p>

  <p class="normal">Kriege, ‘Volks-Tribun’ dergisinde, tüm sosyal sorunları aşkla tedavi edeceğini ve tüm insanlığı bu yolla mutlu edeceğini vaat ederek kadınlara da sesleniyordu. Tatlı çağrışımlı sözcükler kullanmaktan da çekinmiyordu: “Kadınlar, siz aşkın üstatlarısınız”; ve insan ilişkilerinin temelinde aşk olduğunu ilan ederek ha bire tekrarlıyordu: “Aşka, aşkla, aşktan”, “aşkın ışınları”, “aşkın melodileri”...</p>

  <p class="normal">Ama ‘Halk Kürsüsü’ndeki bir yazısında yer alan vaadi tüm bunlardan daha da iğrençti: “Biz, hiç kimsenin özel mülkiyetine dokunmak niyetinde değiliz; tefecinin elde ettiği her şey artık onda kalabilir.”</p>

  <p class="normal">11 Mayıs’ta, komünistler, Marx’ın evinde toplandılar. ‘Halk Kürsüsü’nün yazılarını okumak fazla zaman almadı.</p>

  <p class="normal">Bundan sonra Edgar von Westphalen konuştu:</p>

  <p class="normal">“Kriege, aşk sayıklamalarıyla, bilinçli bir şekilde, erkekleri de kadınları da gevşetiyor. Bizim yolumuz Kriege’ninkinden apayrı. Onun tüm saçmalıkları, dinsel vaazları hatırlatıyor. Onun niyeti bir mesih olup komünizmi yeni bir din haline getirmek.”</p>

  <p class="normal">Daha sonra Edgar von Westphalen, herkesin onayı ile, ‘Halk Kürsüsü’ndeki yazıların kapsamlı bir eleştirisini yaparak ‘Kriege’ye Karşı Genelge’yi ilan etti.</p>

  <p class="normal">Orada hazır bulunanlar, Kriege’nin yazılarına duydukları öfkeyi dile getirdiklerinde sessiz kalan sadece Weitling oldu.</p>

  <p class="normal">“Bir süre daha dikkatinizi rica ediyorum, size kararları okuyacağım,” dedi sert bir şekilde Marx. Bu arada masadan kalkıp ellerini arkasında kavuşturarak pencereye doğru gitmekte olan Weitling’e hitap edercesine bir hali vardı. “Karar tasarısını dinleyin...</p>

  <p class="normal">1) ‘Volks-Tribun’de, redaktörü Hermann Kriege tarafından temsil edilen eğilim, komünist bir eğilim değildir.</p>

  <p class="normal">2) Kriege’nin bu eğilimi ifade etmek için kullandığı çocukça, süslü yöntem, Avrupa’da olduğu gibi Amerika’da da komünizmi büyük ölçüde gözden düşürüyor, çünkü Kriege kendisini, Alman komünizminin New York’taki sözcüsü olarak gösteriyor.</p>

  <p class="normal">3) Kriege’nin NewYork’ta, ‘Komünizm’ adı altında vaaz ettiği fantastik, duygulu sayıklamalar, işçiler üzerinde ancak yatıştırıcı bir etki gösterir.</p>

  <p class="normal">4) Bu genelge, derhal Almanya, Fransa ve İngiltere’deki komünistlere ulaştırılacaktır.</p>

  <p class="normal">5) Genelgenin ilan edilmesiyle birlikte, bir nüshası, en yakın zamanda yayınlanması talebiyle ‘Volks-Tribun’e gönderilecektir.”</p>

  <p class="normal">Karl, okumayı henüz bitirmişti ki, Engels, kararlılıkla kağıdı aldı ve kararnameyi ilk imzalayan oldu. Diğerleri de onu izledi. Sadece Weitling, dar şeritli güneşliği kâh toplayıp kâh bırakarak pencerenin yanında durmaya devam ediyordu.</p>

  <p class="normal">“Sıra sizde Weitling,” dedi Westphalen, “sizinki dokuzuncu imza olacak.”</p>

  <p class="normal">“Bu kararnameyi imzalamaya niyetim yok,” dedi Weitling kışkırtıcı bir şekilde ve saçakları tutan ipi hızla çekti. “Kriege, dürüst bir insan. İnsanlara karşı iyiniyetli ve ‘yaşasın aşk’ sloganı altında mücadele ediyor. Oysa siz hepiniz, alaycı ve inançsızsınız. Her şeyi yıkanlardansınız. Onun sözlerini tekrarlayacağım: Biz, insanlığa malolmuşuz.”</p>

  <p class="normal">“Bravo! Kriege ve Weitling, ‘baba’ Lamennais’yi birlikte tekrarlıyorlar,” diye patladı Edgar von Westphalen. Weitling’le kavgaya tutuşmak istiyordu ama Engels, otoriter bir şekilde, onu soğukkanlı olmaya davet etti. Ama Edgar yine de, Weitling’e, düşündüklerini söylemeyi başardı: “Siz ve Kriege, vaazlarınızla, işçi hareketinin önünde birer engelsiniz artık. Sizi komünist olarak görmemek gerekir.”</p>

  <p class="normal">“Afedersiniz ama, yollarımız ayrılıyor,” diye cevap verdi Weitling, havalı bir tarzda. “Ben, fikirdaşım olarak gördüğünüz Hermann Kriege’nin yanına, Amerika’ya gideceğim. Zaman, kimin gerçek komünist olduğunu gösterecek yakında. Siz mi yoksa bir işçi oğlu ve gerçek bir işçi olan ben mi?” Melodramda trajik bir rol oynayan oyuncu edasıyla reverans yaptı, yapmacık bir tavırla omuzlarını kaldırarak ve açık renkli, dağınık saçlarını arkaya atarak odadan çıktı.</p>

  <p class="normal">“Bu son altı ay boyunca, onlarla ortak bir dil bulmak için elimizden gelen her şeyi yaptık, ama bulamadık,” dedi sessizce Marx. “Onun, toplumsal mücadele arenasının bir panoraması olarak gördüğüm kitabını, bir zamanlar herkesten çok övdüm. O, sahip olduğu doğal yeteneğe ve belirli ölçülerde öngörü yeteneğine rağmen, yarını görebilecek, çelişkilerin ve mücadelenin anlamını çözecek düzeye yükselemedi. Bunun farkına varamayan Weitling, kinlenip içine kapanıyor, bizden nefret ediyor ve dibe doğru yuvarlanıyor.”</p>

  <p class="ortayazi">***</p>

  <p class="normal">Karl uzun süre uyuyamadı ve durmadan puro içti. Gece yarısından sonra çalışma odasına giren Jenny’nin onu sakinleştirme çabaları boşunaydı. Weitling’den kopmak, Marx’ın canını sıkmıştı. Tıpkı delikanlılık çağında yaptığı gibi, tek başına kaldığında, hata yapıp yapmadığını kontrol etmek, kızgınlığın verdiği bastırması gereken basit bir duyguya kapılıp kapılmadığını anlamak için kendisini acımasızca sorguluyordu. Weitling’i ne kadar candan yürekten karşıladığını, onun her konuda doğru yönü seçmesi için ne kadar yardım etmek istediğini, kendi yanılgılarını düşünmesi ve anlaması için nasıl onu ikna etmeye çalıştığını zihninden geçirdi.</p>

  <p class="normal">“Öyle görünüyor ki ben, tam olarak farkında olmasam da, işçi sınıfına ait insanların, çocukluk dönemlerinden itibaren içinde bulundukları koşulların verdiği güç gereği hata yapmamaları gerektiği görüşüne sahipmişim. Ama bu doğru değil. Onların hepsi sadece birer insan ve tıpkı bizim gibi yanılgıya düşebilirler. Weitling tipik bir dargörüşlü doktriner; bu ise bir komünist için affedilmez. Komünizm, tüm halkları peşinden sürükleyecek, ‘kâhinlerin’ çevresinde ise her zaman, ancak tek tük insanlar olacak.”</p>

  <p class="normal">Karl’ın büyük çabalar sonucu elde ettiği silahla silahlandırmak istediği proleter, silahı almamakla kalmıyor, sınıf mücadelesine engel olmaya çalışıyordu. Bu yeni bir uyarıydı. Karl büyük bir acı duyarak, olanlardan kesin sonuçlar çıkarmak zorundaydı.</p>

  <p class="normal">“Karl, sen, eski uygar toplumların, ‘Son bir genelleme yapmadan her şeyi şüphe altında tut’ sözünü tekrarlamayı sevmiyor muydun?” dedi Jenny, uzun süre sustuktan sonra. Her zaman olduğu gibi, Karl’ın bu akşam yaşadığı iç tartışmaları hemen anlamıştı.</p>

  <p class="normal">“Bir de şunu eklemek gerekir: Kendine bile ayrıcalıklı davranma,” diye gülümsedi Karl.</p>

  <p class="normal">Devrimci faaliyetin sorunlarının yanı sıra, gün geçtikçe durumu daha da zorlaşan ailesi için de kaygılanıyordu Marx. Jenny ve Lenchen, çıkan zorlukları ondan gizlemek için çabalayıp duruyorlardı. Bazı eşyaları satarak ya da rehin bırakarak, iyi kötü, iki yakalarını bir araya getirmeye çalışıyorlardı.</p>

  <p class="normal">Marxlar’ın, öğle yemeğinde, yoksul işçiler ve yoldaşlar olmadan masaya oturduğu günler çok nadirdi. Karl ve Jenny’nin son kuruşlarını ve son lokmalarını onlarla paylaşmaya daima hazır olduklarını herkes biliyordu. Lenchen, homurdanmaya kalkıyor, ama işsizliği ve sürgün hayatının zorluklarını tüm sözcüklerden daha iyi anlatan yamalı elbise ve ayakkabıların sahiplerini gördüğünde, onları herkesten önce kendisi doyuruyordu. Böyle zamanlarda Jenny, kendisini sürekli idareli olamamakla suçlayan Lenchen’le intikam alırcasına alay ediyordu.</p>

  <p class="normal">“Sen, bu kutudaki peynir ve şekeri almamı yasakladın ama görüyorum ki yerinde yeller esiyor,” diyordu Jenny, yapmacık bir hayretle.</p>

  <p class="normal">“Bak sen şu işe! Yoksa çocuğu aç mı gönderseydim? Onun gözleri bile açtı. Zavallı, ekmek ve peynire nasıl da saldırdı.”</p>

  <p class="normal">“Evet, doğru ama başka zaman bize de homurdanma.”</p>

  <p class="normal">“Sütçüye, manava, kasaba borçlanmışken nasıl homurdanmazsın!” diye, yine ateşleniyordu Lenchen.</p>

  <p class="ortayazi">***</p>

  <p class="normal">Weitling uslanmadı ve Hermann Kriege aleyhine fikir açıklayanları ‘açık entrikacılar’ diye damgalayarak onlar hakkında her türlü iftirayı yaymaya koyuldu. Weitling, okyanus ötesindeki ‘Halk Kürsüsü’nün redaktörüne, kalın zarflar içinde, eski yoldaşları hakkında en iğrenç suçlamalar ve kin dolu yalanlar gönderiyordu. Marx ve Engels’in düşmanlarına yaranma çabaları, ona, Hermann Kriege’nin haftalık ‘Halk Kürsüsü’nün redaktörlüğünü ve New York’a bir davetiye kazandırdı. Bir seferinde, Weitling’i görmek için evine uğrayan Johann Stock ve birkaç komünist terzi, ihtiyar kapıcıdan Bay Weitling’in, kendisine yol masrafı olarak Amerika’dan yollanan ciddi miktardaki parayı alarak Amerika’ya gittiğini öğrendiler.</p>

  <p class="normal">Tüm bu süre zarfında Stock, nadiren evine gidiyor ve oğluna fazla zaman ayıramıyordu. Küçük Johann da zaten Brüksel’de hiç sıkılmıyordu. Özgürce yaşıyordu. Okulda, gramer kuralları, dört işlem ve en önemlisi dualar kolayca aklında kaldığı için diğer öğrencilerden daha az cetvel dayağı yiyordu. Mükemmel bir müzik kulağı vardı, okuldaki hiç kimse ilahileri ve Belçika Milli Marşı’nı ondan daha iyi söyleyemiyordu. Geri kalan zamanını, neşeli bir yumurcaklar çetesiyle Senne nehri kıyısında geçiriyordu ve boğazı yüzerek geçmek için yazın gelmesini bekliyordu.</p>

  <p class="normal">Bu günlerde, Marx ve Proudhon’un ilişkileri gerginleşti. Karl, Friedrich ve fikirdaşları, Brüksel’de kendi gazeteleri olmadığı için, diğer ülkelerdeki komünistlerle ilişki kurmak, yanı sıra gerici akımlarla mücadele etmek için, basılmış veya taşbaskıyla çoğaltılmış mektuplar kullanıyorlardı. Ama bu ilişkinin, karşılıklı ve sürekli olması için Londra ve Brüksel’de, Komünist İrtibat Komiteleri kurdular. Bu, komünistleri birleştirmeyi hedefleyen bir organizasyondu. Sadece Paris’ten, henüz düzenli bir bilgi akışı yoktu. Karl, Proudhon’a dostça bir mektup yazarak bu işle ilgilenmesini rica etti. Kısa bir süre sonra cevap geldi. Proudhon, başkentte, komünist harekete ilişkin tüm gelişmeleri arada bir yazmayı kabul ediyordu ama tepeden bir tavırla Marx’a öğütler yağdırıyordu.</p>

  <p class="normal">“Ben,” diye bildiriyordu Proudhon, kibirli mektubunda, “şimdi, ekonomik konulara yaklaşımda neredeyse katı bir anti-dogmatizmi savunuyorum. Fikir kargaşasıyla insan soyuna sorun yaratmamıza gerek yok: Dünyaya bilgelikle ve sağgörülü bir sabır göstererek örnek olalım. Yeni bir dinin havarileri rolünü oynamayacağız. Bu, akıl ve mantığın dini olsa bile. Ben, patronların ekmeğine yağ sürecek kanlı bir baskın düzenleyerek özel mülkiyete yeni bir güç katmaktansa onu hafif bir ateşte yakmayı tercih ederim... Bu arada size söylemek zorundayım ki, göründüğü kadarıyla, Fransız İşçi Partisi’nin niyetleri, benim görüşlerimle tamamen örtüşüyor...”</p>

  <p class="normal">Ve böylece Proudhon, zora dayanan devrim fikrini reddediyor ve Marx’ın, komünizm mücadelesi bakımından son derece tehlikeli bulduğu teorik kargaşayı yüceltiyordu. Proudhon, kendisine proletaryanın genel fikirlerinin temsilcisi rolünü biçerken sadece kendini kandırıyordu. Fransız işçileri, devrim istiyordu ve devrime doğru yürüyordu. Marx bunu görebiliyordu ama tüm çelişkileri yok sayarak ‘mal sahipleri’ dedikleriyle anlaşmak isteyen Proudhon göremiyordu.</p>

  <p class="normal">Karl, birçok kez Proudhon hakkında şüpheye düşmüş olmasına rağmen, yine de, ünlü teorisyenin cevabı karşısında şaşırdı. Yoksa bu işçi de mi isyankâr bir dar kafalının, tatlı sözlü alçak bir korkağın seviyesini aşamıyordu?</p>

  <p class="normal">Proudhon, kibirli ve cüretkar mektubunda, ayrıca yazmakta olduğu kitabıyla tüm dünyaya, mülkiyet sorununun çözüm yolunu göstereceğini bildiriyordu. Eseri yayınlandığında, üzerine ‘ateş ve kaya’ yağdırması için Marx’a da izin verecekti. Proudhon, her saldırıya karşılık vermeye hazırdı.</p>

  <p class="normal">Karl, mektubun bu satırlarını okurken, öfkesinin yatıştığını hissetti. Bir Ortaçağ şövalyesi gibi, kendisine atılan eldiveni kaldırdı ve Proudhon’un kitabı çıktığında yapılacak olan açık savaş için hazırlığa başladı.</p>

  <p class="normal">Bu aynı zor yılın yazında, Friedrcih Engels, Paris’e gitti. Brüksel Komünist İrtibat Komitesi’ne sürekli olarak bildirdiği haberlerden birinde şöyle yazıyordu:</p>

  <p class="normal">“Size, eğleneceğiniz bir hikaye aktarıyorum: Ekonomi dergisi’nin ağustos sayısında yayınlanan komünizm konulu bir yazı şöyle diyor: ... Diğer Alman komünisti Weitling bir terzi olduğu gibi, Bay Marx da ayakkabıcı. İkincisinin (Marx), yerinde öğrenme mutluluğunu elde ettiği Fransız komünizmi(!) hakkındaki fikirleri olumsuz. İşin aslı, Marx soyut formüllerden öteye gidemiyor ve gerçekte pratik herhangi bir sorunu ele almaktan çekiniyor. Ona göre, Alman halkının kurtuluşu, insan soyunun kurtuluşu için bir işaret olacak; bu kurtuluşun beyni, felsefe, kalbi ise proletarya olacak. Her şey hazırlanınca, Galler horozu öterek, Almanlar’ın yeniden doğuşunu bildirecek. Marx diyor ki, komünizmin felsefi düşüncesini gerçekleştirmek için Almanya’da, bütün dünyaya ait bir proletarya yaratmak gerekiyor. İmza T. F.”</p>

  <p class="normal">Paris’te olup biten her şeyi dikkatle inceleyen Engels, Ruslarla da ilgileniyordu.</p>

  <p class="normal">“... Şimdi çok ilginç bir hikaye daha,” diye bildiriyordu, bir başka seferinde Engels: “Augsburger, Allgemeine Zeitung’un 16 Temmuz tarihli sayısındaki Paris havadislerinde, Rus elçiliği hakkında yazıyor... ‘Bu resmi bir elçilik; ama onun dışında veya daha doğrusu onun üstünde, Tolstoy diye biri duruyor, bu adamın belirli bir görevi yok ama sarayın güvenilir bir adamı olarak biliniyor. Daha önce Milli Eğitim Bakanlığı’nda çalışmış, sonra Paris’te, edebi bir misyonla ortaya çıkmış, bakanlığı hakkında birkaç anı yazmış ve Fransız basınına da bunların özetini vermiş. Ondan sonra da yazmayı kesmiş ama buna karşılık faaliyetlerini yoğunlaştırmış. O, büyük yaşıyor, herkesle görüşüyor, herkesi kabul ediyor, her şeyle ilgileniyor, her şeyi biliyor ve birçok şeyi de düzenliyor. Bana öyle geliyor ki, Paris’teki <span class="ideitalik">gerçek Rus elçisi</span> tam da bu adam...’</p>

  <p class="normal">Bu Tolstoy, Rusya’daki çiftliklerimi satmak istiyorum diye bizi kandıran Tolstoy’dan başkası değil. Polonyalılar ve birçok Fransız, bunu çoktan biliyormuş; aralarında radikal rolü oynamayı uygun bulan Tolstoy’un ne menem biri olduğundan sadece Alman radikallerinin haberi yokmuş. Tolstoy, yazıyı okuyunca gülerek nihayet meseleyi çözebildiniz diye alay etmiş. Şimdi Londra’daymış ve buradaki rolünü tamamlamış, şansını orada deneyecek...</p>

  <p class="normal">Tüm Ruslar’ın bildiği bu hikayeyi, haydi haydi bilmesi gereken Bakunin kuşkulu. Bu muhbirler bizim için pek az tehlikeli olsalar da hiçbir şeylerini affetmemek gerek...”</p>

  <p class="normal">Engels, gazetede sözü edilen Kont Yakov Tolstoy’u, hâlâ Paris’te olan, Rus toprak ağası, iyiniyetli ve tatlı dilli Grigoriy Tolstoy’la karıştırarak hata yapmıştı.</p>

  <p class="normal">Ama yine de, Karl Marx, bu Tolstoylar’dan hangisinin muhbir olduğunu kesinleştirmek için Annenkov’a mektup yazdı ve kısa bir süre sonra Rusya’dan cevap geldi.</p>

  <p class="normal">“Aman Tanrım!” diye telaşlanıyordu, mektubunda Pavel Annenkov. “Rusya’daki tüm çiftliklerini satıp Avrupa’ya yerleşmeyi düşünen, bizim dürüst, sade, açık sözlü Tolstoy! ‘Allgemeine’deki yazıdan şüphelenerek benden açıklama istediğiniz için, onun adına size teşekkür ediyorum, sevgili Marx.”</p>
</body>
</html>
