<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates2</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="clrb"/>

  <p class="normal">Freiligrath’ın bu heyecanlı, geleceği sezen mısralarının ardından gazete yazarları Köln işçilerine sesleniyordu:</p>

  <p class="normal">“Ayrılırken, sizleri Köln’de her tür provokatif girişimden uzak durmanız yönünde uyarıyoruz. Köln’de sıkıyönetim ilanı durumunda acımasızca bir yenilgiye uğramanız muhtemeldir. Elberfeld örneğinde, burjuvazinin işçileri ateşe gönderip sonra da onlara nasıl alçakça ihanet ettiğini gördünüz. Köln’de olası bir sıkıyönetim, bütün Ren bölgesini çöküntüye uğratır; ve bu sıkıyönetim, bizler tarafından yapılacak herhangi bir ayaklanma girişimini meşru gerekçe yapar. Sizin sakin kalmanız Prusyalıları çaresizliğe düşürecektir.</p>

  <p class="normal">‘Yeni Ren Gazetesi’ redaktörleri size veda ederken, gösterdiğiniz ilgi için teşekkür ederler. Onların son sözü her zaman ve her yerde, işçi sınıfının kurtuluşu olacaktır.</p>

  <p class="normal">‘Yeni Ren Gazetesi’ yazarları.”</p>

  <p class="normal">Savaş gemisini en son terk eden Karl Marx oldu.</p>

  <p class="normal">Cebinde metelik yoktu. Jenny, geriye kalan tek değerli eşyasını –Westphalen’lerin armasını taşıyan gümüşleri– sattı. Sağladıkları parayla yola çıkabilirlerdi artık. Geleceğin ne getireceği belirsiz olduğu için Jenny, çocuklar ve Lenchen, Trier’e gittiler. Yaşlı Barones Westphalen, kızının ve torunlarının gelişine her zaman çok seviniyordu.</p>

  <p class="normal">Karl ve Friedrich, Baden yoluna düşmüşlerdi.</p>

  <p class="ortayazi">***</p>

  <p class="normal">... Harekete geçmek için yanıp tutuşan Bakunin’in ateşli kafasındaki planlar sürekli değişiyor, bir uçtan diğerine savruluyordu. Bohem devriminin başına geçmek üzere geldiği Prag’da ahbapları vardı. Ama tasarlayıp örgütlemeye başladığı gizli komiteye Gustav ve Adolf Straka adındaki iki Çek’in dışında kimse katılmamıştı. Bakunin, etkileyici ve abartılı duygusal konuşmaları ile, raslantı sonucu Leipzig’de karşılaştığı, bu çabuk güvenen iki ilâhiyat fakültesi öğrencisinde olağanüstü güzel izlenimler bırakmıştı. Her ikisi de onu liderleri olarak kabul edip söylediği her şeye uymayı taahhüt etmişlerdi.</p>

  <p class="normal">Bakunin’in kafasındaki kargaşa artıyor, çelişki had safhaya ulaşıyordu.</p>

  <p class="normal">Başlangıçta Rus Çarı I. Nikolay’a karşı kin dolu bir ‘Slav’lara Çağrı’ metni ile patladı, ardından Prusya ve Avusturya’nın, birçok Slav halkını sömürdüğünü saptayarak Rus tiranına bir mektup yazdı ve onu, Slav halklarının başına geçmeye davet etti. Mektubunda, ortak bir Slav bayrağını yükseltmesi için Rus Çarı’nı ikna etmeye çalışarak şöyle yazıyordu:</p>

  <p class="normal">“Eğer siz, efendim, bunu yapar ve Avusturya ve Prusya topraklarında yaşayan, Slav dillerini konuşan herkesi birleştirirseniz, onlar da Rus kartalının geniş kanatlarının altına tutkuyla koşarak bütün Batı Avrupa’ya öfkeyle saldıracaklardır.”</p>

  <p class="normal">Böylece Bakunin, panslavizm ile bütün ırkların, halkların kardeşliği fikri arasında kararsız kalıyor, her tür teoriyi reddediyor, her şeyin yıkılmasını, tüm kuralların kaldırılmasını hayal ediyor ve birden iktidar hırsını, güçlü bir kişilikle temsil eden diktatörlük özlemlerinin peşine düşüyordu. Bakunin yalnız ve zavallıydı.</p>

  <p class="normal">Tek başına kaldığını ve tamamen güçsüz olduğunu fark etmesi onun aşırı uçlara savrulmasına neden oluyordu. Daha sonra yırtmak üzere yine Çar’a yazdığı mektuplar birer günah çıkarma belgesine benziyordu; çok uzun ve anlamsızdı. Ama içten ve ateşli bir dille yazdığı bu mektuplar her zamanki ruhsal düzensizliğini, kafasındaki sayısız çelişkileri de yansıtıyordu.</p>

  <p class="normal">Sonunda çabuk alevlenen karmaşık kişiliği onu, Mayıs Ayaklanması sırasında Dresden barikatlarına götürdü.</p>

  <p class="normal">İsyancılar, bu cesur, soğukkanlı ve gözünü budaktan sakınmayan adamı, en ağır ve umutsuz çatışmaların yaşandığı ayaklanmanın lideri olarak tanıdı. Tehlike ve ölüm karşısında gösterdiği umursamazlık, yoldaşlarına gösterdiği özen, ona nihayet devrimcilerin sevgisini, saygısını, minnetarlığını kazandırmıştı. Aslan yelesi gibi dağınık saçları, barikatların üzerinde yükselen güçlü vücudu, çınlayan sesi ve cüreti, isyancılara cesaret veriyordu. Ayaklanmanın ve Geçici Hükümet’in tüm resmi liderleri ihanet ederek kaçarken, Bakunin tek başına ve son ana kadar barikatları yönetti. Burada kalmasının nedeni başarıya inanması değildi. Bir avuç cesur işçi, tarihin genel gidişini değiştiremez; başarısızlığa mahkum bir devrimi de doğal olarak Bakunin kurtaramazdı. Ama sonuna dek savaştı; uyumuyor, yemiyor, içmiyor hatta artık uzun yıllardır yapmadığı bir şeyi yaparak sigara içmiyordu.</p>

  <p class="normal">Yenilginin kaçınılmaz olduğu anlaşıldığında, Bakunin, geride sağ kalmayı başaran isyancılara düşmanın eline geçmemek için Belediye Sarayı ile birlikte havaya uçmayı önerdi. Buna yetecek miktarda barutu ayırmıştı. Ama Geçici Hükümet üyeleri bu öneriyi reddetti. Bunun üzerine Bakunin, barikatların en yiğit savunucularını toplayarak, alev alev yanan Dresden’in dışına çıkardı. İsyancılar kolu, Freiberg’e yöneldi; Bakunin bu kolu Bohemya’ya götürecekti. Burada uzun süredir bir ayaklanma başlatma hayalinden vazgeçmemişti.</p>

  <p class="normal">Ama yoldaşları son derece yorgun, bitkin ve yenilmiş olmaktan son derece üzgündüler; yeterince silâhları yoktu. Hemnitz’de yardım yerine ihanet gördüler. Gerici bürgerler isyancıları son derece düşmanca karşıladı. Gece yataklarında kıskıvrak yakalayarak Prusya yetkililerine teslim ettiler. Duyduğu vicdan azabından kıvranan Bakunin, eline, defalarca kaçma fırsatı geçtiği halde orada kalıp kaderini beklemeye başladı. Hemen kurşuna dizileceğini tahmin ediyordu, çünkü en büyük korkusu Rus yetkililerine teslim edilmekti. Ama Prusya Askeri Komutanlığı onu eski Königstein Kalesi’ne gönderdi. Bundan kısa bir süre sonra da, önce Prusya Askeri Mahkemesi’nde ve sonra da Avusturya Askeri Mahkemesi’nde olmak üzere iki kez yargılandı ve ölüm cezasına çarptırıldı.</p>

  <p class="normal">Mahkeme kararında şöyle deniyordu:</p>

  <p class="normal">“Rusya’nın Tvernska bölgesine bağlı Torkijk’da 1814 yılında doğan Yunan kilisesine mensup bekar Mihail Bakunin’in, 10 Mayıs 1849’ta Prag ve çevresinde ilân edilen sıkıyönetim gereğince oluşturulan askeri mahkemece yapılan kovuşturma sonucunda, kanunen doğruluğu kanıtlanmış olaylar ile hiçbir şüpheye yer bırakmayan kendi beyanından hareketle, Avusturya İmparatorluğu’na karşı vatan hainliği suçu kesin görülmüş ve bu suçtan dolayı asılarak öldürülmesine karar verilmiştir.”</p>

  <p class="normal">Ancak daha sonra, Bakunin’in korktuğu başına geldi: onu Rus Çarına teslim ettiler.</p>

  <p class="normal">Bu arada Liza, endişe dolu zor günler geçiriyordu. Çaresizlik ile umut arasında salındığı günlerdi bunlar. İlk önce ona, Dresdenli ayaklanmacıların başarısızlığa uğradığı haberi ulaştı; daha sonra da, Mihail’in öldüğünü duydu. Bu beklenmedik acıyla sarsılan kız, ölümü her zaman benzettiği sisin dışında, etrafındaki hiçbir şeyi görmez oldu.</p>

  <p class="normal">Her şeyini anlattığı Fritz Schleig, Bakunin’in ölümüyle ilgili söylentilerin doğru olmadığı, onun Hemnitz’de tutuklanıp ölüm cezasına çarptırıldığı haberini getirdi. Saksonya Kralı, ölüm cezasını ömür boyu hapse çevirerek Bakunin’i hemen Prag’daki Avusturya İmparatorluk Mahkemesi’ne teslim etmiş; burada da Bohemya’daki devlet karşıtı faaliyet yürütmekle suçlanarak yeniden ölüm cezasına çarptırılmıştı.</p>

  <p class="normal">“Ona yardım edin,” diye yalvarıyordu Liza, Schleig’a. “Hayatımın sonuna dek size sadakatle hizmet ederek borcumu ödeyeceğim.”</p>

  <p class="normal">O kadar güçlü biri olarak görüldüğüne sevinen Schleig, Bakunin’in yanına gidebilmesi için Liza’ya, para sağlayacağına dair söz verdi. Ama hiç kimsenin bir mahkuma yardım edecek kadar güçlü olmadığı konusunda kızı uyardı.</p>

  <p class="normal">“Bakın fraulein,” dedi, Liza’nın zaten çalışarak hak ettiği parayı sayarken. “Sizin hemşehriniz tehlikeli bir suçlu. Bizzat Rus çarının bu işe karıştığı söylentisi dolaşıyor. Bu da onun kaderini ancak şöyle değiştirebilir; Prag’da asılmak yerine kendi ülkesinde darağacında sallanır.”</p>

  <p class="normal">Liza’nın nasıl sararıp solduğunu gören Schleig, öğüt vermeye başladı:</p>

  <p class="normal">“Biliyorum ki, Avusturya anayasasının cinai suçlar kanununa göre, eğer bir yabancı, yabancı bir ülkede, temel kanunlara, devlet banknotlarına ya da o devletin para sistemine karşı bir suç işlemiş ise, o ülkenin vatandaşları ile eşit şartlarda, aynı kanunlarla yargılanacaktır. Dolayısıyla bay Bakunin yine yargılanacaktır ama bu sefer Avusturyalılar tarafından. Siz gurur duymalısınız, çünkü herkes birkaç ülkede birden idam cezasına çarptırılma şerefine nail olamıyor. Eğer açıkça söylemek gerekirse, ben koleradan ölmeyi tercih ederim ama tabii ki, bu bir zevk meselesi. Tarihin bize öğrettiğine göre, tahtları sallamaya çalışan herkesi darağacı ya da zincir bekliyor.”</p>

  <p class="normal">Königstein, Taunus’un en güzel kasabasıydı. Kasabanın yamaçları huzur veren sakin ve yeşil ormanlarla çevriliydi ama Liza, etrafındaki her şeye nefretle bakıyordu. Ufuk çizgisinde, sivri bir kayayı andıran gri bir kale yükselmekteydi. Cezaevi, duvarlarına tırmanan sarmaşık ve otlardan dolayı ıssız bir ortaçağ şatosuna benziyordu. Bu hayali sadece Gotik duvarların ardındaki, dışarıdan görünmeyen gardiyanların bağırışları, bekçi fenerlerinin titrek ışıkları yıkıyordu.</p>

  <p class="normal">Liza, kalenin bulunduğu tepenin eteklerinde dolanıp durdu. O, Bakunin’in karısı, kardeşi ve dostuydu ama onunla resmi olarak hiçbir bağı olmadığından tamamen yabancı biriydi. Alt çenesi üçgen şeklinde olan ve balık gözlü sıska bir subay, onun karışık monologunu uzun süre dinledi. Görüşme veya mektup ve para iletilmesi kesinlikle söz konusu olamazdı. Liza, Bakunin’in kaderinin belirlendiğini anladı.</p>

  <p class="normal">Hapishanenin çevresinde bir uyurgezer gibi dolanmaya devam ederken Mişel’i oradan nasıl kaçıracağını, gardiyanı, hakimleri nasıl satın alacağını tasarlıyordu. Bütün bunlar bir hastanın hezeyanıydı. Parası ve arkası olmadığı için kendini tamamen güçsüz hissediyordu. Bu korkunç duvarları düşünceyle, sözleriyle ve duygularıyla delip umudunu, aşkını, sadakatini mahkuma nasıl ulaştırabilirdi. Bakunin ve Liza’nın birbirinden taş yığınıyla ayrılmış yalnızlıkları, evrendeki iki yıldızın arasındaki uçurum kadar aşılmazdı.</p>

  <p class="normal">Hapishane hücresinin duvarına demir zincirlerle bağlı Bakunin gibi her tür umudunu kaybederek bitkin düşen Liza mahkeme kararını bekliyordu.</p>

  <p class="normal">Bu arada, Petersburg’da çıkan ‘Rus Özgürlüğü’nün bir sayısı eline geçti; okudukları tüyler ürperticiydi.</p>

  <p class="normal">“Bütün Batı Avrupa’da isyanlar, karışıklıklar yaratan,” diye yazılmıştı gazetede, “ve düzeni ve halkların refahını yok etmekle tehdit eden yıkıcı öğretiler ne yazık ki, belirli ölçülerde ülkemizde de etkili oldu. Ama Rusya’da –kutsal inancın, monarka duyulan sevginin, tahta olan sadakatin, halkın doğal özelliklerine dayandığı ve şimdiye dek herkesin kalbinde sarsılmaz bir şekilde korunduğu ülkede– çoğu genç ve ahlaksız, üstelik tamamen yeteneksiz bir avuç insan, dinin, kanunun ve mülkiyetin en kutsal haklarını ezme olanağı bulduklarına sevinmişlerdir. Hükümet, bu kötü niyetli adamların faaliyetini dikkatle izleyip hemen ortaya çıkarmasaydı tehlikeli bir durum doğabilirdi.</p>

  <p class="normal">Yapılan araştırma sonucunda; anlaşılmıştır ki, Dışişleri Bakanlığında çalışan danışman Butaşeviç-Petraşevski, ülkeyi yönetimden yoksun bırakmak amacıyla bizim devlet sistemimizi yıkmayı düşünmüştür. Kötü niyetlerini yaymak amacıyla, çeşitli kesimlere mensup gençlerle evinde toplantılar yapmıştır. Petraşevski’nin, ziyaretçilerini tahrik etmek için kullandığı silahlar; İmparator efendimizin kutsal kişiliğine karşı imansız, cüretkâr konuşmalar yapmak, hükümetin faaliyetlerini çirkin şekilde çarpıtmak ve devlet adamlarına hakaret etmektir.</p>

  <p class="normal">Toplantı düzenlemenin dışında, 1848 yılının sonunda, Moskova alayı mülazımı (poruçık) Mombeli, Egersk alayının karargah yüzbaşısı İkinci Lvov ve sivil toprak ağası Speşnev ile birlikte gizli bir komite oluşturmaya koyulmuştur.</p>

  <p class="normal">Bunlardan Mombeli, ‘Gizli Birlik’ ya da ‘Değişimci görüşlere sahip insanlar için kardeşlik ve dayanışma’ adı altında gizli bir komitenin kurulmasını önermiş; Lvov, komitenin yapısını belirlemiş, Speşnev ise, devlete karşı ortak bir ayaklanmanın planını çıkarmıştır. Petraşevski’nin iki suç ortağının evinde de danışman Kaşkin ve ilahiyat kolejinde din görevlisi Durov ile belirli günlerde, aynı ölçüde tehlikeli toplantıların yapılması kararlaştırılmıştır.</p>

  <p class="normal">Bu dava ile ilgisi olan herkesin yakalanması için imparator hazretleri, özel, gizli bir soruşturma komisyonu kurmayı uygun bulmuştur. Beş ay süren özenli araştırmalar sonucunda komisyonun, majestelerine sunduğu raporda gösterilen, suç teşkil eden komplolara raslantı sonucu ya da başkalarına kanarak düşüncesizlikten dolayı katılan tüm kişiler, imparator hazretlerinin yüksek emriyle daha sonra yapılacak olan bütün kanuni takiplerden muaf tutulmuşlardır. Daha sonra, kesin bir adli soruşturmaya tabi tutulacak olan 23 kişi belirlenmiştir ve bunlar, yüksek emrin belirttiği gibi, general yardımcısı Perovski’nin başkanlığında kurulan özel askeri mahkeme komisyonu tarafından cinayet yasasına göre yargılanacaklardır.</p>

  <p class="normal">Yardımcı general, askeri mahkeme komisyonunun gerçekleştirdiği davadan sonra, 21 sanığın hepsinin az ya da çok suçlu bulunduğunu açıklamıştır.</p>

  <p class="normal">Bunlar vatanın mevcut kanunlarını ve devlet düzenini yıkma girişiminde bulunmaktan dolayı suçludurlar; bu nedenle kurşuna dizilerek idamlarına karar verilmiştir. Diğer iki kişiden üsteğmen Çernosvitov hukuki delillerin yetersiz olmasına rağmen hakkında ciddi kuşkular uyandırarak zan altında kaldığından imparatorluğun merkezinden en uzak bölgelerinden birine sürülmüş; saygın vatandaş Katenin’in oğlu ise akli dengesini yitirdiğinden şimdilik cezaya çarptırılmamıştır; ama iyileştikten hemen sonra yine askeri mahkemeye çıkarılacaktır.</p>

  <p class="normal">Majesteleri, sadık hizmetkarı komisyonun raporunu okuyunca cezayı belirli ölçüde hafifletebilecek koşullara dikkat edilmesi lütfunda bulunarak şunu emretmiştir: Ölüm cezasını içeren mahkeme kararı, askerlerin önünde sanıklara okunduktan ve idam cezası öncesinde uygulanan bütün kurallar yerine getirildikten sonra, imparator efendimizin, suçluların hayatlarını bağışlayarak onları ölüm cezası yerine başka çeşitli cezalara çarptırdığı ilan edilsin.”</p>

  <p class="normal">Bir daha idam cezasına çarptırılan ve daha sonra da Rus çarına teslim edilen Bakunin’in davasının ikinci celsesini bekleyen Liza, Petersburg’a gitti. Muhteşem siyah saçlarına aklar düşmüş ve genç kadının sert bakışlı kara gözleri trajik bir şekilde açılmıştı ve dudakları sinirden titriyordu.</p>

  <p class="normal">Jenny çocukluğunu düşünürken, büyük dalların köklerine doğru eğilmesi gibi o da sanki geçmişine eğilir gibi oluyordu. Karl’ın ve kendisinin doğduğu küçük Trier’deki her şey, hava bile bir anlam taşıyor, geçmişi hatırlatıyordu.</p>

  <p class="normal">Marx ile ülke ülke dolaştığı yıllar boyunca Trier çok az değişmişti. Merkezdeki meydanda bulunan, bir aziz figürüyle süslü fıskiye şırıldıyor; heykelin kaidesinin kenarlarındaki aslan kafaları tembel tembel su tükürüyordu. Westphalen’lerin bir zamanlar oturduğu, aydınlık akşamlarında Jenny ve Karl’ın konuşmaya doyamadıkları Roma sokağının yakınlarındaki çınar da duruyordu.</p>

  <p class="normal">Brückengasse’deki 664 numaralı ev de değişmemişti. Dış görünüşü itibarıyla kasabadaki yüzlerce evden hiçbir farkı yoktu. Düzgün gri duvarların tek süsü, dış kapının üzerindeki evin, XVIII. yüzyılda inşa edildiğini gösteren rakamlardı.</p>

  <p class="normal">Birkaç nesile hizmet ettikten sonra yok olup gidecek, belki yerine yeni ve daha modern bir bina dikilecek olan bu bina, 1818 yılının kışında avukat Marx tarafından kiralanmış 5 Mayıs 1818’de de Bayan Henriette Marx, Karl Heinrich adını koyduğu üçüncü oğlunu dünyaya getirmişti.</p>

  <p class="normal">Jenny, kocasının üzerinde doğduğu, güzel döşemeli, akçaağaç karyolasını çok iyi tanıyordu. Gençlik yıllarında Karl’ın kızkardeşi Sophie ile sıklıkla bu karyolaya otururlar; elişi veya resim yapar ya da okunan bir kitabı dinlerlerdi. Marx’ların evindeki her köşenin Jenny için ayrı bir anlamı vardı. Her zaman pek çok çiçeğin bulunduğu, evin yanındaki bahçeyle Sophie ilgilenirdi. Yaz boyunca, leylak, gül, lale ve Lâtin çiçekleriyle muhabbet çiçeklerinin kokusu yayılırdı.</p>

  <p class="normal">Evin asıl binasını küçük bir yapıyla birleştiren, iki tarafından, pembe, yeşil renklerle boyanmış işlemeli balkonların uzandığı düzgün, minik avlu oldukça özgündü ve Cezayir ya da Fas mimarisini andırıyordu. Girişteki ilk kapı, Heinrich Marx’ın basık tavanlı, geniş çalışma odasına açılıyordu. Karl çocukluğunda, babasıyla içten sohbetler ederek bu odada pek çok mutlu akşam geçirmişti. Oğul, okumak için Bonn’a daha sonra da Berlin’e gidince baba buradaki büyük masanın üzerinde ona, öğütlerle dolu uzun mektuplar yazmış, kaygılarını, tasalarını ve umutlarını paylaşmıştı.</p>

  <p class="normal">“Oğlum, umarım senin isminin bütün dünyada duyulduğu ve şana kavuştuğun günü görebilirim.”</p>

  <p class="normal">Heinrich Marx, Jenny’nin sevgisini herkesten daha çok kazanmayı başardı. Jenny ondan hiçbir şeyini saklamıyordu. Karl ve Jenny ihtiyar dostları Heinrich Marx’ın ölümüne bu çalışma odasında ağlamışlardı.</p>

  <p class="normal">Jenny, Karl’a duyduğu büyük aşkın doğduğu evden ağır ağır uzaklaştı. Kasaba sakinleri Jenny Marx’ı içtenlikle gülümseyerek selamlıyorlardı. Çocukken tanıdıkları, o buralarda yokken anne ya da baba olmuşlar, bir zamanlar kibarca reverans yaptığı annesinin arkadaşları ise yaşlanmışlardı.</p>

  <p class="normal">Jenny, doğduğu bu kentte amaçsızca dolaşmayı seviyordu. Hemen her zaman, Karl ve Edgar’ın okuduğu, Friedrich Wilhelm Lisesinin taş avlusunda duruyor ve Prusya askeri karargahına benzeyen, olgunlaşmamış domates rengindeki, sarmaşıklarla kaplı binayı seyrediyordu. Duvarlarının yanında yaprakları tozlanmış, neredeyse hiç gölge vermeyen birkaç ağaç vardı.</p>

  <p class="normal">Jenny, tepenin altındaki mezarlığı da ziyaret ediyordu. Orada çok sevdiği iki insanın mezarı vardı. Yaşama sevinci ile dolu, insanlara karşı iyi niyetli, bilgiye daima açık ve biraz da alaycı babası Ludwig von Westphalen’i hatırlıyordu. Mütevazı bir mezar taşının altında da Karl’ın babası yatıyordu. Jenny onu kendi babası gibi sevmişti. Karl da karısının babasına karşı bir oğul gibi sadık ve saygılıydı.</p>

  <p class="normal">Her iki ihtiyar da, Fransızların saldırısını, Napolyon’un yükselişini ve düşüşünü, büyük Fransız devriminden sonra Avrupa’da başlayan fırtınalı yılları görmüşlerdi. İyi eğitimli ve gerçek birer insansever olduklarından, Karl ve Jenny’ye kendi yaşam deneyimlerini aktararak küçük Trier’i aşabilmeleri için onların düşüncelerini, ruhlarını yükseltmişlerdi.</p>

  <p class="normal">Marx’ın dehasını ilk olarak bu iki insan takdir etti. Bunları düşünen Jenny, isimlerin ve tarihlerin altın harflerle, rakamlarla yazıldığı taşlara eğiliyordu.</p>

  <p class="ortayazi">***</p>

  <p class="normal">Marx ve Engels, oraya vardıklarında Baden’in merkezi Manheim’de ayaklanma hazırlıkları sürüyordu. Ayaklanmanın liderleriyle görüştüklerinde Engels’in hazırladığı askeri planının kabul edilmesi için ısrar ettiler.</p>

  <p class="normal">“Her şeyden önce,” diyordu Engels, “kalelerde ve garnizon kentlerinde ayrı kargaşaların çıkmasına izin verilmemeli. Bu sadece anlamsız bir güç kaybına neden olur. Ama hükümet askerlerinin ilerlemesini engelleyebilecek küçük kasabalarda, fabrika bölgelerinde ve kırsal kesimlerde vurkaç harekâtları gerçekleştirmek kesinlikle şarttır. Tüm serbest kuvvetleri ise, iyi korunan bir alanda toplayıp devrim ordusunun çekirdeğini oluşturmak gerekir.</p>

  <p class="normal">Ayaklanmanın Badenli liderleri ne yeterince cesarete ne de sezgi gücüne sahiplerdi. Bu denli cüretkar bir planı görünce dehşete kapılıp Marx ve Engels’in öğütlerini reddettiler. Ve böylece ayaklanma kısa sürede başarısızlığa uğradı.</p>

  <p class="normal">Marx ve Engels de, Baden’den Kaiserslautern’e geçtiler. Orada, Pfalz Geçici Hükümeti üyeleri ile görüştüler. Sınanmış bir Kölnlü yoldaşın, Kömünist d’Ester’in yardımıyla, Marx, Paris’e, işçileri ve küçük burjuvaları birleştiren sosyal demokrat partinin, kendilerine yakıştırdıkları adla ‘Dağlılar’ın, yanına gitmek için Demokratik Merkez Komite’den belge aldı. Partinin, 1793 olaylarından esinlenerek kendine uygun gördüğü isim –Dağlılar (Montagnards)- Üçüncü Cumhuriyet’in yöneticilerini deliye çeviriyordu. Cumhuriyetin başında Fransa Başkanı Louis-Napolyon Bonaparte ve Haziran ayaklanmasını acımasızca bastıran General Cavaignac vardı.</p>

  <p class="normal">Fransa’nın yolunu tutan Marx ve Engels, Hessen Prensliğinden geçerken isyancı oldukları gerekçesiyle tutuklandılar. Bu ortamda her şey olabilirdi: Almanya’da başarısızlığa uğrayan devrimden sonraki kargaşa ortamında askeri mahkemenin önüne çıkarılıp kurşuna dizilmek de, tesadüfen serbest bırakılmak da aynı derecede olasıydı. Marx ve Engels Darmstadt’tan Frankfurt’a götürüldüler ve nasıl bir anda tehlikeli bir suçlu görülüp tutuklandılarsa aynı şekilde birden salıverildiler.</p>

  <p class="normal">Karl, Almanya’nın mevcut koşullarında yeni bir devrimci hareketin canlanmayacağını gördüğü için doğrudan Paris’e geçti. Engels ise geri çekilen isyancılara yardım etmek amacıyla Kaizerslautern’e döndü. Tahminleri tamamen doğrulandı –en kararlı komünistler aynı zamanda en kararlı askerler olmuştu. Kendisi de böyle bir insan olan Engels, komutanlığını Prusya emekli teğmeni Willich’in yaptığı gönüllü müfrezeye katıldı.</p>

  <p class="normal">Bu müfreze, Prusya kalesi Landau’yu başarıyla kuşattı. Eğer ayaklanmacıların topları olsaydı bu kale kolaylıkla zaptedilebilecekti.</p>

  <p class="normal">Engels kendine özgü bir enerji ve iradeyle katıldığı çatışma sırasında ayaklanmanın Kaiserslautern’deki idare merkezine dilekçe üstüne dilekçe yazarak Wilich için obüs topları istiyordu. Ama Baden’deki geçici hükümetin yöneticileri Engels’in eleştirilerinden hoşlanmadılar ve Engels, sınır yakınlarında bir Pfalz kasabasında tutuklandı.</p>

  <p class="normal">Elleri bağlı ve yaya olarak Kaiserslautern’e götürüldü ve orada bir hapishaneye tıkıldı. Bunu öğrenen gönüllü müfrezelerdeki Ren işçileri ve askerler, Engels serbest bırakılmazsa mevzilerini terkedeceklerini bildirdiler. İsyancı birliklerin protestosu ve kızgınlığı öylesine tehlikeli bir boyuta ulaştı ki, geçici hükümetin emriyle sadece yirmi dört saat sonra Engels serbest bırakıldı ve kendisinden binlerce kez özür dilendi.</p>

  <p class="normal">Kısa bir süre sonra karşı devrimci Prusya askerlerinin taşraya doğru ilerlediği haberi geldi. Friedrich yine silaha sarıldı; Pfalz-Baden ordusu İsviçre’ye püskürtülünceye dek disiplini ve cesaretiyle ünlenmiş Willich’in gönüllü müfrezesinin girdiği bütün çatışmalarda yer aldı. Bu askerler, tüm Baden ordusu geri çekilinceye kadar, ilerleyen Prusyalıların saldırısını karşılamakla yükümlüydü.</p>

  <p class="normal">1849 yılının temmuz ayı ortalarında, Güney ve Batı Almanya’daki ayaklanma tamamen bastırıldı. Her şey bitmişti. Engels, sağ kalan mücadelecilerle birlikte İsviçre topraklarına geçti. Yaklaşık iki ay boyunca Friedrich ve Karl, birbirlerinden hiçbir haber alamadılar. Marx’ın tutuklandığına dair dolaşan söylentilerden endişeye kapılan Engels Temmuz sonunda Vevey kantonundan Jenny Marx’a şunları yazdı:</p>

  <p class="normal">“Sevgili Bayan Marx!</p>

  <p class="normal">Siz de, Marx da bu kadar uzun süre haber vermediğime şaşıracaksınız... Marx’a yazdığım gün (Kaiserslautern’den), Prusyalılar tarafından ele geçirildiği için Hamburg’un Paris’le irtibatının kesildiği bildirildi. Bundan dolayı mektubu gönderemedim ve Willich’in yanına gittim. Dört çatışmada yer aldım; bunlardan ikisi oldukça ciddiydi, özellikle de Rastatt yakınlarındaki; o zamandan beri anladım ki, çok övülen o yiğitlik, insanın sahip olması gereken özelliklerin arasında en sıradan olanıdır. Kurşunların vızıldaması en kolay iş, ve sefer boyunca çok raslanan ödlekliğe karşın ben çatışma sırasında korkaklık gösteren on kişi bile görmedim. Ama ‘aptalca korkusuzlar’ çoktu.</p>

  <p class="normal">... Bizim kolordu, düşmanı ateş altında tutarak Baden ordusunun geri çekilişini sağladıktan sonra, biz, herkesten yirmi dört saat daha geç İsviçre yolunu tuttuk ve dünden beri ben burada, Vevey’deyim. Sefer ve İsviçre’ye yürüyüş sırasında bir tek satır bile yazmam olanaksızdı. Ama şimdi size haber vermek ve bir an önce yazmak için acele ediyorum. Çünkü Baden’de Marx’ın Paris’te tutuklandığı söylentisi kulağıma çalındı. Hiç gazete görmedik ve bundan dolayı hiçbir şey öğrenemedik. Bunun doğru olup olmadığını kontrol edemiyorum. Siz benim kaygılarımı anlıyorsunuzdur ve dolayısıyla beni bu endişeden kurtarmanızı, Marx’ın durumunu bildirmenizi ısrarla rica ediyorum. Bu söylentiyi doğrulayacak hiçbir şey duymadığımdan dolayı hâlâ Marx’ın tutuklanmasının doğru olmadığını umut ediyorum.</p>

  <p class="normal">Marx’ın serbest olduğundan bir emin olabilseydim!</p>

  <p class="normal">Sıklıkla düşünüyordum ki, ben Prusya kurşunlarının altındayken, Almanya’da bulunanlardan ve özellikle Paris’teki Marx’tan daha az tehlikedeydim. Beni bu endişeden hemen kurtarın...”</p>

  <p class="normal">Bu arada Marx, bütün ailesi ile birlikte artık Paris’teydi. Engels’in durumu için endişelenen Karl da dostundan aldığı bu mektuba çok sevindi.</p>

  <p class="normal">Ağustos sonunda Engels, Marx’ın yanıtını aldı.</p>

  <p class="normal">“Sevgili Engels!</p>

  <p class="normal">Beni, Brötanya’nın Pontinis bataklıklarındaki Morbihan eyaletine sürüyorlar. Sen anlıyorsundur ki, bu örtülü cinayet girişimine razı olmayacağım. Bundan dolayı Fransa’yı terk ediyorum.</p>

  <p class="normal">İsviçre için bana pasaport vermiyorlar ve dolayısıyla Londra’ya gitmek zorundayım; üstelik en geç yarın. Zaten İsviçre’de, kısa bir süre sonra ani bir darbeyle tüm fareler kapana kısılacak.</p>

  <p class="normal">Bunun yanı sıra: Londra’da bir Alman gazetesi kurmak için <span class="ideitalik">uygun</span> koşullar var. Paranın bir kısmı <span class="ideitalik">garantilenmiştir.</span></p>

  <p class="normal">Bundan dolayı sen hemen Londra’ya gitmek zorundasın. Bu, güvenliğin için de önemli, Prusya’lılar seni iki kez kurşuna dizebilirler:</p>

  <p class="normal">Bir, Baden için; iki, Elberfeld için. Ve hiçbir şey yapamadığın İsviçre’de ne işin var? Londra’ya gelmen önünde hiçbir engel yok...</p>

  <p class="normal">Bundan eminim. Sen İsviçre’de <span class="ideitalik">kalamazsın.</span></p>

  <p class="normal">Karım şimdilik burada kalıyor...</p>

  <p class="normal">Sevgilerle, <span class="ideitalik">K. M.</span>”</p>

  <p class="ortayazi">***</p>

  <p class="normal">Marx, Paris’te kudurganlık derecesinde saldırganlaşan gericilerin, devrimci demokrasiye yönelik gittikçe daha acımasız hale gelen saldırılarına tanık oldu.</p>

  <p class="normal">Daha geldiği ilk gün, Poatie sokağında yürürken, elinde tesbihi olan yaşlı bir kadın onu durdurdu ve haç işareti yapıp ‘Ave Marie’ diye fısıldadıktan sonra küçük bir kitap uzattı. Bu, ‘Düzenin Partisi’ tarafından halka yönelik olarak çıkarılan, sosyalizme karşı korku ve tiksinti uyandırmayı amaçlayan otuz broşürden bir tanesiydi. Kendilerine ‘Düzenin Partisi’ adını veren bu karşıdevrimci grubu Karl tanıyordu.</p>

  <p class="normal">Grup, Orléansçılardan, Bonapartçılardan, lejitimistlerden, katoliklerden ve hatta ekonomik reformları şeytanın işi olarak ilân eden birkaç Cumhuriyetçiden oluşuyordu. Eğer beş kuruşa satamazlarsa, yaşlı zengin kadınlara verip gelen geçene dağıttırdıkları iğrenç vaazları, vicdansız ve yüreksiz satılmış kalemler büyük paralar karşılığında yazıyordu.</p>

  <p class="normal">Karl kendisine verilen broşürü öylesine açtı. Tirajı yarım milyondu. Marx okudu:</p>

  <p class="normal">“Kızıl biri, insan değildir, o bir kızıldır. Onun aptal bir yüzü ve kaba bir yüz ifadesi; insanın yüzüne asla doğrudan bakamayarak bakışlarını domuz gibi kaçıran bulanık, heyecanlı gözleri; uyumsuz yüz hatları; küçük, soğuk, kırışık bir alnı; eşeğinki gibi biçimsiz bir ağzı; kocaman, çıkık dudakları –alçakça arzuların işareti–, ince çizgileri olmayan, büyük, geniş, hareketsiz bir burnu vardır –işte genellikle her komünistte görebileceğiniz karakteristik özellikler bunlardır. Savundukları öğretilerin ve fikirlerin aptallığı onların yüzlerine yansımıştır.”</p>

  <p class="normal">Marx, broşürü bir bakkalın yanındaki çöpe attı.</p>

  <p class="normal">“Karşıdevrimci bayların safra kesesi ne kadar da dolmuş,” diye düşündü, gülümseyerek. “Galip çıktıklarını sanmalarına rağmen halk onları iyice korkutmuş.”</p>

  <p class="normal">Eğlence düşkünü, satılmış tüccar kuzucukları olan Valon ve Theodor Mire ile kuka burunlu, yüzsüz polis ajanı Chenu da gerici yazılar konusunda ustalaşmışlardı. İğrenç küfürnameler yazıyor ve yayınlıyorlardı. Cazip olsun diye, broşür kapaklarının üzerine çocuklara vaaz veren bir köy papazı ya da çiçekler arasında güvercin resmi çiziyorlardı. Broşürlerin başlıkları da yanıltıcı olmalıydı; örneğin, “işçinin iman kitabı veya emekçinin sözleri”, “köylü nasıl mutlu olabilir?”, “Bir kulübede akşamlar”, “iş ve ekmek” gibi.</p>

  <p class="normal">Sosyalizmle mücadele kafilesine katılan yazarlar arasında bazan ünlü ya da etkin isimlere de raslanıyordu. Meclis üyesi Louis Belyo ve Mareşal Bugaud, sosyalizm düşlerinden vazgeçmiş köylü aileleri tasvir etme kurnazlığında bulundular. “Zenginlerin sadece yoksulların velileri değil, tanrının, yeryüzünde kendi misyonunu sürdürmelerini istediği kimseler olduğunu hatırlayın ve kabullenin” diye yazıyorlardı.</p>

  <p class="normal">Thiers de yeniden politik arenaya çıkmıştı. Hiçbir ekonomi bilgisine sahip olmayan kral Louis-Philippe’in eski bakanı, ‘Komünizm Üzerine’ başlıklı bir kitap yazdı. Eski bakanın söylediklerine göre, komünizm’de “ortak çalışmamız, sevinmemiz ve yaşamamız gerekecektir.” Yazdığı broşürle kendi mülkiyetinin savunulduğunu gören minnettar burjuvazi, Fransız pleb devrimiyle mücadele etmesi için Thiers’e epey kaynak sağladı. Thiers, banker ve fabrikatörlerden aldığı paralarla bir yayınevi kurdu ve oldukça ucuz hatta bazan da parasız dağıtılan kitapçıklar çıkarmaya başladı. Bunlar ‘Ahlâk ve politik bilimler akademisinin kısa eserleri’ adını taşıyordu.</p>

  <p class="normal">Ama halk Thiers’in yayınlarının kâğıtlarını farklı, oldukça gülünç amaçlar için kullanıyordu.</p>

  <p class="normal">Karşıdevrimcilerin broşürlerine, tezlerine, küfürnamelerine cevap olarak yükselen halkın gözdesi, Paris’in sesi, genç, ateşli Pierre Dupont’un şiirleri daha da cesur ve kışkırtıcı olmuştu:</p>

  <p class="indentmetin">sosyalizmin vardır iki kanadı-</p>

  <p class="indentmetin">üniversiteliler ve işçiler</p>

  <p class="indentmetin">ve o sınır tanımaz uçuşunda,</p>

  <p class="indentmetin">tanımaz son!</p>

  <div class="clrb"/>

  <p class="normal">Onlara, Béranger’nin heyecanlı ve iğneleyici şiirleri eşlik ediyordu. Hugo, her şeyi meydana çıkaran düz yazılarıyla sarsıyordu. Sosyalist fikirler, eskiden olduğu gibi Paris’in varoşlarında hâlâ hakimdi.</p>

  <p class="normal">Bu insanlar, gerici ajitatörlere şöyle yanıt veriyorlardı:</p>

  <p class="normal">“Defolun! Bizim, çocuklarımız için parasız eğitime, hasta ve sakatlar için hastaneye, gücümüzün yeteceği bir iş gününe ihtiyacımız var. İnsanca yaşamak istiyoruz. Defolun! Üniformalı ve cüppeli yarasalar, takım elbise giymiş örümcekler! Kahrolsun toprak ağaları, papazlar ve zenginler!”</p>

  <p class="normal">Kentte kolera salgını vardı. Doktorlar, bu öldürücü hastalığı nasıl ve neyle tedavi edeceklerini bilemiyorlardı. Çaresizlik arttıkça halk korkusuzlaşıyordu. Boğucu yaz günlerinde, evleri, ağaçları hatta gökyüzünü saran toz ve yorgun emekçi halkın, muzafferleri tehdit eden kızgınlığı ve ani patlamaları başkentte belirsizliği hakim kılıyor, endişe verici gergin bir hava yaratıyordu.</p>

  <p class="normal">Fransa askerleri, anayasanın beşinci maddesine rağmen –cumhuriyet asla kendi güçlerini başka halkların ulusal çıkarlarını çiğnemek amacıyla kullanmaz ve yabancı ülkelerin içişlerine karışmaz– Roma’ya yürüdü ve ‘ölümsüz şehri’ kuşattı. Olaylara hemen tepki gösteren, kolayca patlayabilen binlerce ve binlerce Fransız, sabahlara dek meydanları ve bulvarları doldurdu. Hükümetin ve Bonaparte’ın anayasaya uymasını, orduyu kanunlara saygılı olmaya çağırmalarını istiyorlardı. Ama kitlesel toplantılarda dile getirilen isteklere ve hazırlanan toplu dilekçelere yanıt verilmiyordu. Hazirandaki kanlı hesaplaşmadan sonra halk silahsız ve güçsüz kalmış; devrimci liderler ise, öldürülmüş, hapislere tıkılmış ya da saklanmışlardı. Bu yıllarda ‘Dağlılar’, işçi hareketinin başına geçememişti.</p>

  <p class="normal">Hükümet, geçen yılki kanlı katliamı tekrarlamak için bahane arıyordu. Yetkililer, ordu ve polisin emekçi halka karşı, gericiliğin zaferini pekiştireceğini sanıyorlardı. Bu sırada emekçi halkın tüm düşmanları birleşirken, halk gerçek devrimci önderlerinden yoksun kalmıştı.</p>

  <p class="normal">‘Dağın Partisi’ halktan kopuktu. Cumhuriyete karşı alttan alta komplo tezgahlayan hükümetin ‘Düzen Partisi’, ‘Dağ’ı sıkı takip ve baskı altına almıştı.</p>

  <p class="normal">Marx, yakından tanıdığı Montanyarların karşı devrimci güçlere karşı hiçbir ciddi karşı koyuşta bulunamayacağını anladı. Meclis duvarlarının arasında çok konuşkan ve havalı olan Montanyarlar 1848 yılında halkın karşısına çıktıklarında laftan öteye gidemediler. Üstelik devrimin kurtuluşu silaha bağlıyken barış çağrısı çıkarmışlardı.</p>

  <p class="normal">Haziran trajedisinden sonra, olup bitenler hakkında bir soruşturma başlatmak üzere bir araştırma komisyonu kuran Ulusal Meclis, komisyonun başına yarı liberal, yarı cellat, her zaman alçak ve kurnaz Odilon Barrot’yu getirdi. Barrot, Şubat Devrimini engellemek için Louis-Philippe’e yardım etmesi gerekenlerden biriydi ama bu konuda başarılı olamamıştı. Kraliyet hükümetinin başına geçmeyi hayal ediyordu ama monarşi düşünce, yıkılmasını çabuklaştırmak için cumhuriyete uyum sağlamıştı. Barrot’nun olağanüstü yetkilere sahip olduğu komisyon, pratikte bir polis karakolundan farksız olduğunu ortaya koydu. Komisyon, haziran hesaplaşmasında tutuklanmaktan kurtulmayı başaran herkesi yakalayıp cellatların eline teslim ediyor ya da cezaevine gönderiyordu. Uyduruk bir mektup, herhangi bir iftira, sorgu sırasında cesaretli davranmak, komisyona göre mahkum edilmek için yeterliydi. Meclis üyeleri, halk temsilcileri bile komisyonun sıkı takibi karşısında savunmasızdı. Louis Blanc, Caussidiere gibi kararsız ve iradesiz temsilciler özel olarak izleniyordu.</p>

  <p class="normal">‘Düzen Partisi’nin sadık hizmetkârı Cavaignac’ın borusu ötüyordu ve o da açıkça, ‘adaletin gidişatına’ engel olmayacağını açıklamıştı. ‘Dağın Partisi’ne sürekli polis darbeleri indiriliyordu. Bu yüzden safları gittikçe seyreliyordu.</p>

  <p class="normal">3 Ağustosta, Ulusal Meclis’te, yargıç, ‘Dağ’ın üyelerine karşı adli soruşturma başlatıldığını ilan etti. Buna, gürültü ve kargaşa ile cevap verildi. Bütün Montanyarlar yerlerinden kalkarak bağırmaya başladılar:</p>

  <p class="normal">“Kanıt! Suçumuzu ispatlayacak kanıtlar gösterin!”</p>

  <p class="normal">Ledru-Rollin ve Louis Blanc, bankları yıkarak kürsüye hücum etti. Meclis başkanı onları zil sesiyle bastırdı. Böylece suçlananlara bir tek söz bile söyletilmedi. Bu arada yargıç, hiçbir partiye üye olmayan, kararsız temsilcilere karşı sahte deliller ve yalancı şahit raporları hazırlıyordu.</p>

  <p class="normal">Daha temmuzda, Fransa İçişleri Bakanı, Karl Marx’a polis müdürü aracılığıyla Brötanya’nın Morbihan eyaletine taşınmasını emretti. Bu sıtmalı bölgenin iklimi, sağlık açısından son derece zararlıydı.</p>

  <p class="normal">“Bu giyotine ya da Cayenne’e eşit! Oraya gitmemiz olanaksız,” dedi kararlı bir şekilde Jenny, emri öğrendiğinde.</p>

  <p class="normal">Bu dönemde hamileydi, doğumu yakındı, dördüncü çocuğunu bekliyordu. Üstelik ailenin durumu neredeyse korkunçtu. ‘Yeni Ren Gazetesi’ son kuruşuna dek her şeyi götürmüştü. Marx, Freiligrath ile, altı ay tutuklu kaldıktan sonra serbest bırakılan Lassalle’dan yardım istemeyi düşündü.</p>

  <p class="normal">Özgürlüğüne kavuşan Lassalle, hemen, prenses Sophie von Hatzfeldt’in yarım kalan boşanma dovasıyla ilgilenmeye başlamış, bu ise fikirdaşlarının canını sıkmış ve onları gücendirmişti. Özellikle Freiligrath büyük tepki gösteriyordu.</p>

  <p class="normal">“Ne işi var Lassalle’in, gidip de prensin aile bataklığını eşeliyor,” diye konuşuyordu kızgınlıkla.</p>

  <p class="normal">Marx’ın mektubundan onun maddi sorunlarını ve durumunu öğrenen Lassalle, kendini gösterebileceği için sevindi. Karakter olarak cömert bir insandı ama övülmeye bayılıyordu. Ren dehası Karl Marx’ın bizzat kendisinden yardım istediğini çevresindekilere gösterme isteği, bir zamanlar aldığı eleştirilerden dolayı kırılan kalbini onardı. Çok hızlı hareket ederek, tanıdığı tanımadığı herkese Marx’ın durumunu anlatıp mektubunu gösterdi. Böylece belirli bir miktar para topladı. Freiligrath çok daha farklı davranmıştı. Kendisi de çok zor durumda olmasına karşın kibar ve duygulu bir şekilde her şeyini dostuyla paylaştı.</p>

  <p class="normal">Lassalle’den bulunduğu rica üzerine çıkarılan büyük patırtıyı öğrenen Marx, can sıkıntısını ve üzüntüsünü gizleyemedi.</p>

  <p class="normal">“Böylesine dilenmektense, açlıktan ölmek daha iyidir,” diye konuşuyordu Jenny’ye, son derece sinirli bir ses tonuyla ve kaşlarını hüzünle çatarak. “Güvenimi istismar eden Lassalle, cömertliğini sergilemek için karşısına ilk çıkana anlatıyor. Bu kendini beğenmiş düzenbaza neden ricada bulundum ki? Bu olay beni gerçekten deli ediyor.”</p>

  <p class="normal">Jenny de, Lassalle’in, onların sorunlarını ve durumlarını bu şekilde yaymasına en az kocası kadar kırılmıştı.</p>

  <p class="normal">Aileden biri gibi görülen, ailenin bütün zorluklarını bilen Lenchen ise öğretici bir tavırla ekledi:</p>

  <p class="normal">“Kitapta da yazdığı gibi, ne verdiğin değil nasıl verdiğin önemlidir. Bay Lassalle’in sağ eli, sol elinin ne yaptığını çok iyi biliyor.”</p>

  <p class="normal">Uzun uzun düşündükten sonra Marx Brötanya’ya gitmeyi reddedip ailesiyle birlikte Londra’ya taşınmaya karar verdi. Yakında doğum yapacak olan Jenny’nin sağlık durumu, tüm ailenin birlikte yolculuk etmesini engelliyordu. Karl, ev bulmak için tek başına gitmeliydi ama bu da çok zordu. Nerdeyse hiç parası yoktu.</p>

  <p class="normal">Zor ve acımasız koşullar altında başlıyordu Karl’ın üçüncü sürgünü.</p>

  <p class="normal">24 Ağustos’ta küçük ve eski bir gemi, coşkulu Fransa’nın kıyılarını terk etti. Güvertenin parmaklıklarına yaslanan Marx, ufka bakıyor, Manş’ın, lacivert suları çalkalanıyordu.</p>

  <p class="normal">Marx, gerginlik içinde, Fransız Devriminin yenilgisinin nedenleri üzerine düşünüyordu. Birkaç saat sonra, dünyanın en güçlü endüstri ülkesinin topraklarına yine ayak basacaktı. Büyük İingiliz sanayicisiyle karşılaştırıldığında en zengin Fransız fabrikatörü bile bir küçük burjuva kalırdı. İngiltere’de sanayi, Fransa’da ise tarım yaygındı. Karl not defterini çıkardı ve son aylarda yaşadıklarıyla ilgili düşüncelerini ve o an aklına gelenleri kaydetti.</p>

  <p class="normal">Londra’ya gidince, kesinlikle, devrimi başarısızlığa götüren nedenleri araştırmaya karar verdi. Kafasında berraklaşıyordu ki, Fransanın ekonomik koşulları da, yarı feodal Almanya’nınki gibi, işçi sınıfının zaferi için henüz olgunlaşmamıştı. Çok sayıda komünistin, işçinin, Fransa ve Almanya’daki karşıdevrimle giriştiği eşitsiz mücadelede nasıl yok olduklarını Marx, hüzün ve acıyla hatırladı. Üzücü düşüncelerin etkisinde kalan Karl, farkında olmadan devrimde ölenlerin hayali mezarlarına şapkasını çıkardı. Denizden gelen rüzgar, beyazlayan gür saçlarını dağıttı.</p>

  <p class="normal">“Şimdiki nesil, Musa’nın çölden geçirdiği Yahudilere benziyor,” diye yazdı Marx. “O, sadece yeni dünyayı kazanmak zorunda değil aynı zamanda da yeni dünyaya hazır olan insanlara yerini vermek için sahneden çekilmeli.”</p>

  <p class="normal">Gemi, limana yaklaşırken Dover kıyılarındaki beyaz kayaların bulanık siluetleri göründü. Karl Marx’ın yaşayacağı ada sisle kaplıydı.</p>

  <p class="normal">Genç orman muhteşemdi. Fidanların dalları göklere uzanıyor ama yıllar geçtikçe bazıları fırtınaya yenik düşüyor, kimileri rüzgardan eğiliyor, bazıları ise yok oluyor ya da kuruyordu. Az sayıdaki güçlü ve yenilmez, tayfundan ürkmeyenleri ise azametle yükseliyordu. Dallar, güneşe ve yıldızlara uzanırcasına büyümekteydi.</p>

  <p class="normal">Büyük Britanya kıyısına indiğinde Marx, otuz bir yaşını biraz geçmişti.</p>

  <p class="normal">Neredeyse hiç parası yoktu. Her şeyden önce, hamile Jenny, üç çocuk ve Lenchen için ev bulmalıydı. Bir kez daha, yaşama yeniden başlamak zorundaydı. Bütün güçlü insanlar gibi, çoğalan zorlukların karşısında inanılmaz biçimde sakindi ve enerjisini yitirmiyordu.</p>

  <p class="normal">İngiltere için oldukça olağan bir yağmur yağıyordu. Gün, aydınlık başlaması gerekirken gri bir karanlıkla başlamıştı. Tren koyu bir sisle örtülü Londra’ya yaklaşırken, Marx birden, Dante’nin ‘İlahi komedya’sından bazı dizeleri anımsadı:</p>

  <p class="indentmetin">Yaşam alanının ortasında</p>

  <p class="indentmetin">buldum kendimi bir karanlık ormanda kötü bir yazgıyla.</p>

  <div class="clrb"/>

  <p class="normal">Marie Deroque’un yatak odası, bir zamanlar Josephine Bonaparte’ın Malmaison çiftliğinde, taç sahibi kocası için hazırladığı yatak odasının tam bir kopyasıydı. Yatağının üzerine gerili açık mavi ipekten yapılma tente, sefer çadırlarını andırıyordu. Ama bu kez birkaç kocaman deri, toprağı değil döşemeyi örtüyordu. Marie Deroque’un somyası da asker yatağına pek benzemiyordu. Yastığın yanında duran rengârenk bayraklar ise artık çok fuzuliydi.</p>

  <p class="normal">Mavi ipek çadır, kocaman salonun ortasında garip bir oyuncak gibi duruyordu. Boğucu havaya ve yetersiz ışığa rağmen Marie bir süredir bu çadırda uyuyordu.</p>

  <p class="normal">Bu sabah, sıkça tekrarlandığı gibi, bir sepet menekşe aldı.</p>

  <p class="normal">“Cumhuriyetin başkanından, madam,” dedi oda hizmetçisi, dalkavukça. Zambaklar nasıl Bourbonların simgesiyse menekşeler de Bonaparte’ların amblemiydi. Marie, taze mor çiçeklerden oluşan buketi korsesine taktı ve çadırdan çıktı.</p>

  <p class="normal">Marie bugün, Louis Napolyon ve kardeşi Kont Morny ile birlikte kapalı bir faytonla, Ulusal Muhafızlar eşliğinde, Bonaparte’ların şehir dışındaki eski saraylarına -Malmaison- gitti. Cumhuriyetin başkanı, büyükannesinin sarayını satın almaya karar vermişti.</p>

  <p class="normal">“Siz bana yardım edeceksiniz, sevgili Marie,” dedi kapris yaparak Louis Napolyon ve narin dar çenesini yüzlüklerle dolu parmaklarıyla okşadı. “Biz, imparatoriçe Josephine kültünü canlandıracağız. Çünkü onun, güzellikle keskin bir zekayı birleştirerek yükselttiği amcamı, Marie-Louise düşürdü.”</p>

  <p class="normal">“Bu iki kadının, imparatorun yazgısındaki önemlerini abartmıyor musunuz?” diye sordu Marie, dudaklarını kurnazca sıkıp gözlerini eğerek. “Neyiz ki biz kadınlar? En iyi durumda oyuncak, en kötü durumda ise erkeklere ayakbağı oluyoruz!”</p>

  <p class="normal">“Doğru, dünyayı erkekler yönetiyor,” dedi kendinden emin bir halde Kont Morny.</p>

  <p class="normal">“Erkekleri de genellikle kadınlar yönetiyor,” dedi kışkırtıcı bir tavırla Marie. “Ama bu, taç sahibi erkekler için geçerli değil,” diye ekledi, Louis Napolyon’un hafiften somurttuğunu görünce. Marie, kendini beğenmiş Louis Napolyon’un bu sözlerden kendine bir pay çıkarmasından korkmuştu.</p>

  <p class="normal">“Aklıma gelmişken,” dedi Morny, “duyduğuma göre, siz Louis, kısa bir süre önce, bir davette, Fransızların iyilikle yönetilemeyeceğini savunmuşsunuz. Bu, burjuvazinin sempatisini yitirmenize neden olabilir. Bana göre, kamçı sadece plebler için gereklidir.”</p>

  <p class="normal">“Ben de başka bir şeyi kastetmiştim,” diye canlandı başkan. “Enerji ve irade, büyük olayların doğmasına neden oldu, amcamın üne kavuşmasını sağladı. Bu yüzden de ulusumuz ona minnettar. Eğer amcam korkakça ve körü körüne hareket etseydi taca ulaşmak yerine kovulurdu.”</p>

  <p class="normal">“Sizin koşullarınız farklı kardeşim. Başkanlık koltuğunda birkaç ay kalmak, iktidara ulaşmak için yeterli değil. Üstelik Meclis, ısrarla kendi haklarını koruyor ve önünüze çeşitli engeller çıkarıyor.”</p>

  <p class="normal">“Benim birkaç ay yönetmekle yetinmeye niyetim yok,” dedi Louis Napolyon.</p>

  <p class="normal">“Bravo!” diye bağırdı Marie ve alkışladı. “Majestelerinden de tam bunu beklerdim. Size iktidarı insanlar değil Tanrı verdi.”</p>

  <p class="normal">“Sessiz olun,” diye endişelendi Joseph. “Kadın her zaman, erkeğin en gizli düşüncelerini dışa vurur.”</p>

  <p class="normal">“Ben Bonaparte’ların hizmetindeyim. Bütün geçmişim bunun kanıtıdır.”</p>

  <p class="normal">“Siz Marie, gerçekten bir kahramansınız ve büyük bir saygıyı hak ediyorsunuz.”</p>

  <p class="normal">“Ben asla iktidarı kısa bir süre için almam,” diye başladı yine Louis Napolyon. “Eminim ki, onu sonsuza dek elimde tutacağım. Kısa süren iktidar, benim Fransız karakterimle bağdaşmaz.”</p>

  <p class="normal">“Teşekkür ederim majesteleri,” dedi heyecanla Marie. “Aksi takdirde, verilen emeğe değmez. Sizin adınızı artık yurdumuzun en tenha köşelerindeki köylerde bile tapınarak anıyorlar. Milyonların gözü üzerinizde. Siz, bizim umudumuzsunuz.”</p>

  <p class="normal">“Bağışlayın,” dedi Morny, “kardeşimin tahta yaklaşmasıyla çok ilgileniyorum. Ama bana öyle geliyor ki, cumhuriyet yasalarını yıkmak, ülkede anarşi yaratmak anlamına geliyor. Çünkü devrimci sürüsü uyumuyor. Aslında seçimlerde siz altı milyonun üzerinde oy aldınız. Bu, en az altı ay iktidarda kalmanızı sağlayacaktır. Öyle değil mi?”</p>

  <p class="normal">“Saçmalamayın Joseph. Bir politikacı gibi düşünmüyorsunuz. Size diyorum ki, ben ölene dek yönetmek istiyorum,” dedi Louis-Napolyon.</p>

  <p class="normal">Fayton, Malmaison’un taş avulusu önünde durdu. ‘Elysée Kardeşliği’nin birkaç yandaşı, şapkalarını çıkarmış, başkanı bekliyordu. Louis-Napolyon, yakınları ve korumaları, çakıl ile döşenmiş patikalardan geçerek, İmparatoriçe Josephine’in yaşadığı ve orada öldüğü orta büyüklükteki saraya girdiler.</p>

  <p class="normal">“Buradaki her şey benim yüce atalarımı hatırlatıyor,” dedi cumhuriyetin başkanı çevresindekilere; yüzünde hüzünlü bir saygı okunuyordu.</p>

  <p class="normal">Eve bakan adam, başkanı kibarca selamlayarak, her şeyin I. Napolyon döneminde olduğu gibi korunduğu bir odaya götürdü. İşlemeli, büyük, yuvarlak masanın üzerinde imparatorluğun tüm mareşallerinin portreleri vardı. Duvarda, Josephine’in portresi asılıydı.</p>

  <p class="normal">“Amcam, boş zamanlarını bu mareşal odasında geçirmeyi seviyormuş,” dedi uzaklara dalarak Louis-Napolyon. İmparatorun her zaman oturduğu kotuğa kendini bıraktı. “Ben, bir an önce bu evi satın almak zorundayım. Çünkü o tarihin malı,” dedi başkan ayağa kalkarak. “Kont Morny, belgeleri hazırlama görevini size veriyorum.”</p>

  <p class="normal">Joseph’in yüzü sanki biraz solgunlaştı ve gözleri hareketlendi.</p>

  <p class="normal">İki kardeş, Martinik adasından getirilmiş, bir zamanlar nadide bitkilerin yetiştiği kış bahçesinde başbaşa kaldıklarında Louis-Napolyon konuştu:</p>

  <p class="normal">“Paraya çok ihtiyacım var. Meclis, Fransa başkanına çok az para veriyor. Aslında bu iğrenç durum yakında sona erecek. Lütfen Joseph, Malmaison’u alabilmem için gereken parayı bana borç olarak ver. Paranın üç katını sana geri vereceğim. Eğer altının yetişmezse, Jérôme Bonaparte’tan ya da diğer akrabalarımdan iste.”</p>

  <p class="normal">“Maalesef, sevgili Louis! Bizim cüzdanlarımız da boş. Sana takılıp kaldığımız günden bu yana neredeyse beş kuruşsuzuz. Yakında ben de iflas edeceğim,” diye cevap verdi Morny, kollarını açarak.</p>

  <p class="normal">“Ama anlamalısınız,” dedi sabırsızlıkla ve sesindeki alışılmış kaprisli tınıyla Bonaparte. “Biraz daha gayret! Ben bir süre sonra tahtta oturuyor olacağım. Ama tabii ki, masraflar artıyor. İddiaya girerim ki, yakında devlet bankası benim resmimi taşıyan banknotlar basmaya başlayacak, sen bakan, Jérôme Bonaparte ise varisim olacak. İkinizin de parlak bir geleceği var. Sen beni tanırsın, hiçbirinizi unutmam. Ama şimdi anlamalısın ki, tüm bu para dolu çuvalların ve aynı zamanda subayların, askerlerin gözünü boyamak; onları altın oltayla tutmak gerekir. Benim sadık Fleury’m öyle öğütlüyor.”</p>

  <p class="normal">Morny, içinden hesap yaparak uzun süre yanıtlamadı. Sonra da sordu:</p>

  <p class="normal">“Ya yeni yandaşımız, banker Fould için ne diyeceksin? O çok ateşli bir Orleancıdan daha da ateşli bir Bonapartçıya dönüştü. Bu adamın burnu çiçek değil ortamı koklamaya yarıyor. Madem ki o sizin yanınızda, sevgili kardeşim, hiç kuşkusuz yükseliyorsunuz, hedefe yaklaşıyorsunuz.”</p>

  <p class="normal">“O, bana yaklaşık bir milyon borç verdi. Ben de parasal durumumu gerçekten biraz düzelttim. Ama sadece onun yardımı yeterli değil. Çünkü ben, tahta giden son adımları atmaktayım. Doğal olarak masraflar artıyor. Örneğin, Malmaison’u satın alıyorum. Neden? Çünkü bu, herkesi çok etkileyecek. Joseph bir düşün; Fould’un üzerinde durduğu hisseler, bir frank otuz beş santim değer kazanacak. Ve Joseph, parmağını bile oynatmadan yaklaşık üç milyon frank kazanacak. Ama acele et, çünkü yükselişten sora hızla bir düşüş olacak ve hiçbir telgraf uydurması ya da kargaşa, spekülasyoncuları yok olmaktan kurtaramayacak.”</p>

  <p class="normal">“Sizi tebrik ederim; sadece devletin başı değil aynı zamanda da mükemmel bir borsacısınız.”</p>

  <p class="normal">“Fould, aptal değil. Eğer ben onun yardımıyla tahta kavuşursam o da paraya ve itibara doyacak. Marie onun zayıf tarafını çok kolay buldu. Bu kadın gerçekten de paha biçilmez bir mücevher.”</p>

  <p class="normal">Başkana eşlik edenler kış bahçesine girmişlerdi. Hortanse Beauharnais’nin oğulları, ani hava değişimlerinden ve yaklaşan eğlencelerden bahsetmeye başladılar.</p>

  <p class="normal">Aynı akşam, başkanın yanına, küçük ‘külübe’ye –Elysée ovalarında küçük bir villa– gitmeden önce Marie, I. Napolyon’un yeğeni bayan Mathilde Demidova’yı ziyaret etti. Bu fazla çekici olmayan ama zenginliği hesapsız genç kadın, eski Westphal kralı Jérôme Bonaparte’ın kızı, Louis-Napolyon’un da kuzeyindi. O da Marie gibi, Bonaparte’ların komplosunda aktif olarak yer almaktaydı.</p>

  <p class="normal">Nazik selamlaşmalar ve kucaklaşmalardan sonra iki kadın nihayet, ev sahibesinin özel köşesindeki yumuşak koltuklara oturdular. Özel bölmenin duvarları, yerleri ve mobilyaları bir kumaş sergisini andırırcasına işlemeli yün ipek kumaş parçacıkları ile örtülüydü. Perdeleri ve kapıları örten büyük perdeler temiz havanın girmesini engelliyordu. Öyle ki, Marie gül ve söğüt kokularını içine çekerken boğulur gibi oluyordu. Ama bayan Demidova temiz hava ve parlak ışıktan korkuyordu. Kendini ancak kilimler, perdeler ve örtüler arasında iyi hissedebiliyordu.</p>

  <p class="normal">“Rus olduğumdan beri, doğuya ait her şey hoşuma gitmeye başladı, oysa kocam ve yakınları bize, Fransızlara benzemeye çalışıyor,” diye hızla konuşmaya başladı ev sahibesi. “Size bir sır vereyim sevgili Marie, insan, zenginliğinin ve asaletinin tadını ancak Rusya’da çıkarabiliyor. Bacasız ya da kuzey barbarlarının dediği gibi teremsiz bir kulübeye gideceğimden korkuyordum. Ama Rus soylularının, XIV. Louis kadar ince ve kibar olduklarını gördüm! Bir kadının hayal edebileceği her şeye sahibim! Düşünebiliyor musunuz, kölelerim bile var. Amerika’dakiler gibi zenci değil, bizim gibi beyaz. Oda hizmetçimi görmek ister misiniz? Muhteşem bir şey.”</p>

  <p class="normal">Mathilde zili çaldı. İçeri, hülyalı bakan olağanüstü gözlere ve kurumuş akçaağaç yaprakları renginde saçlara sahip, orta boylu bir yakışıklı girdi.</p>

  <p class="normal">“Peter, içeriye hiç kimseyi alma. Evde yokum,” dedi bayan Demidova kibarca, kur yaparcasına.</p>

  <p class="normal">“Evet, çok iyi! Sanki Prens Borghese’in ta kendisi,” dedi Marie. “Dikkatli olun Mathilde. Böyle bir çekiciliğe karşı koymak çok zordur. Aslında Rus kadın köleler de bu kadar güzelse, kocanız da tehlikede!”</p>

  <p class="normal">“Etrafımda genç hizmetçi bulundurmuyorum,” diye cevap verdi Marie, ağzını büzerek. “Kocaların sadakatini bu şekilde sınamak günahtır.”</p>

  <p class="normal">İki kadın kahkahalarla güldü. Marie, başkanın yine paraya ihtiyacı olduğunu söyledi. Bayan Demidova, incecik bir sigara yaktı.</p>

  <p class="normal">“Sevgili Marie, anlamalısınız ki, ben artık Kuzen Louis için tüm mücevher ve gümüşlerimi yatırdım,” dedi soğuk bir ses tonuyla. “Ortak davamız için feda edemeyeceğim hiçbir şey yok. Ama maalesef Fransa’da köle satılmıyor. Kocam da artık Petersburg’dan para göndermiyor. Düşünebiliyor musunuz, bugün bir ticari şirketin elemanı şaraplar için benden 600 frank istedi. Bir tek liram bile olmadığını söyledim. Eleman gerçekten de son derece çaresizdi! Şöyle söyleyerek onu canlandırdım: Sakin olun mösyö, hiçbir şey kaybetmeyeceksiniz. Size söz veriyorum ki, yakında imparatora satış yapacaksınız.”</p>

  <p class="normal">“Ne kadar dikkatsizsiniz,” diye bağırdı Marie. “Cavaignac ve meclisin ajanları her tarafta kol geziyor. Louis’nin öyle çok düşmanı var ki.”</p>

  <p class="normal">“Küçük iş, sevgili Marie. ‘Düzenin Partisi’ ve Cezayir hayvanı artık demode oldu. Cavaignac çok kaba! Düşünebiliyor musunuz, dans etmeyi bile bilmiyor. Damarlarından asil kanın akmadığı hemen belli oluyor. Celladın işi bitti, defolup gitme zamanı geldi. Ama kuzen Louis neden bu kadar anlamsızca para savuruyor?”</p>

  <p class="normal">Marie, başkanın zorunlu masraflarını saymaya koyuldu. Sadece gizli polis ve Korsikalı Korumalar ona 150 binden fazlaya patlıyordu. Şimdi her şeyi belirleyen para ve rüşvetti. Tahttan düşürülen aptal Louis-Philippe Orleans, 24 milyon gelire sahip olmasına rağmen bu güvenilir yola başvurup tacını kurtarmayı akıl edememişti. Fransa başkanının maaşı ise, yıllık altı yüz bindi.</p>

  <p class="normal">“Majesteleri,” diye ateşlendi Marie, “Birinci Napolyon’un vârisi. Para saçmak zorunda. Mücevherler, pahalı işlemeler, Sevr porselenleri ve banknotlar, subayların, meclis üyelerinin, diplomatların, özellikle de gazetecilerin gönüllerini kazanmak için gerekli. Şimdi basın, bazan silahtan bile önemli. Bizim gazetemiz ‘Pouvoir’, adına yaraşır olmalı ve gerçekten de gücü temsil etmeli. Bunun için ise, para gerekli. Elysée sarayındaki askerlere ek bir maaş ödenmesi gerektiğini başkana ben hatırlattım. Gün gelecek onların silâhlarına ihtiyacımız olacak. Başka yolu yok, ödemek gerekir. “Yaşasın Üçüncü Napolyon” diye bağıran Fransa’nın ayaktakımı, çeşitli esnaflar, papazlar ve vahşi köylüler, menfaatlerine çok düşkünler ama işleri de kolay. Aslında Tanrıya şükür, onları satın almak mümkün. Dürüst insanlarla yani Babeuf’ün devamı olan gerçek cumhuriyetçiler çetesi ile uğraşmak çok daha zor.”</p>

  <p class="normal">Marie yelpazesini çıkardı, boğulmak üzereydi. Bayan Demidova boyun eğerek, üzerindeki incileri, büyük pırlantalarla süslü bileziklerini çıkardı ve arkadaşına uzattı.</p>

  <p class="normal">“Öyle güzel konuşuyorsunuz ki, eminim, imparatorların kız arkadaşları arasında en ünlüsü siz olacaksınız. Siz sadece bir metres değil aynı zamanda çağdaş bir Madame de Mentenon’sunuz.”</p>

  <p class="normal">“Hayır, hayır sevgili Mathilde, ben şöhret istemiyorum. Bir zamanlar henüz çocukken, bir Alp geçidinde gördüğüm Madame de Stael, ölümsüz romanı ‘Korina’da, şöhretin, kadın için, mutluluğun mezarı olduğunu yazdı.”</p>

  <p class="normal">“Evet, haklı! Kadının yeri, sadece erkeğin kalbinde,” diye onayladı Bayan Demidova ve anlamlı bir şekilde ekledi: “Siz ise Marie, Bonaparte’ların en iyisinin gönlünde taht kurmuşsunuz.”</p>

  <p class="normal">Marie yanıt vermedi ve gözlerini uzun kirpiklerinin arkasına gizledi. Rujlu dudakları, bir orağı her zamankinden daha çok anımsatıyordu.</p>

  <p class="normal">Kısa bir süre sonra, ıssız sokağın köşesinde faytondan inerek yoluna yaya devam etti. Kovana benzeyen, küçük bir villanın önünde durarak kapıyı kendi anahtarıyla açıp girdi.</p>

  <p class="normal">Başkan gecikmişti. Her şeyini kendisinin aldığı yatak odasında üstünü değiştirdi. Yemek odasında iki kişilik akşam yemeği hazırlanmıştı. Sevgilisini sükûnetle beklemeye başladı. Rakipleri olduğunu biliyordu: Kâh Louis’nin Londra’dan getirdiği genç İngiliz kadın, kâh içki arkadaşlarının ona Paris’in çeşitli batakhanelerinde bulup getirdikleri ortadan hemen kaybolan fahişeler. Marie bütün bunları umursamıyordu.</p>

  <p class="normal">Art niyetli planlar ve komplo hazırlığıyla ilgili sırları, bu iki insanı, en ateşli aşktan bile daha sıkı bir şekilde birbirine bağlamıştı. Korkak ve iradesiz Louis-Napolyon, Marie’de gördüğü enerjik, kurnaz, umut verici yandaşa değer veriyordu. Doğanın Louis’ye bağışlamadığı irade ve kararlılık, Marie’de bolca vardı. O adeta bu ikisinin barut hakkı gibiydi. Louis-Napolyon başarısız olduğunda, Marie’yi suçlamaya ve ona hakaret etmeye başlıyordu. Çünkü biliyordu ki, o yine dudaklarını sımsıkı kapatıp ona tek bir söz bile söylemeyecektir. Başarılı olduğunda ise, bu kurnaz, cesur kadına neler borçlu olduğunu hemen unutup kendi kendini övmeye ve atıp tutmaya başlıyordu. Ve Marie, yine başını eğerek susuyordu. Ama harekete geçip Louis’nin davasına destek vermek söz konusu olduğunda, güzel konuşan, ikna edici Marie ısrarlı oluyor ve her zaman başarı kazanıyordu.</p>

  <p class="normal">Louis-Napolyon görüşmeye geldiğinde sinirliydi. Marie, Hortanse Beauharnais ve Amiral Verhuel’in oğlunun kaba yüzüne bakar bakmaz bunu anladı. Belirgin bir alt çene yokluğunu gizleyen kürek gibi dar sakalı titriyor; uykulu gözleri her zamankinden daha da dalgın bakıyordu. Kaşkolunu çıkarırken, sert, düz yakayı yamulttu ve tamamen sinirlendi.</p>

  <p class="normal">“Daha ne kadar beklemeliyim? Az önce, beni tanıyıp ‘Yaşasın İmparator’ diye bağıran iki cesur delikanlıya kalabalık saldırdı. Bunun ne olduğunu bir tek şeytan bilir. Adalet Bakanı Roucher’in, bana sadık insanlara baskı uygulayanları yargılaması gerekir.”</p>

  <p class="normal">“Sizin bayram edeceğiniz gün artık kapıda, sevgilim,” dedi Marie, “Barrot, gereken her şeyi yapacaktır.”</p>

  <p class="normal">Başkan soğuk bir şekilde Marie’yi uzaklaştırdı, masaya oturdu ve bardaktaki koyu, kahverengi tatlımsı sıvıyı hemen bitirdi.</p>

  <p class="normal">“Venedik’in ataları, alkollü içkilerden anlıyorlar. Likörleri eşsiz. Roma’daki papanın yerinde olmak isterdim,” dedi, neşesi yerine gelen ve kaba bir şekilde Marie’yi kendisine doğru çeken Louis Napolyon. “Zamanında uzun süre ilgi beklediniz, Tilkicik! Galiba ben nasıl tacı beklediysem siz de öyle ilgi beklediniz.”</p>

  <p class="normal">“Ama başarısızlıklar beni asla yıldırmadı! Tam tersine,” diye gülümsedi küçük, kurnaz ağzıyla Marie, saçlarını düzelterek. “Kendime şöyle diyordum: bekleyeceğim, çoğu gitti azı kaldı.”</p>

  <p class="normal">Ama Louis-Napolyon artık başka bir konuya geçmişti.</p>

  <p class="normal">“‘Topun Tarihi’ kitabımda söylediklerim hâlâ programımdır.”</p>

  <p class="normal">“Bu broşürü yayınlamak talihsiz bir girişimdi dostum,” diye onun sözünü kesti Marie, iki kadehe şarap doldururken. “Şu aptal Cavaignac haziran kargaşalarını bastırmak için top kullandıktan sonra bunlardan söz etmek yersizdi. Asılanın evinde urgandan söz edilmez.”</p>

  <p class="normal">“Finale bir adım kaldı. Bana karşı bir isyana kalkışmaları galiba artık olanaksız. Şimdi biz, bir kargaşa durumunda neye yaslanmamız gerektiğini biliyoruz: Eğer ayaktakımı barikat kurarsa biz de barikata karşı barikat dikeceğiz. Kötü örgütlenmiş işçi çetelerinin karşısına disiplinli bir ordu çıkaracağız. Ben de Louis-Philippe’in yaptığı hatayı tekrarlamayacağım. Birkaç bin sokak serserisi ve namussuzu görünce sarayımı terk etmek için koşmayacağım.”</p>

  <p class="normal">Louis Napolyon bir Havana purosu yaktı ve kendini şöminenin yanındaki koltuğa bıraktı. Marie piyanoya yaklaştı.</p>

  <p class="normal">“Annemin Arenenberg’de bestelediği şarkıyı çalınız. İmparator olduğumda bu şarkı, Fransızların resmi marşı olacak.”</p>

  <p class="normal">Marie, sözünü ve müziğini Hortanse’ın yazdığı şarkıyı söylemeye başladı. Louis-Napolyon, eliyle eşlik ederek nakaratı bir orkestra şefi gibi yönetiyordu. Birkaç kadeh daha içtikten sonra sarhoş oldu.</p>

  <p class="normal">“Doğruyu söylemek gerekirse, hayat hikâyem bir imparatora pek yakışmıyor! Ben babamın kim olduğunu bile tam olarak bilmiyorum.”</p>

  <p class="normal">“Susun Louis,” diye yalvardı Marie. “Bundan asla ve hiçbir yerde söz etmeyin. Siz Tanrının isteği ile damarlarınızda akan kan gereği imparatorsunuz. Bunun dışındaki her şeyi unutacağınıza yemin edin.”</p>

  <p class="normal">“Sesinizdeki bu abartılı duygusallık size hiç yakışmıyor,” diye gülümsedi Bonaparte.</p>

  <p class="normal">Bu arada, Marie’nin, sevgilisiyle buluşmak için satın aldığı ‘kulübe’nin sokağından tesadüfen Johann Stock geçiyordu. Son zamanlarda hep yaptığı gibi düşüncelere dalmıştı ve etrafında olup bitenlerin farkında değildi. Birden, güçlü bir ses onu uyandırdı.</p>

  <p class="normal">“Hey, toz ol! Buradan geçmek yasak.”</p>

  <p class="normal">Terzi çevresine bakındı ve yüksek, demir bir kapının önünden geçtiğini fark etti. Üniformalı iki insan azmanı –görünüşe göre birer Korsikalı– girişi koruyordu.</p>

  <p class="normal">“Paris sokaklarından geçmek ne zamandan beri yasak” diye bağırdı, sinirlenen Stock. “Kimbilir ne tür pis işler çeviriyorsunuz burada.”</p>

  <p class="normal">“Eğer kurşunlarımı yemek istemiyorsan sus ve defol,” dedi korumalardan biri dişlerinin arasından ve Stock’a doğru yürüdü. Bu arada villanın kapısı gürültüyle açıldı ve avluya giden patikada iki kişi –silindirli bir erkek ve yüzü siyah bir dantelle sıkıca örtülü bir kadın– göründü. Korsikalılar cılız terzinin üstüne atladılar ve kendisini toparlamasına fırsat vermeden ellerini arkaya büktüler.</p>

  <p class="normal">“Ne demek oluyor bütün bunlar? Yoksa kötü niyetli biri mi?” diye sordu merakı yüzünden okunan ve iltifat görmüş gibi kasılan başkan.</p>

  <p class="normal">“Size suikast hazırlamışlar, ama kurtuldunuz.” diye bağırdı Marie. “Bütün bunlar Cavaignac’ın entrikaları.”</p>

  <p class="normal">“Üstünü arayın,” emrini verdi Louis-Napolyon.</p>

  <p class="normal">Stock’u yere yatırıp aradılar</p>

  <p class="normal">“Silâh yok,” dediler hayalkırıklığına uğradıklarını gizlemeyen Korsikalılar ve terziyi tartaklayarak Louis-Napolyon’a doğru götürdüler.</p>

  <p class="normal">“İlginç,” diye homurdandı cansıkıntısıyla başkan, fenerin ışığı terzinin yüzünü aydınlatmıştı. “A, bu işçi bana tanıdık geliyor; olağanüstü bir hafızam olduğunu itiraf etmeliyim. Biz daha önce bir yerlerde görüştük, öyle değil mi?”</p>

  <p class="normal">“Brüksel’de tahmini ölçülerinize göre takım elbise dikmeye başlamış, sonra da üzerinizde devam etmiştim” dedi kin dolu bir sesle, Napolyon’un yeğenini tanıyan Stock.</p>

  <p class="normal">“Hatırladım. Muhteşem bir frak ve avcı elbisesi dikmiştiniz. Lord Derby gibi bir snop bile, bu elbiselerin havasına bayıldı. Eğer elbiselerimi kötü dikseydiniz belki de sizi dar ağacına gönderecektim. Ama unutmayın! Fransa’nın başkanı iyilikleri unutmaz. Bırakın bu terziyi...”</p>

  <p class="normal">“Yapmayın, o belki de Blankçıların çetesinden. Marat’ya benziyor. Onu hapse gönderin lütfen,” diye fısıldadı Marie.</p>

  <p class="normal">“Hayır. Bonaparte’ın sözü sözdür. Şimdi hatırladım, kısa bir süre önce terzim, redingotumu dar dikmişti. Siz olsaydınız böyle yapmazdınız. Gidin yurttaş ve işçilere, onların dostu, savunucusu olduğumu anlatın, gelecekte de sizi serbest bırakan Louis-Napolyon için çalışın.”</p>

  <p class="normal">Başkan ve Marie kapalı faytona bindiler. Atlar hareket etti ve küçük sokak yine sakinleşti.</p>

  <p class="normal">Stock uzun süre kendine gelemedi. Kader onu ikinci kez, Fransa tahtının talibiyle karşılaştırmıştı.</p>

  <p class="normal">“Gücü nereden geliyor? Bu insan azmanı iğrenç solucanı, sırtında kim yükseltti” diye düşünüyordu terzi, yerinden kıpırdamadan.</p>

  <p class="normal">Stock, Louis Bonaparte hakkında bildiklerini gözden geçirdi. Cumhuriyetin başkanı, Bandiera Kardeşler’in komplosunda yer almıştı, daha sonra İngiltere’de polis memuru olarak çalışmış, kolay para kazanmak amacıyla münasebetsizliklerle uğraşmaktan ve rüşvet almaktan tiksinmeden karanlık işlerle ilgilenmişti. Bazı insan müsvetteleri de yıllarca ona eşlik etmişti. Louis Bonaparte, iki kez darbe girişiminden yargılanmış; iki kez de mahkemede utanç verici ve alçakça tavırlar sergilemişti. Şimdi Fransa’nın başkanı olmuş, ‘Düzen Partisi’ ile birlikte, mülkiyetin, dinin savunucusu olduğunu ilân etmişti.</p>

  <p class="normal">Ve aniden Johann, Marx’ın bir sözünü hatırladı: Bourbons’lar, büyük toprak sahiplerinin hanedanlığıydılar; Orleanslar, bankerlerin kralları. Bonapartlar ise köylülere –geri kalmış, unutulmuş, tutucu– yaslanıyordu. Köyde oturan, kilise tarafından yönetilen cahillerin seçtiği kişi, burjuva parlamentosuna boyun eğen Bonaparte değil, burjuva parlamentosunu dağıtan Bonaparte olabilir.</p>

  <p class="normal">Terzi bunu uzun süre düşündü ve karar verdi: Marx’ın kartal gibi gözleri geleceği görebiliyor.</p>

  <p class="normal">Daha sonra yavaş yavaş ‘Uyum Meydanı’na doğru yürüdü.</p>

  <p class="normal">Johann iyi tanıdığı bu büyük kentte, kendisini, bir zamanlar kale hapishanesinin taş hücresinde olduğu kadar yalnız hissediyor; artık hiç kimseyi görmek istemiyordu ama bu duruma nasıl gelmişti? Anlamsız bir itiş kakış olarak gördüğü şeye acıyla uyum sağlamaya çalışıyordu.</p>

  <p class="normal">Karısının öldüğü, neredeyse tüm dostlarının yok olduğu haziran yenilgisinden sonra, bazan beş duyusunu kaybetmiş gibi geliyordu ona; yüreği de yaşamla ilgisini kesmişti.</p>

  <p class="normal">Bu, kendini koruma içgüdüsünün verdiği bir tepki miydi, yoksa aksine, ruhunun önemli bir bölümü ölmüş müydü? Elinde iğnesiyle dikiş dikmeye oturduğunda durmadan bu soruyu soruyordu kendine. Ara sıra parmağı delindiğinde fiziksel acı duyabilmesine seviniyordu.</p>

  <p class="normal">“Yine de bir şeyler hissediyorum” diyordu içinden.</p>

  <p class="normal">Terzinin çalıştığı, bir kenar mahalledeki bakımsız atölye çok pisti. Köşelerde, kocaman, kara örümcekler sallanıyor; Johann onları izlemeyi seviyordu. Ona göre, örümcekler de kendisi gibi yalnızdı ve hoşsohbet değillerdi. Terzi çalışmaktan yorulan gözlerini kaldırıp saygı ve sevgiyle bu çalışkan dokumacıları takip ediyordu. Yalnızlık her zaman bir ağ gibi çevrelerini sarmıştı. Küçük bir top haline geçerek saatlerce ve günlerce yalnızlıklarıyla başbaşa kalıyorlardı. Stock’un içi titriyor; o zaman yalnızlığın en korkuncunun hapishane hücresinde yaşanmadığını fark ediyordu.</p>

  <p class="normal">Devrimin yenilgisinden sonra yalnızlığın tüm nüanslarını olanca somutluğuyla tanımıştı.</p>

  <p class="normal">Şimdi Stock, insanlara hayretle bakıyor, gürültü yaptıklarında, güldüklerinde, memnun ve neşeli göründüklerinde şaşırıyordu.</p>

  <p class="normal">“Ne yaptıklarını bilmiyorlar,” diye düşünüyordu terzi, kalabalığın arasından geçerken. “Tek yaşamsal doğrunun sadece bir avuç insanın değil bütün insanların mutluluğu olduğu tartışılmaz gerçeğini ne zaman ve nasıl anlayacaklar? İnsanlar sadece umursamaz davrandıkları için kan gölünde boğuldular.”</p>

  <p class="normal">Bir şeylere mahkum olma düşüncesi ona acı veriyordu. Gereğinden önce doğmak, belirlenen hedefe ulaşamamak ve bunun farkında olmak; işte bunu bir türlü kabullenemiyordu. Terzi artık kendini kandıramazdı, çok şey yaşamış, tanımış ve anlamıştı. Üstündeki her otu kutsal bir şey gibi koruduğu, Geneviève’in mezarına sık sık gidiyordu. Onun başucuna oturup, artık hayatta olmayan dostlarını içinden sayıyordu.</p>

  <p class="normal">“Burdakilere göre oradakiler sayıca daha çok,” diye fısıldıyordu hüzünle. Terzi, ölümden sonra bir yaşamın olduğuna inanmıyordu ve “orada” derken de gözünün önüne ne ışığın ne duyguların ne düşüncelerin olduğu kocaman, karanlık bir kuyuyu getiriyordu. Geneviève’i, gözyaşlarına hakim olamadan anımsıyordu:</p>

  <p class="normal">“Ben yaşadığım sürece o da içimde yaşacak. Yakında ben de yok olacağım. Küçük Catherine bile annesinin nasıl sevgiyle gülümsediğini hatırlamayacak. Anımız üç nesilden fazla yaşamadığına göre, sadece insanın ruhunu daha iyi ve hayatı daha mutlu kılanlar ölümsüzdür,”</p>

  <p class="normal">Stock, bu sıralarda ‘Komünistler Birliği’nin üyeleriyle bağlantı kurmaya çalıştı. Bir seferinde, Willich, Schapper ve Berthelemy’nin yandaşlarıyla karşılaşmış onlarla tartışmıştı. Marx’a mektup yazınca Birlik’in merkez komitesinin Köln’e yerleştiğini öğrendi. Stock, komünistlerle güvenilir ilişki kurabilmek amacıyla Mainz’a; uzaktan akrabası ve her zaman Marx ve Engels’in hareket programına bağlı genç terzi kalfası Friedrich Lessner’in yanına gitmeye karar verdi. Ama önce çocuklarla ilgilenmeli ve onlar için para biriktirmeliydi.</p>

  <p class="normal">Stock’un oğlu Jean, yaşına göre çok uzun boylu, güçlü, gelişmiş bir delikanlıydı ve bir lokomatif ateşçisiydi. Fransa’dan ayrılmayı kesinlikle reddetti ve bunun temel nedeni Jeannette idi.</p>

  <p class="normal">Daha çocukluk yıllarından itibaren gönlünü genç kadına kaptırmıştı. Kadının, aralarında on yaş fark olduğunu belirtip kendisine bir oğul sevgisiyle yaklaşmasını istemesi hiçbir şeyi değiştirmiyordu. Jean onsuz bir tek gün bile olamıyor; ve bunun sonunu hiç mi hiç düşünmüyordu.</p>

  <p class="normal">Cabien’in dulu da ona ve kendi kızı gibi yetiştirdiği Catherine’e çok bağlanmıştı. Küçük kız yüzünden, bir mağazada tezgâhtarlık yapmak gibi iyi bir işten vazgeçmiş; onunla sürekli ilgilenebilmek için evde başkalarının çamaşırlarını yıkayıp yamamaya başlamıştı. Cabien’in anısına sadıktı ve rahat bir yaşam vaat eden birçok evlilik teklifini reddetmişti</p>

  <p class="normal">Bu çöpçatanlık girişimlerini öğrendiğinde Jean’ın yüzü iyice asılıyor, “Sen evlenmeye cesaret edemezsin. Biraz daha bekle. Hiç kimse seni benim gibi sevemez,” diye sızlanıyordu.</p>

  <p class="normal">“Ne zamandan beri sümüklüler benim işlerime karışma cüretinde bulunabiliyor,” diye gülüyordu Jeannette ama kalbi hızla çarpıyordu. “Ben köyde komşu çocuklarına dadılık yaparken sen daha doğmamıştın bile. Sen henüz yürümeye başladığında elime tutunuyor, ben senin sümüklü burnunu silerken ‘yapma teyze!’ diye bağırıyordun.”</p>

  <p class="normal">Jean, onun elini ne zaman tutmaya çalışsa Jeannette, ensest bir ilişkiye giriyormuş gibi dehşetle geri çekiliyordu. Ama delikanlıdan ayrılması artık olanaksızdı. Üstelik güzel dulun küçük kıza duyduğu sevgi gittikçe güçlenmişti.</p>

  <p class="normal">Akşam yemeğinden sonra genellikle Jeannette çamaşır yamamaya ya da ütülemeye koyuluyor, Catherine uyuyor, Jean ise kitap okumaya başlıyordu. “Kitabında aşk varsa sesli oku. Ama sonu iyi bitsin,” diyordu genç kadın. Aleksander Dumas ve Eugene Sue romanlarını özellikle çok seviyordu; Jean geç saatlere kadar okuyordu. Jeannette işini bitirdiğinde Catherine’in yanına yatıyor; dirseğini yastığa dayayarak dikkatle Jean’ı dinliyordu. Bazan neşeli bir kahkaha atıyor bazan da isyan ediyordu.</p>

  <p class="normal">Johann Stock eve genellikle çok geç dönüyordu. Son derece titiz bir eleştirmendi ve oğlunu dinlerken sıklıkla şöyle diyordu:</p>

  <p class="normal">“Senin yazarın da amma yalancıymış. Adam sen de! Bu tür tatlandırılmış şımarıklıklara dayanamayacak kadar ihtiyarladığım belli oluyor,” ve tiksintiyle gidip yatıyordu.</p>

  <p class="normal">Biraz para biriktirdikten ve çocukları iyi yürekli Jeannette’in şefkatine emanet ettikten sonra Johann Stock, Almanya’ya Mainz’daki Friedrich Lessner’in yanına gitmek üzere yola çıktı.</p>

  <p class="normal">Terzi kalfası Lessner sadece yirmi yedi yaşındaydı ama ünlü bir geçmişe sahipti. Genç komünistin her şeyi Johann’ın hoşuna gidiyordu: Canlılığı, heyecanı, düşünme tarzı, öğrenmek için gösterdiği hırsı da.</p>

  <p class="normal">Lessner, Marx ve Engels’i iyi tanıyordu. Onlarla daha 1847 yılında ‘Adiller Birliği’nın Komünistler Birliği’ne dönüştürüldüğü kongrede karşılaşmıştı.</p>

  <p class="normal">1848’deki devrim günlerinde, Alman sığınmacı Köln’e geldi, orada illegal bir yaşam sürmeye başladı. Ama yine de, kenar mahallelerde Kartens adıyla kısa sürede ün kazandı. ‘İşçi Birliği’ne etkin olarak yardım ediyor, ‘Demokratik Birlik’te konuşmalar yapıyor ve bu gergin, unutulmaz günlerde sürekli ‘Yeni Ren Gazetesi’nin bürosuna uğruyordu. Kısa sürede buradaki herkesin güvenini kazanmıştı.</p>

  <p class="normal">“O aydınlık günler hızla geçti,” diye anlatttı Stock’a. “O zamanlar ben, bütün Alman halkının hemen ayaklanıp tek vücut halinde devrimi tamamlayacağını düşünüyordum. Daha farklı olacağını ve en iyi arkadaşlarımızın kanı ellerinde daha kurumamışken şehreminlerinin sürünerek gidip tiranların ellerini öpeceklerini kim bilebilirdi ki?”</p>

  <p class="normal">Stock, Köln’deki özgürlük mücadelesini anlatan Lessner’i zevkle dinliyordu. Kalfa da bu konuda saatlerce konuşmaktan hoşlanıyordu. Her iki komünist de –birisi yaşlı ve yorgun, diğeri ise, sağlıklı, genç, enerjik– 1848 yılında, öylesine iyi başlayan devrimi yenilgiye götüren nedenleri anlamaya çalışıyorlardı.</p>

  <p class="normal">“Ben Marx ve Engels’in yeni yazılarını adeta kutsal kitaplar gibi okudum,” diye itiraf ediyordu Stock. “Marx ve Engels, Avrupa’ya hakim olan bütün bu kargaşayı anlamama yardım etti. Deneyimli bir izci bile kolayca yolunu kaybedebilir; Fransa’da kurbağa Louis Blanc, hindi Weitling, Ruge ve diğerleri kafalarımızı karıştırabilirdi. Ama Marx ile yolunu asla şaşırmazsın.”</p>

  <p class="normal">“Doğru; o ve Engels, bir körü bile kutsal ışığa götürebilirler, varolsunlar,” diye cevap verdi Lessner. “Sık sık Wilhelm Wolff ve Ferdinand Freiligrath ile de karşılaştığım oluyordu. Şair, galiba mesleği gereği, suskun, içine kapalı; aklı hep başka yerlerde olduğundan ona yaklaşmak zor. Ama bak, Wolff cana yakın adam, içi de dışı da bir. Bazan ‘Demokratik Birlik’te konuşma yaptığında salon tıklım tıklım oluyordu. Dinlemek gerçekten bir zevk; insanı güldürüyor ve her şeyi sade sözcüklerle anlatıyor. O da Marx ve Engels gibi her zaman her şey için hazır bir cevap buluyor.”</p>

  <p class="normal">“İnsan bilgiliyse daima iyi bir konuşmacı olur diye düşünüyorum. Bazıları ise, boş kafalarıyla kürsüye çıkıyor, ellerini savuruyor, başlarını sallıyor ve dinleyicileri sözcük bombardımanına tutuyorlar. Öyle biri ne kadar çok çaba harcarsa harcasın, en fazla, bir uyurgezer gibi konuşur. Oysa Marx, Engels ya da Wolff gibi insanların emekçiye söyleyecek bir şeyleri daima oluyor.”</p>

  <p class="normal">“Haklısın Stock. Onları kaç kez dinlediysem hep, bunca düşüncenin bir kafaya nasıl sığdığına şaşırmışımdır. Onların beyinleri, masaldaki iğ gibi hiç durmadan düşünce eğiriyor.”</p>

  <p class="normal">“Marx’ı en son ne zaman dinledin?” diye sordu özel bir sıcaklıkla Stock.</p>

  <p class="normal">“Bin sekiz yüz kırk sekiz yılının kasım ayında ‘Demokratik Birlik’in bir toplantısında,” diye anlatmaya başladı Lessner. “Marx, bize, Viyana’da demokrat Robert Blum’un idam edildiğini söyledi. Sen herhalde Avusturya hükümetinin bu alçak provokasyonunu biliyorsun. Blum, Alman halkını temsil ediyordu. Kraliyet askeri sahra mahkemesinin verdiği karar, hepimize, demokrat ve sosyalistlere karşı dolaysız bir provokasyon amacını taşıyordu. O acı anda kürsüde konuşan Marx’ı asla unutamam. Sert ve müthişti. Onu görür gibi oluyorum: Blum’un kurşuna dizilerek idam edildiğini bildiren telgrafı havaya kaldırdı. Salonda, ölüm sessizliği vardı. Hepimiz donup kalmıştık. Bizim temsilcimizi bir hiç uğruna öldürmüşlerdi. Marx konuşmaya başladı. Eğer ‘Benim ardımdan yürüyün, despotlarla çatışın ve hepiniz ölün,’ deseydi, herkes bir an bile tereddüt etmeden bunu yapardı.” Lessner sustu. “Böyle bir adama güvenmeden yapamazsın,” diye devam etti. “Onun gibiler, seni yanlış yola sokmaz. Kaya gibi bir adam.”</p>

  <p class="normal">Stock sigara içiyor ve önüne bakıyordu.</p>

  <p class="normal">“Devrim sırasında işçiler, birçok şeyi irdelemek, kavramak, sırtında taşımakla kalmadı, en önemlisi de kimin kaç para ettiğini gördü,” dedi düşünceli bir ifadeyle. “Nihayet birçoğu küçük burjuva lâklâkçıların etkisinden kurtuldu. Marx ve Engels, kanımızı kendi kanları biliyorlar. Boşuna kan dökmemize izin vermezler. Onlar Willich ve Schapper gibi değiller.”</p>

  <p class="normal">“Ben, Merkez Komitesinde çoğunluğun aldığı karara tamamen katılıyorum. Willich ve diğer zararlı lafazanlar kafamı karıştıramadılar. Mainz’da biz komünistler, bildiri basıyor ve dağıtıyoruz. Bu işi öyle ayarladık ki, eğer fikrimizi söylememiz gerekirse bir saat içinde bütün kenti bildiri yağmuruna tutabiliriz. Bu gergin ortamda ne olup bittiğini, emekçilerin nasıl davranması gerektiğini ve amacımızı işçinin diliyle, sade bir şekilde anlatmaya çalışıyoruz. Aklıma gelmişken, Marx ve Engels’in açıklamalarıyla birlikte yayınlanan Blanqui’nin sunusunu okudun mu? Düşünebiliyor musun, Willich, Schapper ve çeteleri, Belville hapishanesinin eski kahramanının bu ateşli selâmını kendilerine atfediyorlar!”</p>

  <p class="normal">“Bak bu gerçek bir haber,” diye şaşırdı Johann. “Versene şu sunuyu, herhalde sende vardır!”</p>

  <p class="normal">“Var tabii,” diye cevap verdi Lessner.</p>

  <p class="normal">Lessner gittiğinde Stock, karyola işlevi gören ahşap yatağa çıkıp perdeyi çekti. Dar pencere, bir köşesinde uzun bir bacanın bulunduğu kambur bir çatıya bakıyordu. Balık pullarına benzeyen kiremitlerle örtülü çok sayıdaki çatıdan başka hiçbir şey görünmüyordu. Stock, Blanqui’nin sunusunu bir nefeste okudu. Almanca çevirinin girişi imzasızdı ama Marx ve Engels’in kaleminden çıkmıştı.</p>

  <p class="normal">“Halkı kandıran birkaç zavallı, yani kendilerini Avrupa merkezi diye tanımlayan Willich, Schapper vs’nin yönetimi altındaki bu ayaktakımının Merkez Komitesi, Londra’da Şubat Devrimi’nin yıl dönümünü kutluyor.”</p>

  <p class="normal">Stock neşeyle gülümsedi. “Bak sen, sanki alçakları kamçıyla döver gibi yazıyorlar,” diye düşündü ve büyük bir merakla okumaya devam etti.</p>

  <p class="normal">“Louis Blanc –duygusal sosyalizmin tumturaklı temsilcisi– bir başka haine, Ledru-Rollin’e karşı entrikalar çevirerek, ikinci kalite adayların oluşturduğu bu güruha katıldı. Eğlenceleri sırasında, güya onlara gönderilen çeşitli adresleri okudular. Bütün yakarışlarına karşın, Almanya’dan bir tek mesaj bile almayı başaramadılar. Alman proletaryasının gelişimini gösteren tipik bir belirti!</p>

  <p class="normal">Onlar, mesaj göndermesi ricasıyla Blanqui’ye, devrimin ve komünizmin bu aydın fedaisine de yazdılar.</p>

  <p class="normal">O, onlara şöyle bir şerefe kadeh kaldırmayla yanıt verdi:</p>

  <p class="normal">‘HALKA UYARI</p>

  <p class="normal">Gelecekteki devrimi nasıl görünmez tehlikeler bekliyor? Dünkü devrimi parçalayan o aynı görünmez engeller, sualtı taşları. Devrimi savunan hatip kılığındaki burjuvaların ağlamaklı nutuklarının etkisi.</p>

  <p class="normal">Ledru-Rollin, Louis Blanc, Lamartine, Flocon.</p>

  <p class="normal">Karanlık bir liste! Demokratik Avrupa’nın her yanında kanlı harflerle yazılı dehşet verici isimler.</p>

  <p class="normal">Geçici hükümet, devrimi öldürdü. Tüm felâketlerin ve binlerce kurban kanının sorumluluğu ona ait.</p>

  <p class="normal">Gericilik, demokrasiyi öldürürken sadece görevini icra ediyordu. Çabuk kanan halkın, kendi yöneticileri olarak gördüğü ama onları gericiliğin eline teslim eden hainler, suç işlediler.</p>

  <p class="normal">Kahrolası hükümet! O, halkın haykırışlarını ve yalvarışlarını dinlemeden, çaresizliğe kapılan köylüleri çılgına çeviren 45 santim’lik vergi belirledi.</p>

  <p class="normal">O, monarşinin temel karargâhlarını, monarşi mahkemelerini ve kanunlarını koruyor. İhanet!..</p>

  <p class="normal">... 1848 Devrimi’ni yok eden tüm felâketlerin suçlusu onlar, yalnızca onlar.</p>

  <p class="normal">Büyük suçlular var; ama aralarındaki en kötüleri, yüzlerinde, onların güzel konuşmalarına kanan halkın kendi kılıcını ve kalkanını gördükleridir. Halkın coşkuyla, kendi geleceğinin temsilcisi olarak ilan ettikleridir.</p>

  <p class="normal">Eğer halk gelecekteki zafer gününde, zayıf ve kötü hafızası ve hoşgörüsü nedeniyle kendi sözlerine ihanet eden bu adamlardan bir tanesini bile iktidara getirirse çekeceğimiz var demektir; devrim ikinci kez yok edilir!</p>

  <p class="normal">Varsın işçiler bu lânet isimlerden oluşan listeyi sonsuza dek hatırlasınlar; ve eğer sadece birisi, evet, eğer sadece birisi bir gün devrimci hükümette görülürse, varsın herkes bir insan gibi bağırsın: ‘ihanet!’</p>

  <p class="normal">Çünkü o zaman konuşmalar, yeminler, programlar yine sadece bir kurnazlık ve kandırmacadan ibaret olur; aynı hokkabazlar, ancak yine aynı sihirbazlıkları yapmak için dönerler; bu, daha da acımasız bir gerici faaliyet zincirinin ilk halkası olur!</p>

  <p class="normal">Eğer yine ortaya çıkma cüretini gösterirlerse, onlara lânet olsun! Eğer aptal kalabalık tekrar onların ağlarına düşerse, utansın, yazıklar olsun!</p>

  <p class="normal">Şubat sihirbazlarının kent valiliğinden sonsuza dek kovulmaları yeterli değil; muhtemel yeni hainlere karşı da önlem almak gerekir.</p>

  <p class="normal">Proletaryanın omuzlarında yükselen ve şunları gerçekleştirmeyen hükümetler ihanet etmiş olacaktır:</p>

  <p class="normal">1- Burjuva muhafız ordularının tamamını silahsızlandırmak;</p>

  <p class="normal">2- Tüm işçileri ve onların askeri organizasyonlarını silahlandırmak;</p>

  <p class="normal">Tabii ki, başka birçok faaliyetin yürütülmesi de zorunlu olacak. Ancak bunlar, doğal olarak, önceden verilen teminat gereği halkın güvenliğini sağlayan bu ilk hareketten sonra gündeme gelecek.</p>

  <p class="normal">Burjuvazinin elinde bir tek tüfek bile olduğu sürece kurtuluş yok.</p>

  <p class="normal">Şu anda kitlelerin sempatisini kazanmak için birbirleriyle yarışan çeşitli öğretilerin yandaşları, kurbanı onun gölgesi uğruna terk etmemek şartıyla reform yapma ve halkı refaha ulaştırma vaatlerini gerçekleştirebilecekler. Eğer halk, kendisini teorilere kaptırıp tek pratik ve umut verici unsur olan güç için çaba göstermezse, ancak acı bir başarısızlığa uğrar.</p>

  <p class="normal">Silah ve örgütlenme –işte ilerlemenin temel kuralı, yoksulluğu yok etmenin kesin yolu!</p>

  <p class="normal">Kılıç kimde ise ekmek de onda! Silahın karşısında herkes diz çöküyor oysa silahsız kalabalığı dağıtıyorlar.</p>

  <p class="normal">İşçilerin süngüleriyle ayağa kalkmış bir Fransa –işte sosyalizmin gelişi.</p>

  <p class="normal">Silahlı proleterler için hiçbir şey olanaksız olmayacak, tüm engeller, her karşı koyuş yok olacak.</p>

  <p class="normal">Ama sokaklarda gezinerek, özgürlük ağaçları dikerek, ahenkli cümlelerle eğlendirilen proleterler, başlangıçta kutsal su, sonra hakaret, sonunda da kurşun ve daima yoksulluk alacaklar.</p>

  <p class="normal">Varsın halk seçimini yapsın!”</p>

  <p class="normal">Stock yazıyı okuduğunda, hafif bir düşkırıklığı hissetti. “İhtiyar güzel yazmış,” diye düşündü. “Ama yine de bir şeyleri eksik bırakmış, tam olarak söylememiş.”</p>

  <p class="normal">Ve eski mücadeleci, Marx ve Engels’in yoldaşı Johann, birden huzursuzluğunun nedenini buldu.</p>

  <p class="normal">“Blanqui, biz işçileri dünyanın en devrimci sınıfı haline getirenin yaşamın ta kendisi olduğunu kavrayamamış. Üstelik o, işçilerle köylülerin yoksulluğunu aynı kefeye koyuyor; proleterleri anlayamamış! İşte bundan dolayı Blanqui’nin sözleri berraklıktan yoksun. Hayır, bizimki gibi bir birlik kuramayacak. Bu yiğit devrimci, kafası karmakarışık kendini beğenmiş Barbés’e benzemiyor ama Marx ve Engels’le arasında da yıldızlar kadar mesafe var.”</p>

  <p class="normal">Fransa’ya dönmek için sabırsızlanan Stock, Mainz’da kısa bir süre kaldı. Orada kendisine daha fazla ihtiyaç vardı. Zeki ve iyi bir gözlemci olan Lessner onu tutmaya çalışmadı.</p>

  <p class="normal">“Çalışmak daha iyi olacak,” diye karar verdi. Ayrılık günü geldiğinde ihtiyar savaşçı ve genç kalfa iki eşit dost gibi bira içip sohbet ettiler.</p>

  <p class="normal">“Sen benden on beş yaş gençsin. Ben kırkın üzerindeyim. Belki de kardeşlerimizin mutlu gününü göreceksin. Bizim işçi hayatımız da bundan ibaret,” dedi Johann Stock.</p>

  <p class="normal">“Devrimcinin yaşı yoktur,” diye itiraz etti Lessner. “Bu yüzden mücadele her gün yeniden başlıyor. İşte şimdi ben bildirilerle uğraşıyorum. Onları basarken kendimi güneş ışınlarını kâğıda sarmış sonra da dağıtmış gibi hissediyorum. Gerçekten zor zamanlar yaşıyoruz ama zırlamak sana yakışmıyor, ihtiyar.”</p>

  <p class="normal">Stock, somurttu ama birden Lessner’in elini tutarak konuşmaya başladı:</p>

  <p class="normal">“Başlangıçta sana bir tokat atmak geçti içimden ama sonra haklı olabileceğini düşündüm. Geleceğe kredilenmiş bir mücadeleyi sürdürmekten yoruldum. Yoksa sen beni tanıyamadın mı? Hayır Lessner, bende esnaf ruhu yok, ağlamıyorum.”</p>

  <p class="normal">Stock Paris’e döndüğünde kendisinden kuşku duymaktan yine de uzun süre kurtulamadı ama genellikle çaresizliğe kapılmamaya çalışıyordu. Akşamları yanına işçiler geliyordu. Jeannette artık romancıların sürükleyici kuruntularını değil, Marx, Engels ve diğer komünistlerin kitaplarını dinlemeye başlamıştı. Başlangıçta sıkılıyordu ama gittikçe, emekçi halkın yaşamı hakkındaki sade ve berrak düşünceler onun da ilgisini çekmeye başladı.</p>

  <p class="normal">Önce, ilk kez karmaşık bir senfoni dinleyen insanın duyduğu sarhoşluğa kapılıyor, rahatsız oluyor ama sonra, okunan metnin içeriğini kavradığında, birden önünde, daima düşlediği bir ses ve renk dünyası açılıyordu. Başlangıçta gürültülü ve karışık gelen şey, şimdi çeşitli enstrumanların seslerini algıladığı muhteşem bir müziğe dönüşmüştü.</p>

  <p class="ortayazi">***</p>

  <p class="normal">Bu günlerde Paris’te ve tüm Fransa’da, sıkıca kenetlenen Bonapartistlerin partisi darbe hazırlıklarına başladı. ‘Afrika generalleri’ denen Cavaignac’ın adamları ordudaki en önemli mevzilerden uzaklaştırıldı. Onların yerine ustaca, Bonaparte yandaşları yerleştirildi. Okullar din adamlarının eline verilerek Vatikan’ın gönlü hoş edildi. Bu pis iş, demokrasinin ve sosyalizmin azgın düşmanı Adolphe Thiers tarafından tezgâhlanmıştı. Thiers, eğitim sistemini inceleme komisyonunun başkanıydı. Düşüncelerini hiçbir zaman gizleme ihtiyacı hissetmeyen bu başkan, zorunlu eğitimin komünizmin ta kendisi ve halk için okulun da gereksiz bir müsriflik ve lüks olduğunu ilân etti.</p>

  <p class="normal">“Kitlelerin,” diyordu Thiers, “yukarıdan önceden belirlenmiş doğrulara ihtiyacı vardır ve onların tek felsefesi din olmalıdır.”</p>

  <p class="normal">Katolik kilisesi ve hayırsever din örgütleri halk okullarına hakim olduklarında, çok sayıda köy öğretmeni işten kovuldu. Onların yerine siyah cüppeliler geçti. Demokratlar da –üniversite profesörleri, memurlar, assubaylar ve subaylar– baskı altına alındı. Birçoğu Afrika’ya ve diğer sömürgelere gönderildi.</p>

  <p class="normal">Daha çok polis hükümetine benzemesine karşın, Louis Bonaparte’ın hükümetine “hizmetçiler hükümeti” adı verildi. Ülke, boynuna geçirilen jandarma kemendinden boğulmak üzereydi. Memurlar ve subaylar arasındaki eyyamcı şöhret düşkünleri, takip edilenlerden değil takip edenlerden olmak için Bonapartistlere yakın duruyorlardı. Fransa’nın yürütme organının yarım milyonluk bir memur ordusu vardı. Devlet, tüm yurttaşların sadece en önemli işlerine değil günlük yaşamlarındaki en küçük faliyetlerine bile karışarak onları sıkı bir takip altında tutuyordu. Bu süre içerisinde tarım büyük zorluklar yaşarken sanayi ve ticaret gelişmeye devam etti.</p>

  <p class="normal">1851 yılında yüksek sosyete, en hareketli günlerini yaşamaktaydı. Élysée Sarayı’ndaki balolardan sonra Marie Derouque’un muhteşem kabulü de yaklaşıyordu. Bonapartistlerin planına göre, bu akşam, komplo yöneticileri gözden geçirilecekti.</p>

  <p class="normal">Marie, Louis-Napolyon’un başarılarından adeta uçuyordu.</p>

  <p class="normal">“Kim bilir,” diye düşünüyordu Marie, “belki de onun yükselmesi için yaptıklarımın karşılığında, amcasının yaptığı gibi, benimle evlenir. Kocam engel olamaz, onu her an ortadan kaldırabiliriz. Josephine Beauharnais benden daha soylu değildi ve çok daha aptalmış. Yüksek çevrelerde benim prestijim de onunkinden kat kat iyi.”</p>

  <p class="normal">Kont Morny, bir süredir başkanın sevgilisinin en güvenilir dostu olmuştu; her an Marie’ye ulaşabiliyordu.</p>

  <p class="normal">Balo gününde, kuaför son bukleyi de tamamlayıp tacı ‘Tilkicik’in kızıl saçlarına yerleştirdiğinde Joseph Morny onun özel odasına girdi.</p>

  <p class="normal">“Her şey mükemmel, bayan,” dedi ve geniş, küçük eli ile yanından geçen güzel hizmetçinin yanağından makas aldı.</p>

  <p class="normal">“Dün Grand Opera’da Cavaignac’ın locasına uğradım. Bu ihtiyar deve bana öyle bir baktı ki; sanki onun deve çobanıymışım gibi. Ama ben ona bol bol iltifat edip övgüler yağdırınca, yumuşadı. Demiryolu hisselerimin üzerine iddiaya girerim ki onun kuşkularını giderdim ve yalanlarıyla şişmiş olan safrakesesini de galiba yıkadım.”</p>

  <p class="normal">“Ne biçim konuşuyorsunuz Joseph!? Balık tüccarlarının toplantısında değilsiniz,” diye somurttu Marie.</p>

  <p class="normal">“Orléans ailesinin en hırslı propagandacılarından bir bayan,” diye devam ediyordu Morny. “Kin dolu bir ifade ile bana şöyle sordu: Eğer benim ulu kardeşim Ulusal Meclisi dağıtırsa ben ne yapacakmışım? Aklıma gelmişken, bu hiç de fena bir fikir değil. Bilmiyorum, diye cevap verdim o aptala. Ama böyle bir şey olursa sizi temin ederim ki, daima, süpürge kimin elinde ise onun yanında olurum.”</p>

  <p class="normal">Marie kurnaz gözleriyle gülümsemekle yetindi; yüzündeki, tenine kaymak rengi veren kalın makyaj tabakasının bozulmasından korkuyordu. Sonra dudaklarını dikkatle oynatarak konuştu:</p>

  <p class="normal">“Biliyor musunuz Joseph, bu cevap sadece iyi ve zekice olmakla kalmıyor, aynı zamanda sizin karakterinizi, moralinizi ve prensiplerinizi de ele veriyor.”</p>

  <p class="normal">“Size defalarca söyledim ki, ben artık dürüst bir burjuva oldum.”</p>

  <p class="normal">“Ve bundan böyle şiarınız da daha fazla kâr.”</p>

  <p class="normal">“Başka türlü nasıl zevk alabiliriz ki. Bizim tüm ‘Élysée kardeşliğimiz’ aynı tanrıçaya ibadet ediyor. Biz olmazsak Louis-Bonaparte, Strasbourg ve Boulogne’de olduğu gibi bataklığa saplanırdı.”</p>

  <p class="normal">Balo başladı. Louis-Napolyon, en iyi birliklerini gözden geçiren bir kumandan gibi, yüzlerce mum ve kocaman gaz lambalarıyla aydınlatılan salonda yürüdü. Tüm davetliler, karşısında dalkavukça eğildiler. Bonaparte’ın süt kardeşi Madam Cornu, fazla kiloları ve heyecanı yüzünden adeta nefes nefese kalarak ev sahibesi ile konuşmaya başladı:</p>

  <p class="normal">“Louis-Napolyon, bir Fransa imparatoruna yaraşır biçimde görkemli. Sanırım uzun boyu, büyük Birinci Napolyon’dan alamadığı özellikleri dengeliyor.”</p>

  <p class="normal">Marie, Hortanse Beauharnais’nin sözleri ile cevap verdi:</p>

  <p class="normal">“Başkan, 18 Brumaire’de tacı kapan Birinci Napolyon’dan daha avantajlı, çünkü Louis-Napolyon onu yasal hakkı olarak isteyebilir.”</p>

  <p class="normal">Orkestra, Rigoletto’dan potburiler çalmaya başladı. Birkaç tüccar, Paris’e doğru yaklaşan kızıl tehlike üzerine sohbet etmek amacıyla sigara içme odasına geçerek küçük, mozaik, Cezayir masalarına toplandı. Onları özellikle, kısa bir süre önce Lyon’da toplanan askeri mahkeme endişelendiriyordu. Güya on beş eyalette ayaklanma hazırlamaya çalışan ‘Genç Dağ’ üyeleri yargılanıyordu.</p>

  <p class="normal">“Birçok kez kan kaybettiği için bitkin düşen şu ayaktakımının bizim için bir tehlike arz edeceğine ben pek fazla inanmıyorum!” dedi Lyon tekstil kralı Vikont Duval; kısa bir süre önce ölen kayınpederinden Rhône eyaletinin en büyük manifatura işletmelerini miras olarak almıştı. “Polis olduğu sürece komplolar da olacaktır. Sanırım büyük Fauché, büyük imparatora böyle demişti. Ben ‘Genç Dağ’ı savunmuyorum ama provokasyonları da sevmiyorum.”</p>

  <p class="normal">“Sevgili Duval,” diye cevap verdi, başkentin en zengin bankerlerinden biri, “böyle bir düşüncesizliği sizden beklemezdim. Hatırladığım kadarıyla, Lyon ayaklamasını özellikle siz, kurşunlarınızla bastırdınız. Ve bizi yine korkunç günlerin beklediğini düşünüyorum. Belki de, ayaklanan cahillerin baltaları altında can vereceğiz. Kızgınlıktan deliye dönen bir cahilden daha korkunç bir şey yoktur. Kesin olan şu ki, Fransa, kanlı bir ayaklanmanın öngününde. Baylar, izin verirseniz sizi Bay Romie’ın eseri ile tanıştırmak istiyorum.” Banker, kapağı kırışmış küçük bir kitap çıkardı ve vaaz okur gibi yavaş yavaş, vurgulayarak okumaya başladı: “Artık her yerde parola verilmiştir, ardında büyük sosyal çatışmaya hazır olarak düşmanın beklemediği ne bir ağaç ne de çalı kaldı...”</p>

  <p class="normal">Sigara içenler, çevresine toplandı. Bazıları tembelce, bazıları ise öfkeyle kalın kahverengi purolarının ateşini canlandırıyor veya uçlarını koparıp kültablalarına tükürüyordu. Güzel kokulu Havana purolarının arada bir canlanan közü, iyi bakılmış taralı sakalları, kısa ya da uzun bıyıkları, düz ya da kıvırcık favorileri aydınlatıyordu.</p>

  <p class="normal">“Peki kurtuluş nerede?” diye sordu sigara içenlerden biri, dumanı içine çekip sonra da dışarı vererek.</p>

  <p class="normal">“Askeri diktatörlükte,” diye yanıtladı finansör. “Tamamen sağduyulu olan Romier diyor ki, çağımızın sorunlarını ancak top çözer. Maalesef onu da Rusya’dan getirtmemiz gerekiyor.”</p>

  <p class="normal">“Rusya! Şimdi bin sekiz yüz on dört yılı değil! Bizim otomatik silâhlarımız da yeterli,” diye bağırdı birisi.</p>

  <p class="normal">“Romier, ayaktakımının hangi gün ayaklanacağını söylüyor. Bu kalem ustası, görünüşe göre, toplumun tortusunu iyi incelemiş.”</p>

  <p class="normal">“Her şey 1852 yılı 2 Mayısı’nda, başkanın tekrar seçileceği günde olmalı,” dedi anlamlı bir ifadeyle banker.</p>

  <p class="normal">Koyu mavi tütün dumanı odayı kaplamıştı. Herkes sessizce sigara içmeye devam ediyordu. Birden, yüksek, alaycı bir ses, sükûneti bozdu:</p>

  <p class="normal">“Burada kim beni gömmeye çalışıyor?”</p>

  <p class="normal">Kapıda, hindi gibi kabaran Louis-Napolyon duruyordu. Duval güzel bir jestle, hafif hafif yanan purosunu ağzından çekti ve Bonaparte’ın renksiz gözlerine kışkırtıcı bir şekilde baktı:</p>

  <p class="normal">“Maalesef günümüzde hiçbir şey ebedi değil, özellikle de başkanlar. Anayasaya göre, onların Elysée Sarayı’ndaki ikamet süreleri ve ihtişamları sadece dört yıl olabiliyor. Seçildikleri günden itibaren, sona doğru giden kısa yolda ilerlemeye başlıyorlar. Çünkü yeni doğan her şey sürekli olarak olgunlaşıyor ve ölüme yaklaşıyor.”</p>

  <p class="normal">“Mükemmel bir cevap, ama belli ki, vikont birilerine kızmış. Jupiter sen dargınsın, demek ki haklı değilsin,” diye cevap verdi Bonaparte. “Size işin aslını açıklayacağım. Bay Duval, benim lehime olan herkesin seçim hakkının yeniden verilmesi konusunda ısrar etmemden memnun kalmayan ‘düzen partisi’ne üye. Her zaman dürüst bir cumhuriyetçi oldum ve bana güvenen halkın hakları için her tür mücadeleye hazırım.”</p>

  <p class="normal">“Hatırlatma cüretinde bulunacağım ama seçim kanunu kısa bir süre önce sizin de katkınızla değiştirildi,” dedi Duval. Yırtıcı kuşlarınki gibi boş bakan, açık renk gözleri kinle parladı.</p>

  <p class="normal">“Kavga etmeyeceğim, sevgili vikont. Siyaset pis bir zanaat. Ama ben halka hizmet ediyorum ve benim için onun refahı her şeyden daha önemli. Açıkça ifade edilen düşüncelere saygı duyduğumu söylemek zorundayım. Ben sizin dostunuzum.”</p>

  <p class="normal">Alçaklık, Louis-Napolyon’un tutarsız ve değişken karakterinin en belirgin özelliklerinden biriydi.</p>

  <p class="normal">Marie’nin evindeki balo, ilk bakışta, bu günlerde Paris’in diğer zengin ve nüfuzlularının verdikleri balolardan farklı değildi. Bankerler, borsa simsarları, sanayiciler ve hükümet başkanının özel ilgi gösterdiği oldukça fazla sayıda subay vardı. Cumhuriyetçiler ve demokratlar bir kenarda duruyorlar ve bayram eden Bonapartistlerin arasında kendilerini güvensiz hissediyorlardı.</p>

  <p class="normal">Muhteşem yemekler, yüzlerce şampanya ve pahalı burgon şarapları, insanların dillerini çözemiyor, onları birleştiremiyordu. Ama ev sahibesi Marie, bayanların, sıkıldıklarını hissettiren yüz ifadelerinden ve bu karışık toplulukta eğlenilemediği konusundaki iğneleyici sözlerden hiç mi hiç endişelenmiyordu. Danslar ve oyun başladığında Kont Morny’yle fısıldaşıp kısa bir süre sonra onunla birlikte salondan kayboldu.</p>

  <p class="normal">“Tanrılar!” diye çırptı kısa parmaklı kalın ellerini Kont Morny. “Yine bizi Aid’e tıktınız. Sanırım Yunanlılar, cehenneme bu adı vermişlerdi. Buranın her tarafında sadece oy sandıkları var. Senin gibi harikulade bir kadın bu ölü eşyalara neden bunca ilgi duyuyor?”</p>

  <p class="normal">“Sessiz olun Joseph,” diye fısıldadı yalvarırcasına Marie. “Tanrıya karşı günah işlemeyin.”</p>

  <p class="normal">Odanın ortasında, başında büyük taç olan Birinci Napolyon’un heykeli duruyordu. Şu anda heykelin dibinde solmakta olan menekşeleri, sonbaharın son günleri olmasına karşın, Marie’nin bahçıvanları, seralarda yetiştirmişlerdi.</p>

  <p class="normal">Yıllardır havalandırılmayan salondaki çiçek ve rutubet kokusu iğrençti, iticiydi. Eski şamdanlardaki mumların zayıf ışığı, duvarlarda asılı çok sayıdaki portreyi aydınlatıyordu. Askeri üniformalı ve fraklı birkaç kişi, başkanın etrafına toplandı.</p>

  <p class="normal">“Evet dostlar öbür gün 2 Aralık, büyük Austerlitz savaşının yıldönümü. Kırk altı yıl geçti ama bu günün anısı, hâlâ her Fransız’ın yüreğini çarptırıyor,” diye başladı Louis Bonaparte. “Biliyorsunuz ki, tüm komplocular yani komünistler, demokratlar, lejitimistler ve Orleancılar, halkın gerçek iktidarını yok etmeyi, onun haklarını çiğnemeyi planlıyor. Kader, yüce ve özgür Fransa’nın çıkarlarını korumak için beni seçti. Ama eğer biz zaman kaybedersek alçak düşman ayaklanacak ve halkın tüm kazanımları yok olacak. Tehlikeyi ortadan kaldırmak, isyancıları ezmek, yurdumuzu kurtarmak bizim görevimiz. Ya ölüm ya zafer. Öyle değil mi baylar?”</p>

  <p class="normal">Başlangıçta duygusal ve etkili konuşan Louis-Napolyon, biraz sonra yalpalamaya başladı. Çevresine bakınıp yurttaşlarını süzdü. Marie onun her hareketini izliyor ve kendi kendine fısıldıyordu.</p>

  <p class="normal">“Güçlü ol! Korkma! Cesur ol!”</p>

  <p class="normal">Louis Bonaparte sanki yeniden canlandı.</p>

  <p class="normal">“İşi ertelemek olmaz! Ulusal Meclis, cumhuriyete karşı kurulan komplonun merkezi haline geldi. Tüm bu Cavaignac’lar, Duval’ler, Changarnier’ler, Thiers’ler ve özellikle de kenar mahallelerdeki düzenbazlar, henüz hazırlıksızken bir anda yakalanıp tehlikesiz hale getirilmelidir. Acımasız olalım!”</p>

  <p class="normal">“Yaşasın imparator!” diye bağırdı komplocular. Yan salondan gelen müzik ve dans edenlerin çıkardığı gürültü sesleri bastırıyordu.</p>

  <p class="normal">Buradaki herkes onun yandaşıydı. Albay Fleury, zengin bir tüccar olan babasından kalan mirası batakhanelerde savurmuştu. Başkanın yaveri, sadık adamı, Afrika ordusunda taşkınlıkları ve eğlence düşkünlüğü ile ün yaptıktan sonra subaylar arasında onun için yandaşlar kazanmaya başladı. Böylece Bonapartistlerin her kademedeki subayları içirip satın alması ve kazanması amacıyla kendisine verdiği paraları savurma olanağına yine kavuşmuştu. Bonaparte bu amaçla onu birkaç kez Afrika’ya gönderdi. Orada, her şeyi yapmaya hazır bir sorumsuz komplocular çetesi kurdu.</p>

  <p class="normal">Çok kısa bir süre sonra da, olası bir darbede Bonapartistlerin yaslanabilecekleri Afrikalı birlikler Paris Garnizon Komutanı General Magnan’ın emrine verildi.</p>

  <p class="normal">Eğlence düşkünü ve savurgan Magnan, gırtlağına kadar borca batmıştı ve her an hapsi boylayabilirdi. Ama Bonaparte onu, bir milyon frank borç vererek kurtardı. Eğer darbe başarılı olursa, Magnan, içine düştüğü bataklıktan kurtulacağını umuyordu.</p>

  <p class="normal">Onun için, Bonaparte, tacın, onlara da maddi olanaklar ve mevki sağlayacağı konuklarının karşısında konuşurken, Marie, Louis-Napolyon’a Strasbourg ve Boulogne maceralarında eşlik eden, Arenenberg’li eski dostu de Presigny’yi bir kenara çekti. Bu adam darbenin kasası ve candamarıydı.</p>

  <p class="normal">“Size yalvarıyorum, değerli dostum,” diye fısıldadı Marie, Bay de Persigny’nin karanlık, hantal yüzüne yalvarırcasına bakarak. “Majestelerini bir tek an bile yalnız bırakmayın. O öylesine duygusal ki, özgüvenini kolayca kaybediyor. Eğer bir depresyona girerse, felaketi sadece siz önleyebilirsiniz. Bu, başına çok sık geliyor.”</p>

  <p class="normal">“Ya siz madam, yoksa geri mi çekiliyorsunuz?” diye sordu alayla de Persigny.</p>

  <p class="normal">“Hayır, kesinlikle! Ama ben sadece güçsüz bir kadınım. Burada, tüm bu kahramanların –Marie parlak üniformalı komplocuları gösterdi– karşısında susmayı tercih ediyorum. Üstelik, imparatorun bir kadın eteğine tutunduğuna dair bir dedikodunun dolaşması hoş olmaz.”</p>

  <p class="normal">“Tüm dostlarımız, sizin karşınızda eğiliyor, Marie! Sizi, çizme giyen hatta mahmuz takan birçok kişiye hiç düşünmeden tercih ederim,” diye gülümsedi de Persigny.</p>

  <p class="normal">“Maalesef haklısınız, çünkü şu anda kadın derken erkeği kastediyorsunuz.”</p>

  <p class="normal">“Evet bayan, sevdiğiniz adamın iradesini güçlendirmek için hiç fırsat kaçırmayın. Ben, onun korkusunu gizleyip yiğitlik göstermesi gerektiği anlarda ne kadar güçsüz davrandığını artık görmüş bulunuyorum.”</p>

  <p class="normal">Yakında gerçekleştirilecek olan darbenin başı, Saint Arnaud dedikleri General Leroy’du. Onu komploya, kendisi gibi çürümeye yüz tutmuş, her şeye hazır maceraperestleri ustaca seçen Fleury kazandırmış ve yanılmamıştı.</p>

  <p class="normal">Saint Arnaud, özellikle Bonaparte kendisini milli savunma bakanı olarak görevlendirdikten sonra orduda Cavaignac ve generallerine karşı ciddi bir muhalefet hareketi örgütledi. Savunmasız Afrika kolonisi Konstantine’in kanını akıtan, kumarcı, yağmacı, yırtıcı bir hayvan kadar acımasız Saint Arnaud, yönetme hırsıyla yanıp tutuşan cellat Cavaignac’a yaraşır bir rakipti. O da gırtlağına kadar borca batmıştı. Ancak iktidar ve para vaat eden Bonaparte’ın lehine yapılan bir darbenin yardımıyla planlarını gerçekleştirebilecekti.</p>

  <p class="normal">Çok sayıdaki savurganlardan, oyunculardan ve şan şöhret düşkünlerinden biri olan Paris Emniyet Müdürü Maupas ise, taşrada, sosyalist-cumhuriyetçileri baskı altına almak ve tutuklamak konusunda gösterdiği çalışkanlıkla, başkanın yüksek dikkatlerini çektiğinde henüz otuz iki yaşındaydı. Ama hakimler ona pek yardımcı olmadılar, öyle ki yeterince delil toplayamadı! Maupas daha sonra, işinin inceliklerini öğrenerek çalışma tarzını değiştirdi. Kurbanlarının evlerine provokatörler ve serseriler aracılığıyla silâh, bomba ve sahte belgeler koydurttu. Ancak Maupas ve çevresindekilerin bu alçak faaliyetleri ortaya çıkarıldı; sonra da büyük bir skandal koptu. Ama Bonaparte bu tip insanlara ihtiyaç duyduğu için onu taşradan başkente alıp rütbesini yükseltti. Böylece ordu ve polis tamamen komplocuların eline geçmiş oldu.</p>

  <p class="normal">“Burada, tüm atalarım ve yerine geçeceğim ulu imparatorun önünde, sizi, Fransa’nın iyiliğine adanan ortak davamız için bir kez daha yemin etmeye çağırıyorum,” dedi Louis-Napolyon.</p>

  <p class="normal">Bonapartistler, son derece abartılı bir duygusallıkla oynanan bu sahneden biraz utanarak da olsa I. Napolyon heykelinin önünde diz çöktüler.</p>

  <p class="normal">“Harekete geçelim,” dedi Louis-Napolyon. “Lütfen Bay Morny, Persigny, Saint Arnaud ve Maupas yarın gece çalışma odama gelsinler. Şimdi misafirlerin yanına dönelim.”</p>

  <p class="normal">Marie kapının yanına gidip perdeyi araladı. Komplocular ‘tapınak’ını teker teker terk ediyordu. Tek başına kaldığında başını ellerinin arasına aldı ve kendisini kilimin üzerine bıraktı. Mutluluktan ağlıyordu. Onu himayesine alan Hortanse Beauharnais’ye ölüm döşeğinde verdiği söz ve tüm hayalleri gerçek oluyordu.</p>

  <p class="normal">“Bu mutlu anı yaşamak için hayatta kalmama değdi,” diyordu Marie.</p>

  <p class="normal">Komplocular, ertesi gün Bonparte’ta toplandı. Morny gayret etmesine karşın korkusunu gizleyemiyordu.</p>

  <p class="normal">“Eveet, bir iş çeviriyoruz ama, çılgın bir borsa oyuncusu olarak ün yapmama karşın böylesine bir rizikoya daha önce hiç girmemiştim. Baylar, burada insan sadece beş kuruşsuz bir dilenci olma tehlikesiyle karşı karşıya olmakla kalmıyor, aynı zamanda da vücudunun hiç de küçümsenmeyecek kadar önemli bir bölümünü, yani kafasını kaybetme riskine de giriyor,” diyerek şaka yaptı.</p>

  <p class="normal">Oldukça içkili olan Armand Leroy komploculara elinden geldiğince cesaret vermeye çalışıyordu.</p>

  <p class="normal">“Bu çatışmada başarı kesin. Konstantine taşrasında bile, kabilelerle çatışırken zaferi elde edeceğimden bu kadar emin değildim. Aramızda kalsın ama, bu neredeyse tamamen silâhsız Afrikalılar bizim mükemmel topçu alayımız ve büyük piyade birliklerimizle kıyaslanınca bir hiç sayılır.”</p>

  <p class="normal">Gece yarısında Louis-Napolyon da geldi. Sakin görünmeye çalışıyordu. Gizli bir çekmeceden bir paket çıkardı. Üzerinde bir tek sözcük yazılıydı: ‘Rubikon.’ Pakette, hemen çoğaltılıp dağıtılması gereken tebliğler, kanun hükmünde kararnameler, çağrılar vardı.</p>

  <p class="normal">“Sevgili Joseph,” dedi Bonaparte Morny’e dönerek, “bu belgelerin arasında sizin atamanız da var. Bundan böyle siz, içişleri bakanısınız. Evet dostlar, hava aydınlanmaya başladığı anda işe koyuluyoruz. Bir zamanlar benim dahi amcam Birinci Napolyon, unutulmaz bir tarihi günde On Sekiz Brumaire’de özgürlük ve yurttaşlık haklarının savunucusu olduktan sonra, zorbalıkla iktidara el koyanları kovaladı. Şimdi bizim de aynısını yapmamız gerekiyor. Gidin ve harekete geçin! Rubikon geçilmiştir!”</p>

  <p class="normal">Başkanın yaveri, gece, bir jandarma bölüğü ile basımevine gitti ve Bonapartistlerin belgelerini basmalarını istedi. Düzeltmenlerin dikkatini çekmemesi için, el yazıları ince şeritlere kesilmişti. Ama işçiler kötü bir şeyler olacağını sezdiler ve çalışmayı reddettiler. O zaman, her birinin başına tüfekli iki asker kondu. Jandarmalar, basımevini terk etmeye kalkan herkesin öldürüleceğini beyan etti. Sabah saat üçe doğru tüm tebliğler hazırdı. Ve bunlar Maupas Kumandanlığı altında, yapıştırılmak üzere son derece güvenilir kişilere teslim edildi. Aynı gece, emniyet müdürü en sevdiği işe –tutuklamalara–başladı. Genellikle sosyalistlerin, ünlü cumhuriyetçilerin bulunduğu tutuklama listesinde Cavaignac ve Thiers de vardı.</p>

  <p class="normal">Polisler onu almaya geldiğinde, Orléans hanedanlığının dostu Thiers derin uykudaydı. Bu kaba adamı hiçbir şey şaşırtamazdı. Louis-Napolyon’un yerinde olsaydı o da aynısını yapardı. Beyaz gece şapkasını ve geceliğini çıkarırken, nasıl bir tavır göstermesi gerektiğini düşündü ve pek fazla tehlike altında olmadığına kanaat getirdi.</p>

  <p class="normal">Kendisine özgü bir kabalıkla hapishane hücresine girdi ve derhal sütlü sıcak kahve getirilmesini istedi. Emniyet yetkililerine, beslenme rejimini Bonaparte için bile bozmaya niyeti olmadığını ve sağlığının Fransa’ya daha defalarca gerekeceğini kanıtlamak istiyordu.</p>

  <p class="ortayazi">***</p>

  <p class="normal">Johann Stock, darbe haberini sabah atölyeye giderken aldı. Sokağın köşesine asılı bir bildiriden cumhuriyet başkanının Ulusal Meclisi dağıttığını ve tüm ilde sıkıyönetim ilan edildiğini okudu. Uzun tebliğde, Meclis üyelerinin çoğunluğunun, Fransa’yı iç savaşla tehdit eden alçak bir komplo hazırladığı anlatılıyordu.</p>

  <p class="normal">“Sizin de bildiğiniz gibi, Anayasa, sizin bana verdiğiniz yetkiyi önceden yok edecek bir şekilde uyarlanmıştır,” diyordu Bonaparte ve fiili diktatörlüğünü 1799 yılında Napolyon birinci konsülken uygulanan anayasanın beş maddesine dayanarak ilan etmişti.</p>

  <p class="normal">Halka yönelik bildirinin altında Emniyet Müdürü Maupas’ın, sokaklarda toplanma girişimi ya da yeni iktidara herhangi bir isyan durumuna yönelik tehditleri yer almaktaydı.</p>

  <p class="normal">Stock, Bourbon Sarayı’na koştu. Korkuya kapılan Meclis Başkanı Dupin ve ardından da birkaç temsilcinin, görev simgelerini kapıda atarak meclis binasından kaçtığını gördü. Askerler, ıslıklar, tekmeler ve kılıç kınlarıyla dürterek onları kovalıyordu.</p>

  <p class="normal">“Halk bizden yana ama güç düşmanın elinde,” diye bağırdı halk temsilcilerinden biri, en yakındaki sokağa doğru var gücüyle koşarken.</p>

  <p class="normal">Stock, Paris’in en zengin semtlerinden St. Germain’de yürümeye başladı. Etrafta darbeyi anımsatacak hiçbir şey yoktu. Terzi, sadece kenar mahallelerde ürkütücü bir hareketlenme fark etti.</p>

  <p class="normal">Eve geldiğinde, Jeannette, Johann’ı kapıda karşıladı. Ona sokuldu ve yüzüne baktı. Kuşkularının doğrulandığını hissetti.</p>

  <p class="normal">“Sen çıkmak için gelmişsin. Evde kal, baba. Ne ile savaşacaksınız? Yumrukla mı? Kenar mahallelerde artık bir tek tüfek bile yok. Thiers, Cavaignac ya da Bonaparte, emekçi halk için ne fark eder? Hepsi bizim düşmanlarımız, hepsi kan içici.”</p>

  <p class="normal">“Jean nerede?” diye onun sözünü kesti terzi.</p>

  <p class="normal">“Oğlunun yolculuktan dönmediğini öğrenen Johann, küçük Catherine’i kucağına aldı ve onun her şeyden habersiz mutlu, narin, çocuk yüzünü uzun süre sakallı yanağına bastırdı.”</p>

  <p class="normal">“Sen bize karşı hep iyi oldun Jeannette, gelecekte de çocuklarımı bırakma. Üçünüz birlikte olursanız yaşam sizin için daha kolay olur,” dedi.</p>

  <p class="normal">“Bunlar ne biçim laflar, Johann! Anayasa yoluna kelleni vermeyi mi düşünüyorsun?” dedi neredeyse ağlayarak Jeannette. “Çocuklarına acı. Kal! Zaten uzun süredir anayasadan geriye kalan sadece kuyruğu ve kulakları. Boşuna ölümü arama!”</p>

  <p class="normal">Ama Stock çıktı. Olaylardan heyecanlanan işçilerin toplandığı, şehrin dışındaki bir sokakta, Vincénnes’dan mahkum getiren bir hapishane arabası gördü.</p>

  <p class="normal">“Temsilcileri götürüyorlar!” dedi biri.</p>

  <p class="normal">“Ardımdan gelin! Onları kurtaralım!” diye bağırdı terzi ve atları semerlerinden yakaladı. Ardından, diğer işçiler de faytona koştu. Arabadakilerin korkudan beti benzi atmıştı. Dehşete kapılan temsilciler, kendilerini kurtarmamaları için kalabalığa bağırmaya başladılar.</p>

  <p class="normal">“Defolun! Bırakın bizi! Yoksa sizin yüzünüzden hayatımızdan olacağız.”</p>

  <p class="normal">Stock, geri çekilmeye hazırlanan askerlere döndü:</p>

  <p class="normal">“Götürün yükünüzü,” dedi kin dolu bir sesle. “Ona ihtiyacımız yok. Gidelim kardeşler, bunların nasıl insanlar olduğunu gördük.”</p>

  <p class="normal">Stock, eve dönmemesinin nedenini tam olarak düşünmeden, Paris’te dolaşmaya başladı. Bir avuç Parisli büyük bulvarlarda Fransızlara özgü bir ateşlilikle olup bitenleri tartışıyordu. Ama askerler en küçük topluluğu hemen dağıtıyordu.</p>

  <p class="normal">Kenar mahallelerde kararsızlık ve şaşkınlık hakimdi. Stock her şeyi anlıyordu. Ama etrafında ne yapacağı konusunda karar vermesine yardımcı olabilecek bir tek arkadaşı bile yoktu. Marx ve Engels uzaktaydı; Cabien ve Geneviève artık yoktu. Oğlu ve Jeannette de onu anlamıyordu.</p>

  <p class="normal">“Her şey bitti. Bundan böyle, Şubat Devrimi’nin gölgesi bile kalmayacak. Hırsız, maceraperest biri diktatör olmuş. İşçi sınıfının özgürlüğü ve umutları yine çalındı. Bizi artık, okulların teslim edildiği süngüler ve cüppeler yönetecek. Şubat Devrimi kahramanlarının kanı üzerine kuruldu tüm bunlar. Marx, zafer tohumlarının yetiştirilmesi gerektiğini söylüyor. Ama sadece insan değil, toprak da gerekli. O, haklı. Ama ben, o günleri göremeyeceğim.”</p>

  <p class="normal">‘Kıyı Sokağı’ndan nöbetçi askerler geçti. Paris sıkıyönetim altındaydı. Terzi bir girişe saklandı ve askerler uzakta kaybolana dek bekledi.</p>

  <p class="normal">Bu gece Stock’un belleği, yıldızların serpiştirildiği tertemiz bir gökyüzü gibiydi. Raslantının, kendisini karşılaştırdığı herkesi aklından geçirdi. Her insan, içinde kendi evrenini taşıyordu.</p>

  <p class="normal">“Yoksa çocukların yanına dönüp Jeannette’i sakinleştirsem mi?” diye düşündü terzi. Genç kadının evde endişeler içinde dolanıp durduğunu ve onun dönmesini beklediğini biliyordu. Bu yüzden eve doğru yürüdü. Paris’e hakim olan korkaklık artık Stock’u ilgilendirmiyordu. Tam o anda, St. Antoine semtinin bir sokağında, Ulusal Meclis üyesi Baudin ile karşılaştı.</p>

  <p class="normal">“Baksana, kardeş!” diye bağırdı Baudin, terziye. “Seni terzi atölyesinde görmüştüm ve hayatta olmana sevindim.”</p>

  <p class="normal">Bu aralık gecesinde Stock’un kaderi galiba belirlenmiş oldu. Sabah, Stock, Baudin ve birkaç yüz işçi, “Silâhlara! Barikatlara! Yaşasın Anayasa!” çığlıklarıyla nöbetçileri silâhsızlandırıp barikat kurmaya koştular.</p>

  <p class="normal">El konulan birkaç araba, sokakta barikat kurmak için yetersizdi. Bir süre sonra da ayaklananları ‘yatıştırmak’ için askerler geldi. Mücadele etmenin hiçbir işe yaramadığını gören bazı eylemciler, çatışmayı beklemeden gitmeye hazırlandılar. Baudin ve Stock, ne kadar uğraştılarsa da kalmaları için onları ikna edemediler.</p>

  <p class="normal">“Bunlar barikat değil, elek. Sadece birkaç franklık günlüğümüzü korumak için ölmek istemiyoruz,” dedi zayıf bir terzi ve tüfeğini attı.</p>

  <p class="normal">Bu arada bir bölük asker işçilere doğru yürüdü.</p>

  <p class="normal">“Durun, kardeşler! Bir parça ekmek için nasıl ölündüğünü göreceksiniz,” diye bağırdı çaresizlik içinde Baudin ve barikatın üzerine çıktı.</p>

  <p class="normal">Sağır edici bir silâh sesi duyuldu. Kafasına isabet eden üç kurşunla, Baudin cansız bir halde Stock’un kucağına düştü. ‘Dağ Partisi’ işçilerin saygısını kazanan, kararlı, en dürüst üyelerinden birinin ölüm haberi, bir anda işçi mahallelerini dolaştı: Haber, bir kıvılcım etkisi yaratarak kenti canlandırmayı başarmıştı. Her taraf kaynıyordu. Kısa bir sürede, yeni iktidara karşı yeni isyan odakları ortaya çıktı. Evlerin duvarları, halkı, iktidarı zorbalıkla ele geçiren adamla mücadele etmeye çağıran, elyazısı bildirilerle örtüldü. Orleans yandaşları ve liberal burjuvazi, Bonaparte’ın daha önce Strasburg ve Boulogne’daki maceralarının hazin sonunu hatırlayarak onunla açık açık dalga geçiyordu. Ama Saint Arnaud ve çetesi, buna aldırmadı. Milli Savunma Bakanı, sıkıyönetime dayanarak, barikat inşa ederken ya da savunurken ya da elinde silah ile yakalanan herkesin anında kurşuna dizileceğini Parislilere duyurdu.</p>

  <p class="normal">Ama yine de Aralığın 3’ünü 4’üne bağlayan gece, Elysée Sarayı’nda hiç kimse uyumadı. Emniyet Müdürü Maupas öylesine çok korkmuştu ki, borsadaki başarısızlıklarından kaşarlanmış yeni İçişleri Bakanı Morny, emrinde çalışan bu adama şu ültimatomu gönderdi: “Bir an önce yatıp uyuyun yoksa donunuzu kirleteceksiniz.”</p>

  <p class="normal">Gece yarısına doğru General Magnan, birliklere sokaklarda görünmemeleri için emir verdi. Joseph Morny böyle istemişti. Bu pembe yanaklı, kel üçkağıtçı, kan içicilik ve art niyet konusunda tüm ‘Elysée Kardeşliği’ni solladı. Komplocuları toplayarak şöyle konuştu:</p>

  <p class="normal">“Varsın isyancılar güçlerini toplayıp barikatlar kursunlar; biz, bir tek darbeyle onları ezeceğiz. Fazlasını bilmem ama onlardan, en azından otuz kat daha güçlüyüz! Birliklerimizi küçük çatışmalarla yormayacağız; kritik an için hazırlanmalıdırlar. Kapışmayı geciktirmemiz gerekir, yoksa zafer, yenilgiye dönüşebilir.</p>

  <p class="normal">4 Aralık’ta, General Magnan, askeri birliklere, sokağa çıkıp hiçbir uyarı yapmadan sadece barikatlara değil, ortalıkta dolaşan kalabalıklara da ateş etmeleri emrini verdi. Ve Parisliler acımasızca katledilmeye başladı. Adeta kendilerinden geçen askerler, bulvarlara, bahçelere, evlere ateş açıyorlar; süvariler atlarıyla kafelere dalıyorlar, kim olduklarına bakmaksızın tüm müşterileri kılıçlarıyla doğruyorlardı.</p>

  <p class="normal">Tüm barikatlar top atışlarıyla un ufak edilip ve tesadüfen halâ hayatta olan savunucuları anında öldürüldükten sonra Bonaparte, başkentinde dolaşmaya karar verdi. Meşaleli muhafızlar ona eşlik ediyordu. Marie, İmparatordan –artık Louis Banaporte’a böyle hitap ediyordu– bu geziye kendisini de götürmesi için rica etti.</p>

  <p class="normal">Bu akşam, bulvarlara masalar dizilmişti; zafer kazanan askerlere fıçılar dolusu şarap ikram ediliyordu. Kocaman ateşler yanıyor; yıkılan barikatlardan kalan tahta parçacıkları ile bu ateşler besleniyordu. Askeri orkestranın müziği, Mars alanından gelen silâh seslerini –orada hâlâ işçiler kurşuna diziliyordu– bastırıyordu. Yakalanan barikat direnişçileri Emniyet Müdürlüğünde, fazla gürültü çıkmasın diye kafalarına kalın bir kütükle vurularak öldürülüyordu. Korkusunu atan Emniyet Müdürü Maupas, infazları bizzat yönetiyor ve ölümcül darbeyi nasıl indirecekleri konusunda ajanlarına ders veriyordu.</p>

  <p class="normal">“Bunun insan olduğuna bakma, öküzmüş gibi vur. Bugün, burası kasaphane,” diye tekrarlıyordu.</p>

  <p class="normal">Bonaparte, çetesiyle birlikte uzun süre Paris’te gezindi. Her yerde ölüm sessizliği vardı. Sadece taşkınlık yapan sarhoş askerlerden bazıları onu bağırarak kutluyordu. Şehir yine, terörün altında acıyla kıvranmaktaydı.</p>

  <p class="ortayazi">***</p>

  <p class="normal">Johann Stock, St. Margarita sokağını kapatan bir barikatta ağır yaralı bir halde yatıyordu. Askerler, barikatı dört bir yandan kuşatıp ateşe verdiler. Bir faytonun altında kalan Stock ağır ağır kan kaybediyordu. Hiç kimse onu fark etmedi. Askerler, esir aldıklarını da yanlarında götürerek gittiler. Stock ise, kendinde değildi; ona her tarafı beyaz bir sis kaplamış gibi geliyordu. Duyduğu keskin fiziksel acı bilincinin geri gelmesini sağlayınca doğrulmaya çalıştı. Ama faytonun arka kısmı adeta bir tabut kapağı gibi onu aşağı bastırıyordu. Kurtulmak için harcadığı çaba sonuç vermeyince yine kendinden geçti. Sonra acı ve bilinç yine geri döndü. Ama yaralardan akan kanıyla birlikte gücü de tükenmişti. Saatlerinin sayılı olduğunu anlayan Johann, sakinliğine şaştı. Demek ölmek hiç de korkunç bir şey değildi. Nedense, Geneviève’in mezarındaki otların küçük, yeşil gövdelerinin ne kadar fark edilmez ve sakin bir şekilde solduklarını anımsadı. Bilincinde, yaşama, acımaya benzer bir şeyler duyumsadı.</p>

  <p class="normal">“Kurtarın beni,” diye bağırmak geçiyordu içinden ama bu düşüncesinden tiksinerek dudaklarını ısırdı: “Stock, yoksa sen zavallı bir korkak mısın?”</p>

  <p class="normal">“Yapabileceğim tek şey, insanca ölmek,” diye fısıldadı kendi kendine.</p>

  <p class="normal">Birden sanki hafifledi. Gözlerini açtı. Uyku onu teslim almaya başladığında bir çocuğun anlatılmaz merakı sardı kafasını.</p>

  <p class="normal">Duyduğu nal ve insan sesleri Stock’un ruhuna huzur veren sessizliği yırttı. Ellerinde meşaleler taşıyan bir güruh faytonu kaldırıp Johann’ı sürüklediler.</p>

  <p class="normal">“İşçi elbiseli bir adam, bir isyancı,” diye bağırışlar duyuldu. “Sir, bu lanet anarşist yüzünden eğlenceye gölge düşürmeyin.”</p>

  <p class="normal">İki subay Johann’ı kaldırdı ve onun güçsüz kollarını arkaya doğru büktü.</p>

  <p class="normal">“Bu alçak, ağır yaralı numarası yapıyor,” dediğini duydu aşağılayıcı bir kadın sesinin Stock.</p>

  <p class="normal">Stock büyük bir çaba sarfederek gözlserini araladı. Meşalelerin ışığı gözlerini yakıyordu. Muhafızlar onu faytona doğru sürüklerken Stock, Bonaparte’ın tanıdık yüzünü gördü.</p>

  <p class="normal">“Yaşasın komünizm!” diye bağırdı Johann, kalan son gücünü kullanarak.</p>

  <p class="normal">Louis-Napolyon öfkeden çılgına döndü, tabancasını çıkardı ve bütün vücuduyla ileriye doğru uzanarak terzinin kocaman, çıkık alnına ateş etti.</p>

  <p class="normal">“Bir keresinde bir pleb öldürmüştüm ve bunun için beni yargılamaya kalkmışlardı. Bundan böyle, bu imkansız artık,” dedi Louis-Napolyon.</p>

  <p class="normal">“İmparatorun şahsı, dokunulmaz ve kutsaldır. Siz gerçek bir kahramansınız, size tapıyorum,” dedi Marie.</p>

  <p class="normal">İmparatorun faytonu ve maiyeti hızla uzaklaştı.</p>

  <p class="normal">Johann Stock, kararmaya başlayan yanık yüzüyle kaldırımın üzerinde yatıyordu; artık hiçbir şey görmeyen gözleri gökyüzüne dikilmişti.</p>

  <p class="normal"><span class="ideitalik">1958</span></p>

  <p class="ortayazi"><span class="ideitalik">İKİNCİ CİLDİN SONU</span></p>

  <div class="calibre1" id="calibre_pb_13"/>
</body>
</html>
