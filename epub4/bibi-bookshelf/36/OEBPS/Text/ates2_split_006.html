<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates2</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">ÜÇÜNCÜ BÖLÜM<br class="chapter"/>
  KÜÇÜK NAPOLYON</h1>

  <p class="normal">Marie Derouque, koyu renkli perdeyi açtı, ellerini göğüslerinin üstünde birleştirdi ve altın kaplama kapının önünde durdu. Büyük salonda yalnızdı; bu jest, gözlerindeki heyecan tamamen içtendi.</p>

  <p class="normal">Daha çocukluğunda Marie’ye yapmacık tavırlar takınmayı veya bir başka deyişle kendine hakim olmayı öğretmişlerdi. O, bu son derece zor sanatı çok iyi bellemişti. Sabahları uyandığında, ilk iş olarak birçok maske bulup kendisini garanti altına alıyordu ve bu maskeleri gün boyu bir sihirbaz ustalığıyla değiştiriyordu. Bazen kendini beğenmiş, bazen vurdumduymaz; kâh sert, kâh düşünceli-dalgın: Böyle icap ediyordu.</p>

  <p class="normal">1830 Devrimi’nden sonra yakınları, ondan, avam tabakasından olanlara, yani belki de ataları pazarcılık yapmış hatta daha da kötüsü köylerde aristokratların çiftliklerinde çobanlık yapıp sonra da Paris’e gelmiş bütün bu parvenulere<sup class="calibre5"><a href="../Text/ates2_split_031.html#footnote-628-18" id="footnote-628-18-backlink">[18]</a></sup>, himayeci ve şefkatli davranmasını istemişlerdi.</p>

  <p class="normal">Ama şimdi gözlerden uzak olduğu evindeyken Marie Derouque, gerçek duygularını açığa vurabilirdi. Yüzü, dua sırasında hiçbir zaman heyecandan böylesine aydınlanmamıştı. Uzun süredir herhangi bir güce inanmıyordu. Tanrı, onun isteklerini yerine getirmekte o kadar vurdumduymazdı ki, o da kiliseleri ihtiyar teyzesi prensesten çok daha az istekli ziyaret ediyordu. Ama bu ziyaretler sıkıcı da olsa gerçekleştiriliyordu.</p>

  <p class="normal">Her zaman bu kapının önünde, içine bir ürperti yayılırdı. Ölüme kendi isteğiyle giden bir putpereste benziyordu.</p>

  <p class="normal">Marie, kilimin üzerinde sürünen, hışırdayan koyu renk elbisesinin ucunu parmaklarıyla kaldırdı ve diğer eliyle ağır kapıyı açtı, yarı karanlık odaya girdi. Kepenkler arasından sızan ışıklar, etraftaki her şeye gizemli bir hava veriyordu.</p>

  <p class="normal">Oval odanın zemini leylak rengi bir kilimle döşenmişti; duvarlar ise aynı renkte ipekle kapatılmıştı. Odanın ortasında, tapınaklardaki adak yerine benzeyen, etrafındaki çiçeklerin usulca solduğu büyük mermer bir kaide yükseliyordu. Kaidenin üzerinde, Korsika generalinin kendi kendine imparator unvanını verdiği dönemden kalma I. Napolyon’un büstü vardı. O dönemin heykeltıraşları, Napolyon’un pürüzlü, somurtkan, yorgun yüzüne, Olimpos tanrılarının yüceliğini yansıtmışlardı.</p>

  <p class="normal">Salonun duvarlarında, bütün Bonaparte ailesinin portreleri asılıydı, etrafta büstler dizilmişti: Napolyon’un annesi, erkek ve kızkardeşleri. Paolina Borghese, bunların en güzeliydi. Heykeltıraş, onu çıplak bir Venüs biçiminde göstermişti. Tüm diğer kadınlar –haşmetli elbiseler içerisinde, taçlı ve diyademli<sup class="calibre5"><a href="../Text/ates2_split_032.html#footnote-628-19" id="footnote-628-19-backlink">[19]</a></sup>– ve erkekler –atkılı veya askeri elbiselerle– yağlı boyayla, sulu boyayla veya çini mürekkeple kâh ustaca kâh kabaca çizilmişti.</p>

  <p class="normal">Ayrı bir yerde, büyük, altın kaplı çerçeve içinde, Martinique adasından, İmparator Napolyon’un birinci karısı kreol<sup class="calibre5"><a href="../Text/ates2_split_033.html#footnote-628-20" id="footnote-628-20-backlink">[20]</a></sup> Joséphine Beauharnais’in portresi vardı. Büyük tarihsel altüst oluş dönemlerinde insanların kaderleri de olağanüstü değişimler gösterebiliyordu. Bir zamanlar, devrim sırasında infaz edilmiş bir generalin dul eşi olan Vikontes Joséphine Beauharnais, bir raslantı sonucu cesur Gos’un sevgilisi oluvermişti. İkisi de hapishanede, mahkeme kararını beklerken aralarında bir yakınlaşma doğmuştu. Daha sonra Joséphine, en güçlü direktörlerden birinin, Barras’ın metresi oldu ve onun isteğiyle, iktidar hırsı yüzünden direktuvar için tehlikeli hale gelen Toulon kahramanı Tuğgeneral Bonaparte ile ilişki kurdu ve sonuçta Fransa İmparatoriçesi oldu.</p>

  <p class="normal">Bonaparte, onun iki çocuğunu –oğlu Eugéne ve kızı Hortense’ı– evlat edindi ve şefkatli bir baba oldu. Onu neşelendirmeyi ve herkesten çok yağ çekmeyi beceren on bir yaşındaki Hortense’ı özellikle çok seviyordu. Hortense küçüklüğünden beri güzel resim yapabiliyor ve dahası, sözlerini yazıp bestelediği basit şarkıları çok güzel söylüyordu. Yıllar geçiyor ve Hortense, annesi kadar olmasa da, güzel bir genç kız haline geliyordu.</p>

  <p class="normal">Gerard Duroc, Napolyon’un gözdesi ve 1796 yılından itibaren de sadık yandaşıydı; cesur ve iyiniyetliydi; Bonaparte’ın genç kızı, daha ilk karşılaşmalarında onu beğendi. Başkonsolosun karısının, seçkin zenginler ve subaylarla ilişkilerini geliştirmek amacıyla verdiği akşam partilerinde, iki genç sık sık, birlikte dans ediyorlardı. Bir seferinde, yarı karanlık terasta Duroc, Hortense’ı öptü ve o da ezeli aşk sorusuna “evet” cevabını verdi.</p>

  <p class="normal">Fakat üvey babasının, Joséphine’in de bütün gücüyle desteklediği hesapları, farklı doğrultudaydı. Napolyon, kararlılıkla, tahta giden yolu adımlıyordu. Joséphine’in ondan çocukları yoktu ve Joséphine, Napolyon’un vâris edinme isteğine kapılarak kendisinden boşanmasından korkuyordu. Joséphine’in etkisiyle, Napolyon, en genç kardeşi Louis’yi tahtın vârisi yapmaya karar verdi. Joséphine, zinciri iyice pekiştirmek için Napolyon’u, Louis’i on dokuz yaşındaki Hortense’la evlendirmeye ikna etti. Böylece, Beauharnais ve Bonaparte aileleri arasındaki bağların kopmazcasına kalıcılaşacağını sanıyordu.</p>

  <p class="normal">Bu süre zarfında, Napolyon’un ailesinde her şey değişti. Bir zamanlar İtalyan ordusunun, daha sonra ise Mısır ordusunun komutanlığını yapmış bu adam, şimdi, kıskançlık krizleri geçirerek inanılmaz acılarla kıvranıyordu. Napolyon, muhteşem kreol kadının ayaklarına defalarca kapanmıştı. Şimdi, kocasının artan gücünün farkında olan Joséphine, onda, aldatıldığı şüphesi uyandırmak için hiçbir şeyden kaçınmıyordu.</p>

  <p class="normal">Hortense’ın, annesine ve üvey babasına, kendisini Louis’yle evlendirmemeleri için yalvarmaları boşunaydı. Louis de sevmediği bir kızla evlenmek istemiyordu; bu ona çok yapmacık ve alçakça geliyordu. Ama Napolyon kararından vazgeçmedi. Kendisine karşı konulduğu ölçüde ısrarcı oluyordu. Nikâh, 1802 yılında kıyıldı. Eğer Napolyon karşı çıkmasaydı yeni evliler daha o saatte ayrılacaklardı. Ama politik hesaplar, iktidara vâris bulma konuları ve Joséphine’in kurnaz planları, bu imkanı ellerinden almıştı. Yıllar geçti; Hortense, iki erkek çocuk doğurdu. Bu çocuklar hiçbir zaman anne ve babalarını bir arada görmediler.</p>

  <p class="normal">Bu arada, hırsları ve eski Avusturya Kraliyet ailesi Habsburg’larla akrabalık ilişkileri kurarak tahtı güçlendirme isteği, Napolyon’un Joséphine’i bırakıp katışıksız aristokrat bir ailenin güzel olmayan kızı Prenses Marie-Luise ile evlenmesine neden oldu.</p>

  <p class="normal">Napolyon, kardeşi Louis ve üvey kızını kırmamak için onlara Hollanda’yı armağan etti. Orada, Paris’ten gelen bir emir uyarınca onlara taç giydirdiler. Kocası tarafından sevilmeyen ve kendisi de kocasını sevmeyen Hortense, burada da natürmortlar yapıyor, duygusal şiirler ve melodiler yazıyor ve habire sevgili değiştiriyordu.</p>

  <p class="normal">Hollanda Kraliçesi’nin Amiral Verhuel’le yaşadığı ‘romans’ herkesin dilindeydi ve 1808 yılında Hortense bir erkek çocuğu doğurup ona Charles-Louis Napolyon adını verdiğinde, o sıralarda Pirenelerde yolculuk yapan ve uzun süredir karısıyla görüşmeyen yasal kocası Louis, çocuğu kendi oğlu olarak kabul etmeyi kesinlikle reddetti. Ama toplumsal baskılardan ve en önemlisi İmparator’un isteğinden dolayı olup bitenlere boşverdi, kendisinden olduğunu düşünmek için belirli ölçülerde nedenleri olduğuna inandığı iki büyük çocuğu aldı ve kendisini zorla evlendirdikleri kadınla ilişkisini sonsuza dek kopardı. Hortense’ın ise, resim ve müzik dışında bir eğlencesi daha vardı: Terk edilmiş kadın ve anne rolü oynamak. Dönemin ünlü aktristi George, salonlarda, terk edilmiş Medea’nın monoloğunu söylüyordu ve Medea gibi davranmak o sırada pek modaydı.</p>

  <p class="normal">1810 yılından itibaren Hortense, Paris’te yaşamaya başladı. Topluluk içine neredeyse hiç çıkmıyordu. İmparatoriçe unvanını koruyan annesi Joséphine, Paris dışındaki Malmaison çiftliğinde yaşamaktaydı ve çevresini, Hint Okyanusu adalarından getirilmiş bir sürü hayvancık ve bitkiyle doldurmuştu.</p>

  <p class="normal">Antikçağ kadınlarının elbisesini andıran aşırı derecede bol bir tunik içerisindeki solgun Hortense, villasına sadece az sayıdaki yakınını ve sarayının genç Stallmeister’i<sup class="calibre5"><a href="../Text/ates2_split_034.html#footnote-628-21" id="footnote-628-21-backlink">[21]</a></sup> olan sevgilisini kabul ediyordu. Sevgilisi Kont Flahaut da, asil sevdiceğine yaranmak için hayal kırıklığına uğramış ve acı çeken adam rolü oynuyordu.</p>

  <p class="normal">1813 yılında Hortense, bir oğlan daha doğurdu. Çocuğun resmiyetteki babası, artık uzun yıllardır görüşmemelerine rağmen Louis Bonaparte olarak görünüyordu; çocuk, Kont Morny unvanını aldı ve ağabeyisiyle birlikte villada büyüdü. Villadaki her şey, Hortense’ın kendisine kraliçe unvanını veren Napolyon’a duyduğu sınırsız saygıyı yansıtıyordu. Bu dönemde Hortense’ın en yakın arkadaşı, Genaral Derouque’un karısıydı.</p>

  <p class="normal">General Derouque, bir zamanlar sarayda çok değerliydi; çünkü ayakkabı numaraları Napolyon’la aynıydı ve bu yüzden Napolyon’un ayakkabıları, ilk önce onun ayağında kalıbını buluyordu. Doğanın kendisine büyük bir armağan olarak sunduğu bu özellik, bu şanslı adamı Napolyon için vazgeçilmez kılmıştı ve Napolyon, onu her yere yanında götürüyordu.</p>

  <p class="normal">Derouque’un karısı doğum sırasında ölünce, Hortense, Marie adlı bebeği yanına aldı. Küçük kız, onun oğullarıyla birlikte büyütülüyor ve eğitiliyordu.</p>

  <p class="normal">Napolyon Bonaparte ister tahtta ister sürgünde olsun, onun üvey kızının evi, daima, herkesin Napolyon tanrısına hizmet ettiği bir tapınak olmuştu. Fransa Hükümeti’nin ve bizzat XVIII. Ludwig’in eski Hollanda Kraliçesi’ni kendi yanlarına çekmek için, dört yüz bin frank ve prenseslik unvanından oluşan muazzam büyüklükteki rüşvetleri de işe yaramadı. Hiçbir şey Hortense’ı, üvey babasına tapmaktan alamazdı. Napolyon’un Elbe adasından kaçtığı haberi ona ulaşır ulaşmaz, bundan böyle Sezarizm düşüncesinin sonsuza dek hakim olacağına emin olarak, çocuklarıyla birlikte, İmparator’u karşılamaya koştu.</p>

  <p class="normal">“Yüz gün” içinde<sup class="calibre5"><a href="../Text/ates2_split_035.html#footnote-628-22" id="footnote-628-22-backlink">[22]</a></sup>, Hortense şaşmaz bir şekilde Napolyon’un peşinden gidiyordu. Her zamanki yapmacık melankolisi bir anda yok olmuş; eski Hollanda Kraliçesi, Bonaparte sempatizanlarını bir araya getirmek için kolları sıvamıştı. Korsikalı’nın hanedanlığının tekrar kurulmasını isteyen herkes, onun bir karargâha dönüşen evine geliyordu. Hortense herkesi gelecekte artık mutlakiyetin olmayacağına, Fransa’nın 1789’da kazanılan özgürlük ve eşitlik ortamına tekrar kavuşacağına ikna etmeye çalışıyordu.</p>

  <p class="normal">1 Haziran 1815’te, Hortense, kısa bir süre önce ölen annesi için giydiği matem elbiselerini çıkardı; açık bir elbise ve şalıyla, İmparator’un küçük yeğeni Louis’yle birlikte açık bir faytona binerek, Mars Meydanı’na gitmek üzere sabah erkenden yola çıktı.</p>

  <p class="normal">Napolyon’a hâlâ inananlar bu günü bekliyordu. Ama İmparator, Fransız toprağına ayak basınca, halka söz verdiği vaatler hakkında hiçbir şey söylemedi. Bonaparte, ülkeyi mutlu edeceğine dair birkaç abartılı, belirsiz cümleyle yetindikten sonra geçit töreninin başlamasını emretti. Bundan kısa bir süre sonra, 18 Haziran’da, Waterloo Savaşı bir döneme son noktayı koydu; Napolyon bir daha asla doğrulmamak üzere tahtı kaybetti. Tahta dönen Bourbonlar, 1814 yılında parayı ve prenses unvanını alıp ‘yüz gün’de ihanet ettiği için Hortense’ı affetmediler ve Paris’ten kovdular. Bundan böyle Hortense, bir ülkeden ötekine geçerek gezgin hayatı sürmeye başladı.</p>

  <p class="normal">Bir yırtıcı hayvan kadar açgözlüydü. Bu özelliğini annesinden almıştı. Gençliğinden itibaren para biriktiriyordu ve şimdi muazzam bir zenginliğe sahipti. Bu yorgun hayalperest, kocasından mülk sızdırırken, mallarının yöneticisinin raporlarını dinlerken veya mücevher alışverişinde pazarlık yaparken tanınmaz hale geliyordu.</p>

  <p class="normal">1817 yılında, eski Hollanda Kraliçesi Hortense artık, bir Alman prensliğinden diğerine taşınıp durmaktan bıkmıştı. Sessiz bir İsviçre kantonunda büyük Arenenberg Sarayı’nı satın aldı ve oraya temelli yerleşmek üzere çocuklarıyla birlikte yola çıktı.</p>

  <p class="normal">Hortense kürküne sarılarak, kilimlerle döşeli, bir saray köşesi kadar rahat faytonunda uzandı. Yanında, sıkıldığını belli eden, anlamsız, uzun yüzlü zayıf bir erkek çocuğu –Louis Napolyon– ve gri gözleri birbirinden ayrık bir kız –Marie Derouque– oturuyordu. Kızın her davranışı, heyecanlı bir şaşkınlık ve soru sorma isteğini yansıtıyordu: Gözler de, kıvrık uzun kirpikler de, kalkık burun da, orağı anımsatan yarı açık dudaklar da.</p>

  <p class="normal">Eski Kraliçe konuşuyordu:</p>

  <p class="normal">“Bin sekiz yüz on üç yılında, İmparatorluk sarayının yüce Prensi Friaul şehit düştü.”</p>

  <p class="normal">“Majesteleri diyordu ki, o çok yakışıklı ve iyi biriymiş,” dedi kız.</p>

  <p class="normal">“Siz çok kötü terbiye edilmişsiniz, hayatım. Büyükler konuşurken onların sözü kesilmez.”</p>

  <p class="normal">“Eğer konuşan bir kraliçe ise, suskunluk bir saygı duruşu gibi olmalı,” diye söze karıştı ihtiyar dadı, kilime neredeyse yapışıp, tamamen görünmez hale gelmeye çalışarak faytonun köşesinde ayakta dururken.</p>

  <p class="normal">“Evet, sadıkların arasında en sadığı, üvey babamın sürekli yoldaşı ve gözdesi, Prens Friaul, Bautzen çatışmasının ertesi günü şehit düştü. Maalesef oğlum, siz, İmparatorluğun kaderini belirleyen büyük olayları henüz bilmiyorsunuz.”</p>

  <p class="normal">Louis bir şeyler söylemek istiyordu ama kendisini tuttu, çünkü annesinin sadece kendi laflarını sevdiğini ve başkalarının herhangi bir sözüne tahammül edemediğini hatırladı.</p>

  <p class="normal">“İmparatoriçe Joséphine, benim annem, her zaman, İmparator’a mutluluk getirdiğini düşünüyordu. Bu, su götürmez bir gerçekti. Majesteleri, uzun süre ondan boşanmaya cesaret edemedi çünkü çok derin batıl inançları vardı. Ve nitekim, kısrağa benzeyen iğrenç Avusturyalı’yla evlenince, şans ona hemen sırt çevirdi. Ama bunun çok uzun sürmeyeceğinden eminim. Romalılar derlermiş ki; tanrılar gözdelerini yüceltir sonra da, yine yüceltmek için uçuruma yuvarlar. Büyük İskender veya Julius Sezar’ın yazgılarında inanılmaz dönüm noktaları yok muydu? Korkunç sıkıcı bir mezar olan İsviçre’de çok uzun süre kalmayacağız. Bundan kuşkum yok.”</p>

  <p class="normal">Bir süre sessizlik oldu.</p>

  <p class="normal">“Ne yazık ki amcamın kaldığı adanın ismi Güzel Umut değil,” dedi, berrak bir sesle Louis-Napolyon, etrafındaki insanlardan sık sık duyduğu sözleri tekrarlayarak.</p>

  <p class="normal">“Hiç fark etmez, ben ümidimi kaybetmiyorum,” diye heyecanla cevap verdi Hortense. “O dönecek ve halklar, liderler yine ayaklarına kapanacak.”</p>

  <p class="normal">Alplerde yolculuk yapmak kolay değildi. Atlar, dolambaçlı dağ yamaçlarından zor tırmanıyorlardı. Kar yağıyordu. Mont Blanc, sisin içinde kayboldu.</p>

  <p class="normal">Fayton durdu. Hizmetçiler küçük kapıları açtılar.</p>

  <p class="normal">“Majesteleri, dinlenmek istemez misiniz? İsviçre sınırındayız. İleride sadece dağlar var ve hemen hemen hiç barınak yok.”</p>

  <p class="normal">“Evet, dinlenebiliriz.”</p>

  <p class="normal">Hortense etrafa baktı. Karanlık çöküyordu. Dağın eteğinde, iki katlı kahverengi büyük bir bina yükseliyordu. Çam ormanı, evin kıyısına kadar sokulmuştu. Bir yerlerden, dağdan düşen çığların gürleyen sesi geliyordu. Soğuk ve ürkütücüydü. Bu şartlarda, pencerelerin göz alıcı ışıkları ve bacadan yükselen duman daha da çekici görünüyordu.</p>

  <p class="normal">Büyük bir odada, yolcuları karşılamak için her şey hazırlanmıştı. Şömine gümbür gümbür yanıyordu, hiçbir şeyle örtülmemiş koyu renk masanın üzerine ise tabaklar, bardaklar ve sürahiler dizilmişti.</p>

  <p class="normal">“Mükemmel,” dedi Hortense ve çocukların üzerlerini çıkarmalarını emretti.</p>

  <p class="normal">Diğer faytonda dadısıyla birlikte yolculuk yapan Kont Morny’yi kucakta içeri getirdiler ve uyandırmaya çalıştılar. Çocuk gözlerini açtı ama mızırdanmaya başladı ve yine uyudu.</p>

  <p class="normal">Hortense pardösüsünü çıkardı, yüzük ve bileziklerle dolu narin elleriyle kıvırcık saçlarını düzeltti. Otuz dört yaşındaydı. Görkemli güzelliği pek çok kişinin yüreğini hoplatıyordu. Bundan üç yıl önce, müttefik askerleri Paris’i ele geçirdiğinde, I. Aleksander, hangisini seçeceğine bir türlü karar verememişti: Oldukça hoşlandığı anne Joséphine mi, yoksa onun muhteşem kızı Hortense mı?</p>

  <p class="normal">Rus Çarı, her ikisine de himayesini teklif etmişti; ancak dilber Joséphine, esrarengiz bir boğaz hastalığından dört gün yatıp, zaferi kazananlar onuruna düzenlenen şenliklerin tam ortasında ölünce, kızını daha büyük bir özenle himayesi altında tutmaya başladı.</p>

  <p class="normal">Şimdi Hortense, yurdu Fransa’yı terk ederken bunu hatırladı. İçinde ilk kez yalnız kalma korkusunu hissetti. Kocasıyla ebediyen ayrılmışlardı. Kardeşi Eugéne, uzaklardaydı. Sevgilileri onu terk etmişti. Dostları –en küçük oğluna adını veren Kont Morny, Mareşal Nei ve Mareşal Murat– şehit düşmüştü. Peki kurtuluş neredeydi? Sadece İmparator, geçmiş yılların parlak yaşantısını geri getirebilirdi ona. Ve Hortense, bütün isteklerini, hayal ve umutlarını onun üzerinde yoğunlaştırmıştı.</p>

  <p class="normal">İsviçre Alpleri’nin arasında kaybolmuş posta istasyonunun sahipleri, derin reveranslar yaparak, yemek dolu tepsileri getirdiler.</p>

  <p class="normal">Bu arada, küçük zil sesleri duyuldu ve evin yanında bir fayton daha durdu. Kürklere sarınmış bir kadın, arkasından da genç bir erkek ve iki oda hizmetçisi içeri girdi. Bayan, paltosunu çıkardı ve güler yüzle Hortense’a döndü!</p>

  <p class="normal">“Fransızlar! Çok memnun oldum!” dedi ve biraz sustuktan sonra ekledi: “Majesteleri, ben sizi tanıyorum.”</p>

  <p class="normal">Hortense, “Çıkarmakta zorlanıyorum madam,” diyerek kendini beğenmiş bir edayla başını kaldırdı.</p>

  <p class="normal">“O halde, kendimi tanıtayım,” dedi yeni gelen bayan.</p>

  <p class="normal">Hastalık derecesinde şişmandı ve nefes almakta zorlanıyordu. Biraz şişkin, solgun yüzü ciddi bir hastalığı olduğunu gösteriyordu. Ama gözlerinde derin ve kışkırtıcı bir parıltı vardı.</p>

  <p class="normal">“Ben Anna Luise Germeine de Stael Holstein’ım. Belki ismim size bir şeyler hatırlatır... Bu da... arkadaşım ve sekreterim Albert de Rocca,” diye tanıttı arkasında duran genç adamı.</p>

  <p class="normal">Hortense bir adım geriledi. Karşısında, Avrupa’nın en iyi kadın yazarlarından biri, Napolyon’un cesur ve hırslı düşmanı duruyordu. Uzun yıllar önce Napolyon onu Paris’ten sınırdışı etmişti.</p>

  <p class="normal">“Bu karşılaşmadan dolayı büyük bir heyecan içindeyim,” dedi buz gibi bir sesle eski Hollanda Kraliçesi. “Sizin Almanya hakkındaki kitabınız ve özellikle Corrine’in aşk ve acıları, defalarca yüreğimi hoplattı.” Hortense’ın sesi biraz yumuşadı ve birden duyguları değişti.</p>

  <p class="normal">Madame de Stael’ın romanındaki, toplumsal önyargılarla eşitsiz bir savaşa giren son derece yetenekli bir kadının heyecan verici ve zekice tasvir edilmiş mutsuz kaderi, Hortense’a kendi yaşadıklarını anımsatıyordu. Kocasının yokluğunda, yakışıklı Stallmeister Prens Flahaut’nun çocuğunu doğurduğunda, o da zor bir savaşa girmişti. Eğer İmparator’un müdahalesi olmasaydı, saray çevresindeki kadın ve erkeklerin dedikodularının, onun yaşamını karartması işten değildi. İmparator’un sadece bir bakışı küfürleri susturdu ve iktidarsız Kont Morny’ye, Louis Bonaparte’ın kabul etmek istemediği çocuğu evlatlık edinmesini emretti. Louis Bonaparte’ın, bıktığı karısından boşanmak için yalvarmaları ise işe yaramadı.</p>

  <p class="normal">Ama kısa bir süre sonra Hortense başka düşüncelere daldı ve Madame de Stael’ın yeteneğine saygı duyma ihtimali tam doğmak üzereyken, yeniden sulara kapıldı.</p>

  <p class="normal">Finans kralı Necker’in şu kızı nasıl olur da onun üvey babası için ‘azılı karşıdevrimci’ deme cüretinde bulunurdu! Rusya’da, İsveç’te ve İngiltere’de gezginlik yapıp Napolyon’u rezil eden, onun bütün hareketlerini yargılayarak despotizmine karşı mücadele çağrısı yapan bu kadın değil miydi?</p>

  <p class="normal">Hortense’ın içini kin ve öfke kapladı.</p>

  <p class="normal">“Siz madame,” dedi iğneleyici bir şekilde, “yanlış hatırlamıyorsam, bu yıllar boyunca koruma ve himaye bulmak için dolaştınız.”</p>

  <p class="normal">“Kendim için değil, Fransa için, majesteleri. Bir gece geç saatlerde, başkan Fouché’nin işgüzar polisleri beni Paris’in dışına çıkardıkları günden itibaren, ben gerçekten birçok ilginç insan ve ülke görme imkânı yakaladım. Aslında duyduğum kadarıyla, majesteleri siz de, son yıllarda oldukça fazla yolculuk yapmışsınız...”</p>

  <p class="normal">Biri ihtiyarlamaya yüz tutmuş ve hasta ama zeki; diğeri ise henüz çiçek tazeliğinde, sağlık dolu bu iki kadın, soğuk bir şekilde birbirlerini selamlayıp, meyhanenin farklı köşelerine doğru uzaklaştılar.</p>

  <p class="normal">Çocuklar sütlerini içti ve hizmetçiler, efendilerini yola hazırlamaya başladılar.</p>

  <p class="normal">Hortense, büyük şöminenin yanında geniş bir sandalyede oturan yazara bir kez daha baktı. Genç adam, bir kadeh şarap doldurdu ve Germaine’ın iri, biraz kaba ama zeki ve güzel yüzüne şefkat ve sevgiyle bakarak ona uzattı.</p>

  <p class="normal">Aralarında büyük yaş farkı bulunan bu iki insan arasındaki ilişkinin niteliği Hortense’ın gözünden kaçmadı.</p>

  <p class="normal">‘Bu adam onu seviyor, hem de nasıl seviyor!’ diye düşündü şaşırarak ve elinde olmadan kıskanarak. Bakışı, Madame de Stael’ın vücudunu taradı ve uzun süre ellerinin üzerinde çakılı kaldı. Madame de Stael’ın elleri, küçük, zarif, bununla birlikte güçlüydü.</p>

  <p class="normal">Hizmetçiler, üstleri örtülmüş soylu çocukları evden çıkardıklarında ve uzaklarda atların nal sesleri, tekerleklerin tıngırtısı kaybolduğunda Madame de Stael yanındaki adamla konuşmaya başladı. Bu adam onun kocasıydı ama bunu herkesten gizliyorlardı. Germaine böyle istemişti: Mutluluğunu insanların dedikodularıyla zehirlemek istemiyordu.</p>

  <p class="normal">Albert de Rocca, karısından çok daha gençti. Yedi yıl önce onu, İspanya seferinden ağır yaralı olarak Cenevre’ye getirmişler ve Madame de Stael’ın şefkatine emanet etmişlerdi. O da sınırsız sadakatiyle Germaine’i kendisine hayran bıraktı. Germaine’in kalbi böyle bir sadakate öyle susamıştı ki! Daha önce sevdiği, zeki ve dalkavuk Prens Louis de Narbonne, yetenekli bir şan şöhret düşkünü Benjamin Constant, karaktersiz İtalyan şair Monti, hepsi ona ihanet etmişti ve sadece ondaki kadını değil, ondaki insanı kırmışlardı. Albert de Rocca, Germaine’in yeteneğine ve şöhretine vurulmadı, onu her şeyiyle sevdi. Ama o, artık hastaydı ve hayal kırıklığı yaşıyordu. Germaine’in bağlanmaya müsait kadın ruhu, Albert’le en sonunda huzuru ve mutluluğu buldu.</p>

  <p class="normal">Napolyon’un üvey kızıyla karşılaşmak, duygulu yazarı heyecanlandırdı. Napolyon’un despotizmi onda her zaman derin bir öfke uyandırmıştı. Şimdi, Mont Blanc’ın altında sessiz bir dağ evinde, Albert’e, İmparator’la tanışmasını ve uğradığı hayal kırıklığını anlatıyordu.</p>

  <p class="normal">“İtiraf etmek gerekiyor ki,” diye konuşuyordu sessizce, “ben de, onun içindeki despotu hemen göremedim ve onun 1789’un evladı olduğunu ve devrimin en güzel ideallerini gerçekleştireceğini umuyordum. Onun haris bir şöhret düşkünü olduğunu fark edemedim. Ruhsuzluk ve kabalık: İşte onun temel özellikleri.”</p>

  <p class="normal">“Ama çekici bir insan olmayı da becerebiliyor.”</p>

  <p class="normal">“Evet, tehlikeli bir komedyen. Bonaparte dürüst olduğu zaman ve geçitlerde, diplomatların karşısında takındığı yapmacık tavırları takınmadığı zaman, kendisi gibi bir insanın, milyonlarca insanın hayatına tükürdüğünü itiraf ediyor!.. Benim gibi Rousseau ve Voltaire değil İncil’i okuyan, katı prensip sahibi annem, her zaman, intikam almaktan bahsederdi. Şimdi, ne mutlu dünyaya ki; milyonlarca insan, İmparator’un üzerine tükürüyor.</p>

  <p class="normal">“Gerçekten öyle mi, sevgilim?” diye başını salladı Albert. “Korkarım ki, şimdi de bazı insanlar, ‘yüce imparator, Fransa’ya ün kazandıran şerefli kumandan, halkın şefkatli babası’ hakkında destanlar uyduruyor.”</p>

  <p class="normal">“Hayır, hayır. İnsan hakları üzerine, devrime sadık kalacağına ant içen Bonaparte, Fransa’yı bir kışlaya çevirdi,” diye cevap verdi Germaine. Nefes alıp verişi ağırlaşmıştı. Napolyon hakkında konuşmak onu her zaman heyecanlandırıyordu.</p>

  <p class="normal">“Ben bu adamdan nefret ediyorum. O, çağımızın kötülüğü. Onu unutalım. Artık uzak bir adada, Napolyon artık hiç kimse için tehlikeli değil.”</p>

  <p class="normal">Ama yine de, Madame de Stael, eski İmparator hakkında düşünmekten kendisini alamıyordu.</p>

  <p class="normal">“Napolyon henüz konsolosken, bazen etrafındaki insanların fikir ve itirazlarını dinlerdi. Ama bu despot, bütün Fransa’yı avucunun içine almayı başardığında, onun sözlerini bir yankı gibi tekrarlayan, iradesine ateşlice hizmet edenlere tahammül ediyordu sadece. Onun sarayında her tür ikiyüzlüyü ve solucanı bulabilirdin! Fouché, gerçekten, en kötülerinden değildi.”</p>

  <p class="normal">Germaine birden, güzel ellerini kaldırdı ve mecalsizce dizlerinin üzerine bıraktı.</p>

  <p class="normal">“Fenalaştınız mı, sevgilim? Yorgunsunuz. Lütfen sakinleşin,” diye irkildi Albert.</p>

  <p class="normal">“Bir şeyim yok, sevgilim. Anılar geldi gözümün önüne. Anılar bizi hem daha gençleştiriyor, hem daha yaşlandırıyor. Bir seferinde, Napolyon’a, onun için hangi kadının en iyisi olduğunu sordum. ‘Bana en fazla asker doğuran’ diye cevap verdi hiç düşünmeden. Bir başka seferinde ise askerler için kapana takılan yem et dedi. Hayır, gelecekte bu adamın adının nefretten başka bir duyguyla anılacağına inanmıyorum. Bu adamın, tarih sahnesine, izleyici karşısına çıkabileceğini zannetmiyorum.</p>

  <p class="normal">“Maalesef, Sezarizm sahte parıltısıyla hâlâ birçok Fransız’ın yüreğini hoplatıyor.”</p>

  <p class="normal">“Evet, bu doğru,” diye kabul etti Germaine de Stael. “Taptığım devrimin temel amacı, halkın politik ve manevi özgürlüğe kavuşmasıdır. Birtakım insanların suçlarının devrimi lekelediği doğru. Ama buna rağmen daha önce Fransa’da, insan ruhunun bu denli yüce yönleri hiçbir zaman ortaya çıkmamıştı. Eşsiz kahramanlık, kendini çoğunluğun mutluluğu için feda etme, şevk, devrimci seferlerden başka bir yerde bulunabilir mi? Ama şimdi, Napolyon’un diktatörlüğünden sonra, Restorasyon’un iğrençliğini görüyoruz. İktidarın keyfiliği, ‘soyağacından’ başka hiçbir şerefli özelliği olmayan aristokrasi, hiçbir hakka sahip olmayan cahil halk, basit bir mekanizmaya indirgenen ordu, sansürlü basın, tam bir özgürlük yoksunluğu. Polis ajanları ve yalandan başka hiçbir şey yok. Bourbonlar büyük bir zevkle, beni, yazarı, bu onlara kaça mal olursa olsun, sadece ve sadece yarattıkları karanlığı yüceltmem için satın alırlardı. Ama daha hiç kimse benim kalemimi satın almayı başaramamıştır!”</p>

  <p class="normal">Madame de Stael, ağır bir şekilde arkasına yaslandı ve yüzü sarardı. Nefes alması zorlaşmıştı. Albert atladı ve biraz yan tarafta, duvarın yanındaki bir bankta oturan oda hizmetçilerini çağırdı.</p>

  <p class="normal">“Madame fenalaştı, su!” Germaine’ın elbisesinin korsesini açtı ve şakaklarına sirkeye batırılmış ipek bir bez koydu.</p>

  <p class="normal">Germaine gülümsemeye çalıştı. Gözleri, göz çukurlarına kaçmıştı ve hafiften bulanık bakıyordu, sesi titriyordu.</p>

  <p class="normal">“Coppet’ye geri dönelim mi? Paris’in tantanası size yorucu gelecek...” diye sordu Albert.</p>

  <p class="normal">“Hayır, hayır, Paris’e gidiyoruz,” diye cevap verdi kararlı bir şekilde Germaine. Hortense Bonaparte, Fransa sınırını geride bırakmış, sarsılan faytonuyla aşağı İsviçre göllerine doğru iniyordu. Pencereden görünen muhteşem dağ manzaralarına hüzünle baktı. Calvin’in, insanlara Tanrı korkusunu benimsettiği, katı geleneklere bağlı olarak ve çalışkan bir şekilde yaşamayı öğütlediği, sütlü sığırların ve saat atölyelerinin bu küçük ülkesinde yaşamayı hiç de istemiyordu.</p>

  <p class="normal">Tüm düşüncesi tahttan indirilmiş İmparator’da yoğunlaşmıştı. Daha iyi bir geleceğin garantisi sadece ve sadece İmparator’daydı. Hortense geçmişi özlemle anıyor, onun yeniden tahta çıkışını bekliyordu. Ama hayalleri gerçekleşmiyordu (bu sık sık başına gelirdi).</p>

  <p class="ortayazi">***</p>

  <p class="normal">... Aradan dört yıl geçmişti. Ve işte Turgay kantonuna onun en çok korktuğu haber ulaştı: Eski Fransa İmparatoru General Napolyon Bonaparte, St. Helene adasında ölmüştü.</p>

  <p class="normal">“Bizim için her şey bitti,” diye fısıldadı, gözlerinde yaşlarla Hortense.</p>

  <p class="normal">Ancak ertesi gün, çalışma odasından çıkarak misafir odasına geçti. Kraliçe göründüğünde –Arenenberg Sarayı’nda Hortense’ı öyle yüceltiyorlardı– bütün yakınları ayağa kalktı.</p>

  <p class="normal">Uzun boylu, cılız, on üç yaşında bir bacaksız olan Louis-Napolyon, annesine yaklaşan ilk insan oldu. Eğitmeni, Jakoben diktatörlüğünün en korkusuz temsilcilerinden ve devrime sonuna dek sadık kalanlardan biri olan, Robespierre’in yoldaşı Philippe Leba’nın oğlu Mösyö Leba, onunla birlikteydi.</p>

  <p class="normal">Hortense’ın en çok sevdiği oğlunun arkasından, onun on yaşındaki kardeşi Kont Charles-Auguste-Joseph Morny yürüyordu.</p>

  <p class="normal">Morny, yuvarlak yüzünde alaycı bir ifade olan şişman bir çocuktu. Kolunda yas işareti bulunan şık askeri ceketinden az önce altın bir düğme koparmıştı ve minik, sağlıklı dişleriyle gizlice, onun sertliğini yokluyordu. Hortense’ın küçük oğlunun eğitmeni, İmparator’un ateşli sempatizanı, eski subay, çocuğun yaramazlıklarına şaşkınlıkla baktı ama onu engellemek için artık çok geçti. Hollanda eski kraliçesinin elbisesindeki siyah şeritlerin aynıları kendi elbisesinde de olan Marie Derouque, çocuğun arkasından yürüyordu. Onun küçük, oynak bulanık gözleri, etraftaki her şeyi dikkatlice inceliyordu. Kendisini himayesi altına alan bu kadına yaklaşırken, yüzüne hüzünlü bir ifade vermeye çalıştı ve gözkapaklarını indirdi.</p>

  <p class="normal">“Fransa’nın başına büyük bir felaket geldi. İmparator öldü. Bir yıl boyunca evimiz yasa boğulacak,” dedi acılı ve kısık bir sesle Hortense ve Napolyon’un portresine teatral bir jestle, siyah muare şeritlerle örülmüş bir defne çelengi astı.</p>

  <p class="normal">Hortense’e en son başsağlığı dileyen, yirmi sekiz yaşındaki genç arkeolog, Philippe Leba oldu.</p>

  <p class="normal">“İmparator gerçek bir devrimciydi,” dedi Hortense ona, karşısında duran kişinin 9 Thermidor’da ölen bir jakobenin oğlu olduğunu hesaba katarak.</p>

  <p class="normal">Philippe Leba bir şey demeden eğildi; çünkü Hortense’ın su götürmez saçmalamasına, böyle bir anda itiraz ederek tartışma başlatmak istemiyordu. Katı bir cumhuriyetçiydi ve hayatını bilime adamak istiyordu. Odasında, babasının silueti ve annesinin mütevazı suluboya portresinin yanı sıra Ropespierre ve Marat’nın resimleri vardı. Duvarda en fazla, Antik Yunan dönemini anlatan gravürlere yer verilmişti.</p>

  <p class="normal">Philippe Leba, karşıdevrimcilerin, devrimi sırtından hançerleyen komplolarının hemen öncesinde doğmuştu. 9 Thermidor’da jakobenler kesin olarak yenilgiye uğrayınca, babası Valiliğin penceresinden kendisini atmıştı. 10 Thermidor’da, Leba’nın cesedi Grev Meydanı’nda giyotinin altına yatırılarak kafası uçuruldu. Küçük Philippe, annesiyle birlikte birkaç ay hapishanede kaldı. Leba’nın dul karısı ile aynı zamanda Robespierre’in nişanlısı olan kızkardeşi Elenaor’un kaderinde sonsuz acılarla boğuşmak vardı. Ama tüm dostlarını ve yakınlarını kaybeden bu iki kadın, sorgu sırasında boyun eğmedi. Elizabeth Leba, serbest bırakıldıktan sonra, çocuğuyla bir başına kaldı ve korkunç bir yoksullukla yüzyüze geldi. Hiçbir işten tiksinmeden çalışarak ekmek parasını kazanıyordu. 1831 yılında, ölen kocasının kardeşiyle evlendi ve çocuğunun hayatı biraz olsun garanti altına girdi.</p>

  <p class="normal">Anne, Philippe’e, daha küçük yaştayken ‘Carmagnole’ ve ‘Marseillaise’i söylemeyi öğretmiş; babasının yazılarını, Robespierre, Saint-Just ve Couton’un konuşmalarını okumuştu. Ama yine de, oğul, devrimci olmadı. Eski Yunanca ve Latince öğrendi, arkeolojiye merak saldı. Philippe, insanlığın uzak geçmişini sığınak gibi görüyor, huzuru orada arıyordu. Şimdiki zaman, onu, sığınılacak bir yer bulamayacağı, sonsuz bir fırtına gibi korkutuyordu.</p>

  <p class="normal">Çoğu geceler korkunç kâbuslar görüyordu. Annesi ve Eleonar’dan defalarca dinlediği dehşet sahneleri, rüyasında gözlerinin önüne geliyordu. Paris Valiliğinin yarı aydınlanmış salonu hayalinde tekrar tekrar canlanıyordu: Robespierre, gecikmiş çağrıyı dikte ediyor. Babası Philippe Leba, pencerenin yanında duruyor. İri damlalı yaz yağmuru başlıyor. Meşaleler sönüyor birer birer. Robespierre’e sadık kalan az sayıdaki devrimci de dağılıyor. Aniden kapılar açılıyor. Komplocular içeri dalıyor...</p>

  <p class="normal">Jakobenin oğlu uyanıyor ve buz gibi soğuk düşüncelere dalmış halde uzun süre oturuyordu. Ona öyle geliyordu ki, daha sonra olan her şeyi hatırlıyor: Hapishaneyi, sefaleti, annesinin yaşadığı aşağılamaları. Hayır, tüm bunlardan uzak durmalıydı! Leba; Platon ve Sokrates okuyor; yok olmuş uygarlıkların sonsuz bilgeliğiyle sarhoş oluyordu. Ama annesinin ve amcasının evinde geçmiş devrimin fikirleri yaşatılıyordu. Philippe, o evi ziyaret ettiğinde, yine, insan hakları, yüce fikirlere, Özgürlük-Eşitlik-Kardeşlik hayallerine kapılıyor; ve o zaman Louis-Napolyon’la ilgilenirken, artan bir heyecanla ona, dünyayı değiştiren Büyük Fransız Devrimi’ni, insanlar arasındaki eşitsizliği, bugün Fransa’yı yönetenlerin kanunsuzluğunu anlatıyordu. Öğrencisi zıplayarak bağırıyordu: “Ben cumhuriyetçiyim, haksızlığa ve sefalete karşı mücadele edeceğim!”</p>

  <p class="normal">Louis-Napolyon’la, Leba’nın dışında Başrahip Bertrant ilgileniyordu. Bertrant, Katolik inancın dogmalarında, her tür kötü alışkanlığı teşvik etme hakkını bulan insanlardan biriydi.</p>

  <p class="normal">“Eğer günah olmasaydı kiliseye iş kalmazdı” diyordu bazen bu hoşgörülü prelat<sup class="calibre5"><a href="../Text/ates2_split_036.html#footnote-628-23" id="footnote-628-23-backlink">[23]</a></sup> ve fazla düşünceyle ne kendisini ne de öğrencisini yoruyordu.</p>

  <p class="normal">Eski Kraliçe Hortense’ın sarayının yükseldiği Bodensee gölü kıyısında, hayat, her tür altüst oluş ve pürüzden yoksun görünüyordu. Ama Hortense oğullarına, Fransız grameri ve edebiyatı dersleri verirken, onlara yolculuğu ve macerayı sevdirmeye çalışıyordu.</p>

  <p class="normal">“Her zaman sakin görünen gölün, oğullarımın kendilerine güvenlerini yok etmesinden korkuyorum,” diye anlatıyordu Marie Derouque’a. “Günümüz şartlarında, Bonaparte ailesinin, kendine güveni olmayan bir temsilcisi için ne kariyer, ne de hayat hakkı var. Benim oğlum, amcası gibi komutan olmalı.”</p>

  <p class="normal">Louis Bonaparte annesinin isteği doğrultusunda askerlik mesleğini seçti, İsviçre’de topçu birliğinde yüzbaşı oldu.</p>

  <p class="normal">Daha sonra annesi onu yolculuğa gönderdi.</p>

  <p class="normal">“Sevgili oğlum, sizi, amcanız gibi komutan, fatih, mücadeleci ve galip olarak görmek istiyorum,” diyen Hortense ‘imparator’u da eklemek istiyordu ama hayalini dile getirmekten korktu, çünkü kadere karışmakla ilgili batıl inançları vardı.</p>

  <p class="normal">1830-1831 yıllarında Louis Bonaparte, ağabeyi Napolyon-Louis’yle birlikte, iktidarı Roma Papası’nın elinden almak isteyen İtalyan Ciro Menotti’nin komplosunda yer aldı. Komplocular, yenilgiye uğradı. Olaydan kısa bir süre sonra Napolyon-Louis öldü. Louis Bonaparte ise bir İngiliz pasaportuyla Fransa’ya kaçmayı başardı. Oradan derhal sınırdışı edildi.</p>

  <p class="normal">İmparator Napolyon’un öz oğlu Prens Reichstadt ölünce, Hortense sevincini gizleyemedi. Napolyon ailesinin tek varisi ve temsilcisi artık kendi oğlu Louis-Napolyon Bonaparte’tı.</p>

  <p class="normal">Louis-Napolyon, kendini beğenmiş annesi ve az sayıdaki sempatizanın desteğiyle, basın yoluyla, Fransız tahtı üzerinde hak iddia etti. Onun ruhunda, keyfi yönetime karşı nefret tohumları ekmeye çalışan Philippe Leba’nın dersleri çoktan unutulmuştu.</p>

  <p class="normal">“Eğer Ren deniz olsaydı,” diye yazıyordu Napolyon’un yeğeni, “eğer iyilik, insan faaliyeti için tek uyaran olsaydı, eğer kahramanlıklar, iktidara giden yolu yakınlaştırsaydı ben cumhuriyet için mücadele ederdim... Ama yaşamın akışı,” diye devam ediyordu, “tamamen farklı ve bundan dolayı, cumhuriyetin prensiplerini gerçekleştirecek olan monarşik yönetim şekli daha iyi bir tercih. Halk, yasama organı, imparator: İşte devleti yönetmesi gereken üç eşit güç... Bu güçler arasında uyum hakim olduğu zaman ülke mutlu olacak...”</p>

  <p class="normal">“O, daha uygun bir varis,” dedi Hortense.</p>

  <p class="normal">Bu arada Marie Derouque artık genç bir kız olmuştu. Kızıl saç buklelerinin çevrelediği dar yüzünde tilkice bir ifade vardı. İnce dudakları, çocukluğunda olduğu gibi orağı anımsatıyordu; gözleri nadiren doğrudan bakıyordu, sanki özenle saklaması gereken düşünceleri elevermekten korkuyordu. O yüzden de Marie’ye ‘Tilkicik’ lakabını taktılar. Yarı kapalı gözleriyle etrafındaki her şeyi inceleyen içine kapanık kız, birçok sırrının yanı sıra, Napolyon’un tahtı için hak iddia eden adama karşı duyduğu büyük aşkı da gizliyordu.</p>

  <p class="normal">Sadece Hortense bu kızın oğluna karşı duyduğu karşılıksız aşkı tahmin edebiliyordu.</p>

  <p class="normal">“Louis Bonaparte gibi, kaderin yükümlendirdiği genç bir adam için evlilik, yükseklere götüren bir basamak olmalı ve ciddi politik ve stratejik hesaplara uymalı,” dedi bir seferinde Hortense ona çekinerek. “O, kendisine ait değil, o bütün millete, bütün halka, belki de bütün dünyaya ait.”</p>

  <p class="normal">“Ama majestelerinin annesi, servetini kaybetmiş ve rejim tarafından takip edilen, Vikontun dul karısı değil miydi?” diye patladı, her zaman kendisine hâkim olan Derouque.</p>

  <p class="normal">“Louis Napolyon, Hollanda Kralı ve Kraliçesi’nin oğlu ve Fransa İmparatoru’nun yeğeni,” diye cevap verdi sakin hatta biraz da acımayla Hortense. “Ama kalbe gelince, onun kendi kanunları ve hakları var. İnsan, unvanlardan ve politik zincirlerden bağımsız olarak sevebilir. Ben kendim bunu yaşadım.”</p>

  <p class="normal">“Louis-Napolyon, kadınları fark etmiyor, o sadece bir arzuyla yanıp tutuşuyor, sadece bir amacı var, –iktidar,” demek istiyordu Tilkicik ama cesaret edemedi ve küçük dişleriyle ince dudağını ısırdı.</p>

  <p class="normal">Paris’te, Bourbonların Kraliyet hükümeti, iktidar üzerinde hak iddia eden bu genç adamı ciddiye almıyordu. Ama birtakım politik hesaplarla, cumhuriyetçi olan Lafayette, Armand Carrel ve yazar Chateaubriand onu, sanki sırf dürüst ve milliyetçi olduğu için yüceltiyorlar; Bonaparte’ın ismini kullanarak var olan düzeni yıkacaklarına güveniyorlardı. O yüzden tüm konuşmalarında ve yazılarında, sürekli Louis Bonaparte’tan söz ediyorlardı.</p>

  <p class="normal">Louis-Napolyon, 1836 yılında, adına güvenerek iktidarı ele geçirme girişiminde bulundu. Bu olay Strasbourg’da oldu. Bonaparte komplosunu başlarındaki topçu alay komutanı Vaudrait ile birkaç subay organize ettiler. Bir sonbahar akşamı, geç saatlerde Louis şehre geldi. Üzerinde, bir zamanlar İmparator’un giydiği elbiseye benzeyen askeri üniforma ve geleneksel üçgen şapka vardı. Ama Hortense’ın şansızlığına bakın ki, oğlunun dış görünüşünde, amcasını andırır hiçbir özellik yoktu. İmparator kısa boylu ve tıknazdı, varisi ise uzun boylu ve kambur.</p>

  <p class="normal">Askerler kışlanın önünde duruyor ve heyecanlı heyecanlı konuşuyorlardı. Vaudrait, Fransa’da ihtilal yapıldığını, Kral’ın tahttan düştüğünü ve iktidarın, yüce Napolyon’un yasal varisine verileceğini ilan etti. Önceden kararlaştırıldığı gibi birkaç asker bağırdı: “Yaşasın İmparator!” Komplocu subaylar bu sözlere eşlik ettiler.</p>

  <p class="normal">Etkileyici görünmek için boşuna uğraşan, anemik ve nevrastenik Louis-Napolyon, kendisini sadece çok kısa bir süre için imparator hissetti. Askerleri satın alınamayan ve subayları hükümete sadık kalan bir başka alayda, komplocular destek görmedi.</p>

  <p class="normal">Aynı gece Louis-Napolyon, grubu ve gayretkeş Albay Vaudrait tutuklandılar. Komploda yer alanlar mahkemeye teslim edildi. Ama mahkeme hiçbir zaman görülmedi. Çünkü en büyük suçlu Louis-Napolyon, verdiği pişmanlık dilekçesiyle işlediği suçtan dolayı kendisini öylesine aşağılayarak Kral’dan af diledi ve hükümetin yüce gönüllülüğünü ve merhametini öylesine övdü ki Louis-Philippe onu affetti ve serbest bıraktı. Ve şansız iktidar talibi, soluğu Amerika’da aldı.</p>

  <p class="normal">Hortense, 1837 yılında Bodensee gölü kıyısındaki sarayında ağır bir hastalığa yakalandı. Marie Derouque, meçhul bir hastalığın yiyip bitirdiği hastanın başında gece gündüz duruyordu. Bu hastalık döneminde, eski kraliçe, ona, sadece çok miktarda mücevheri değil aynı zamanda ailenin bütün kutsal eşyalarını emanet etti ve onları gözü gibi korumasını vasiyet etti.</p>

  <p class="normal">“Benim küçük oğlum Joseph Morny, gerçek bir burjuva oldu. Ona küçük bir gelir bırakıyorum. Maalesef onda asalet yok. O, planter<sup class="calibre5"><a href="../Text/ates2_split_037.html#footnote-628-24" id="footnote-628-24-backlink">[24]</a></sup> dedeme benziyor. Dedem gerçek bir işadamıydı. Louis-Napolyon zayıf karakterli ve her başarısızlıkta paniğe kapılıyor. Ama I. Napolyon’un yıldızı henüz sönmüş değil; inanıyorum ki, hanedanlığın varlığını sürdürmek bizim kaderimiz. Üvey babam için deha ve başarı gerekliydi ama Louis-Napolyon için, amcasının başarılarını halkın zihninde canlandırması yeterli. Sen, Marie, Bonaparte Pantheonu’nun koruyucusu, tapınağımızın rahibesi olacaksın. Her şeyden çok değer verdiğim şeyleri sana bırakıyorum. Tüm bunları, imparator olduktan sonra Louis’ye vereceksin. Şimdilik ise, yalnızca İmparator’un ruhuna saygı duyanların bu tapınağa girmelerine izin ver.”</p>

  <p class="normal">Louis-Napolyon, Amerika’dan döndüğünde, annesini ölüm döşeğinde buldu. Fransız hükümetinin isteği üzerine hemen İsviçre’yi terk edip Londra’ya yerleşmek zorunda kaldı. Marie Derouque, Arenenburg’u sonsuza dek terk ederek Paris’e yerleşti, St. Germain’de kendine kocaman bir ev aldı. Burada, Tanrısı I. Napolyon olan bir tapınak kurdu. Marie, Bonapartizmin ve bizzat Louis-Napolyon’un fikirlerini yayma misyonunu kutsal bir bağlılıkla yerine getiriyordu. Putunun ateşli sempatizanlarından biri olan Philippe Predot’yla evlendi.</p>

  <p class="normal">Marie’nin kocası çok zengin ve gösteriş meraklısıydı. I. Napolyon’a o kadar sadıktı ki, söylendiğine göre, rüyasında bile “Yaşasın İmparator!” diye bağırıyordu. Yumuşak karakterliydi, Marie kendisine bundan daha iyi bir koca bulamayacağını düşünmekteydi. Her ikisi de, zenginliklerini ve Louis-Napolyon’u yüceltme çabalarını birleştirdiler.</p>

  <p class="ortayazi">***</p>

  <p class="normal">Bu sabah St. Germain’deki villada kurulan tapınağın mihrabında derin bir sessizlik vardı. Marie Derouque-Predot, uzun süredir İmparator’un mermer heykelinin yanıbaşında oturmaktaydı. Kapı birden sessizce açıldı ve orta boylu, şık bir pardesü ve açık renk bir ceket giymiş bir erkek göründü.</p>

  <p class="normal">“O, siz, prensim!” diye irkildi Marie.</p>

  <p class="normal">Kırmızı yanaklı besili Kont Joseph Morny, küçük, ağır vücudundan beklenmeyen bir zarafetle ev sahibesini selamladı.</p>

  <p class="normal">“Arenenberg’deki mutlu yıllarda olduğu gibi bana sadece Joseph demenizi sizden defalarca rica ettim. Saçlarınızı nasıl da çekerdim. Siz ise, ağlamak üzere olsanız bile asla şikayet etmezdiniz. Hatırlıyor musunuz? Marie, taş gibi bir karakteriniz vardı. Maalesef, ne bende ne de Louis-Napolyon’da böyle bir özellik sözkonusu.” Kont Morny etrafına bakındı. “Bak sen, bu bir pantheon! Burada abimin bütün atalarının sadece hayattaki halleri değil, öldükten sonraki hallerinin de cisimleştiğini görüyorum... Sevgili Marie, çıkalım buradan, burası mezar küfü kokuyor.”</p>

  <p class="normal">Gerçekten de vitrinlerden birinde, ölen Bonaparte’ların yüzlerinden alınmış alçı masklar vardı. Napolyon’un gözleri kapalı beyaz yüzü, gerçek dışı olacak kadar küçük, zavallı ve hüzünlüydü. Duvarın, vitrinden kalan üst kısmında, tabutlar içindeki erkek ve kadınları gösteren tablolar koleksiyonu bulunuyordu.</p>

  <p class="normal">“Evet, hiç de neşeli olmayan bir uyarı,” diye mırıldandı artık sinirlenen Joseph Morny. “Bu manzara iştahımı bile kaçırır! Ama ben gerçek bir Epikürcü olarak, hüznü bir an önce iyi bir şarapla boğmaya çalışacağım.”</p>

  <p class="normal">“Joseph, sizi bir yıldan fazla bir süredir görmüyorum. Oysa hiç değişmemişsiniz! Ölümünden sonra bile bizden çaba isteyenlere karşı daha ciddi ve saygılı olmamışsınız,” dedi memnuniyetsizlikle ev sahibesi, mihraptan çıkıp, aydınlanmış, geniş misafir odasına geçtiklerinde. Marie, “mümin olmayanları” burada kabul ediyordu.</p>

  <p class="normal">“Sevgili Marie, unutmayın ki, benim damarlarımda Bonaparte kanı akmıyor. Ben sadece iyi bir burjuvayım. Büyük bir şeker fabrikası kurdum ve başlangıçta da iyi kazanıyordum ama şimdi işler kötü gidiyor. Borsa spekülasyonları da bana yeterince para getirmiyor; kaderimi tesadüfler belirliyor; hisseler ise pire gibi bir aşağı bir yukarı zıplıyor.”</p>

  <p class="normal">“Joseph, eğer anneniz bu halinizi görseydi, şeker fabrikası sahibi olduğunuzu ve kendinizi bir plebe yakışır tarzda ifade ettiğinizi görseydi kederden ölürdü.”</p>

  <p class="normal">“Sevgili Marie, tekrar ediyorum, ben bir burjuvayım ve prens olmama rağmen bulunduğum konumu iyi temsil ediyorum! Ama hatırlamanızı rica ederim; sizin ölesiye taptığınız, imparatorun prensleri ve vikontları çok daha kaba bir şekilde kendilerini ifade ediyorlardı. Çünkü onların askeri üniformaları ve unvanlarının içinde, daha düne kadar tüccarlık yapmış olanlar, köylerden gelen askerler ve başkentin basit insanları vardı.”</p>

  <p class="normal">“Joseph, siz daima neşeli ve şakacı olmuşsunuzdur.”</p>

  <p class="normal">“Bizim saygın ağbicik, ikinci Napolyon’dan ne haber?”</p>

  <p class="normal">“İkinci değil, üçüncü. Hep karıştırıyorsunuz. İkinci Napolyon, şu iğrenç cellat Metternich’in prens unvanına layık gördüğü, küçük Roma Kralı Reichstadt olmalıydı.”</p>

  <p class="normal">Marie koltuktan kalktı ve kızgın bir halde, misafir odasının yumuşak halısında dolaşmaya başladı. Sonra Joseph’in yanına giderek, çok kısık bir sesle, neredeyse dudaklarını kıpırdatmadan konuştu.</p>

  <p class="normal">“Napolyon kartalının resmini, yüce imparatorun armasını, şimdilik göğsünde saklayan bizler, oldukça çok sayıdayız. Biz güçlüyüz ve siz de çok yakında benim gibi, üçüncü Napolyon’a bağlılık yemini edeceksiniz. Biz uyumuyoruz.”</p>

  <p class="normal">“Ama Marie, yanlış hatırlamıyorsam,” diye başladı, misafir odasında kendilerinden başka hiç kimse olmamasına rağmen alaycı bir sesle fısıldayarak, Joseph-Louis, “Napolyon, Strasbourg ve Manş kıyısında olmak üzere iki kez, amcasının üniformasını giyerek ve onun üçgen şapkasını kafasına kondurarak, bu anlamsız maskara alayında başarısızlığa uğramamış mıydı? Bir avuç serseriyle darbe yapmak!”</p>

  <p class="normal">“O, büyük bir gündü!” diye bağırdı Marie. “Ve aradan beş yıl geçmiş olmasına rağmen her şeyi olduğu gibi hatırlıyorum: Erkek elbisesi giymiş kendimi de, Louis-Napolyon tahtı geri alabilmek için Fransız toprağına ayak bastığında serbest bıraktığım eğitilmiş kartalı da. Eğer pislik ayaktakımı ve birkaç asker olmasaydı bizim komplomuz başarıya ulaşacaktı ve iktidar, yeniden meşru sahibinin eline geçecekti.”</p>

  <p class="normal">Joseph Morny, küçük masadan bir gazete aldı ve onda ağabeyinin bir yazısı olmasına şaşırdı.</p>

  <p class="normal">Marie, dantel mendilinin ucuyla gözlerini sildi ve sustu. Louis-Napolyon’un, iktidarı ele geçirmek için yaptığı ikinci denemenin fiyaskoyla sonuçlanmasını hatırlamak istemiyordu. Louis-Napolyon, kalabalığa ateş edip bir askeri yaraladığı için tutuklanıp mahkemeye verilmişti. Fransız tahtının zavallı talibinin tutumu bu sefer de onursuzdu.</p>

  <p class="normal">Tir tir titriyor, histerik bir şekilde ağlıyor ve af diliyordu. Mahkemede onu, Fransa’nın en güzel konuşan avukatları savundu. Tutuklanmaktan büyük bir beceriyle kurtulmayı başaran Marie, kocası ve serbest olan diğer komplocular, paraya acımadılar. Jules Favre ve Berryer, Lordlar Kamarası’nda, bir zamanlar Fransa’yı yüceltmiş İmparator’un yeğeninin affedilmesi için çağrıda bulundular. Bu olaydan birkaç ay önce, Krallık Hükümeti, Bonaparte’ın ulusal bir kahraman olarak kabul edilmesine ve kemiklerinin Paris’e getirilip törenle gömülmesine karar vermişti. Diktatör kültü ölmüşken, dinmeye başlamışken canlandı ve yeğeninin yargılanması ülkede karışıklıklar yarattı.</p>

  <p class="normal">Yaptıklarından dolayı pişmanlık gösteren ve Kral Louis-Philippe’e bağlılık yemini eden Louis-Napolyon’a ömür boyu hapis cezası verildi ama hakları elinden alınmadı.</p>

  <p class="normal">Ham Kalesi’ne sevk edildi. Burada son derece ayrıcalıklı koşullarda yaşamını sürdürüyordu. Marie ve arkadaşları yılda birkaç kez kaleye giderek orada uzun süre kalıyorlardı. Arkadaş canlısı ve kibar komutan sayesinde kale, pek hapishaneye benzemiyordu. Louis-Napolyon Bonaparte, büyük bir zevkle ziyaretçi kabul ediyor, jimnastik yapıyor ve yazı yazıyordu.</p>

  <p class="normal">Marie ve diğer Bonapartistlerin para aktardıkları ‘yardımsever’ gazeteciler, ‘Ham mahpusu’nun ününü şişirmek için ellerinden geleni yapıyorlardı. Hatta Fransa’da, Louis Bonaparte’ın basit fikirlerinin propagandasını yapan ve onun yoksun olduğu şerefli özelliklerini, “acılarını” her tür yolla şişiren birkaç gazete çıktı.</p>

  <p class="normal">Louis Bonaparte, iktidarı ele geçirme ve imparator olma fikrinden sonsuza dek vazgeçtiğini ilan etti gazetelerde. Devrimci, cumhuriyetçi olduğunu bildirdi ve ‘sefaletin köklerini kazımak’ hakkında birkaç yazı yayınladı. Ona göre sadece, ‘emeğin ödüllendirilmesi tesadüfe ve keyfiyete bağlıdır’ fikrini savunan çağdaş ekonomik ilişkileri eleştirmeye çalışıyordu.</p>

  <p class="normal">“... İşçi sınıfı hiçbir mülke sahip değil. Onu mülk sahibi yapmak gerekiyor,” diye yazıyordu Louis-Napolyon. Louis Blanc etkisini apaçık gösteren bu satırlar, birçok ünlü sosyalistte, satırların yazarına karşı acıma duygusu uyandırdı. ‘Pas de Calais’nin Yükselişi’ gazetesinin redaktörü cumhuriyetçi de George, Louis Bonaparte’ın bir yazısını okuyunca, Ham’a gitmek üzere yola çıktı. Bu olaydan sonra gazetesinde, ünlü mahkûmun yazılarına sürekli yer verdi. Bu yazıların büyük bir kısmı tutarsız düşünceler yığınıydı ve her zaman da ikiyüzlüydü. İmparator’un varisi, işsiz proleterlerin yaşayabileceği çok sayıda çiftlik kurarak sefaletin kökünü kazıyacağını vaat ediyordu.</p>

  <p class="normal">De George, Louis-Napolyon hakkında yazı yazarken her defasında duygusallaşıyor ve şöyle diyordu: “Ben eminim ki, bundan böyle o, taht üzerinde hak iddia etmeyecek; partimizin üyesi ve cumhuriyet savaşçısı olacak.”</p>

  <p class="ortayazi">***</p>

  <p class="normal">Kont Morny, ağabeyinin, gazetedeki, cumhuriyete bağlılık yeminleriyle dolu yazısını birkaç kez okudu.</p>

  <p class="normal">“Bu sadece bir örtü,” dedi Marie kin dolu bir ifadeyle. “Her şey hazır. Altı aya varmadan, özgürlüğüne kavuşacak. Firar, bu sefer şüphesiz başarılı olacak.”</p>

  <p class="normal">Kont Morny, dikkatle dinlemeye başladı. Ağabeyini seviyordu ve Louis’nin kurtuluşu, belki de yükselişi düşüncesi onu heyecanlandırdı.</p>

  <p class="normal">“Para gerekiyor mu?” diye sordu kabaca.</p>

  <p class="normal">“Hangi iş olursa olsun, para her zaman gerekli,” diye cevap verdi Marie, dişlerinin arasından.</p>

  <p class="normal">“Harika, ben bir maceracıyım ve artık çok defalar iflas ettim. Bir macerada daha yer almamın hiçbir sakıncası yok.”</p>

  <p class="normal">“Bu sefer bizim Louis-Napolyon, imparator gibi değil oduncu gibi giyinecek,” diye anlatıyordu fısıldayarak Marie. “Güvenilir bir adamla ona aletlerle dolu bir sandık göndereceğiz. Bu konudaki bilgileri öğrenmek onun için eğlenceli. Bu da, halkta, ona karşı sevgi uyandırıyor ve gardiyanların dikkatini azaltıyor. Küçük bir deniz seferi ve sonra da arkadaşlar onu İngiltere’ye geçirecek.”</p>

  <p class="normal">“Siz kahramansınız, Marie,” dedi duygulanarak Joseph. “Eğer, yüce amcasından bir Korsikalı ateşliliğini bile almamış olan Louis-Napolyon’u, bana tercih etmemiş olsaydınız, ben sizin için, o öylesine nefret ettiğiniz şüpheli spekülasyonlarımla fabrikalarımdan vazgeçerdim.”</p>

  <p class="normal">“Maalesef, sizin damarlarınızda bir damla bile imparator kanı yok,” dedi gülümseyerek Marie ve Kont Morny’yi öğle yemeği için yemek odasına davet etti.</p>

  <p class="normal">Hapis Louis-Napolyon, onun başarılı, hilebaz kardeşi Kont Morny ve Sezarizm fikrinin diğer sempatizanları, yakında tarih sahnesinin görünür yerine çıkacaklardı.</p>
</body>
</html>
