<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-4.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x7-4.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-orta">DÖRT</p>

      <p class="resim"><img alt="4.png" class="image" height="8" src="../Images/4_fmt4.jpeg" width="335" /></p>

      <p class="anabaslik" id="toc_marker-5"><span>1971 DEVRİMCİLİĞİ</span></p>

      <p class="resim1"><img alt="3.png" class="image" height="20" src="../Images/3_fmt4.jpeg" width="52" /></p>

      <p class="AARA">Giriş</p>

      <p class="paragraf-1">Türkiye Halk Kurtuluş Partisi (THKP) ve Türkiye Halk Kurtuluş Ordusu (THKO) ve TKP/ML 1970 sonu ile 1971 başı arasındaki 4-5 aylık sürede oluştular ve kuruluşlarını adlarını ve amaçlarını kısa bir zaman aralığına sığan eylemleriyle duyurdular. 1971 devrimciliği derken kastedilen esas olarak bu üç harekettir.</p>

      <p class="paragraf-1">1971 ihtilalci çıkışının temsilcisi örgütler, yitirilen ve sıkışan zamana meydan okurcasına, MDD hareketlerinden kopuşlarından çok kısa bir zaman sonra belirledikleri hedefler doğrultusunda Türkiye’yi sarsan eylemlere giriştiler. Yoğun eylem, çatışma, yakalanma, kaçış ve yeniden eylemlerle geçen ve hepsi bir yılın içine sığan bir zaman kesitinde oluştular.</p>

      <p class="paragraf-1">Özellikle THKP ve THKO’yu değerlendirirken, bu iki hareket için de geçerli bir özelliğin gözden kaçırılmaması, özellikle ideolojik görüşleri ele alınırken, bu iki örgüt için de <span class="char-style-override-2">eylemin söylemden, pratiğin teoriden önde gittiğinin akılda tutulması gerekiyor.</span></p>

      <p class="paragraf-1">Yöntem açısından dikkat edilmesi gereken noktalardan biri budur.</p>

      <p class="paragraf-1">İkincisi, bu üç devrimci hareketin, kendi bağımsız örgüt ve eylem pratiklerinin bir yıla sığmasından çıkarak bu örgütlerin tarihlerini o yıldan başlatmak ve bu kısa zamanla sınırlamak yanlışına düşülmemelidir. Bu örgütler, Türkiye’nin aydınlanma dönemi sayılacak 1960’larda Türkiye sol hareketi içinde, TİP ve MDD’de şekillendiler. Etkisiyle ve tepkisiyle içinden çıktıkları hareketlerin izlerini taşımaları son derece doğaldı ve bu izleri taşıdılar.</p>

      <p class="paragraf-1">Ancak, üçüncüsü oluyor, bu üç örgüt de içinden çıktıkları hareketlere yalnız tepki göstermekle kalmayıp onlardan koptular.</p>

      <p class="paragraf-1">Dördüncüsü, bu hareketler belli ve özel tarihsel koşulların ürünüydüler. Aynı özgünlükte yinelenmeleri mümkün değildi ve yinelenemediler. Ama bu iki örgütün ihtilalci eylemleri onların adına ve onların yolunda yeni örgütler yaratılmasının koşullarını da hazırladı.</p>

      <p class="paragraf-1">Yiğit ve özverili savaşlarının yenilgiyle sonuçlanmasından sonra, Türkiye halkının bu örgüt ve önderlerine gösterdiği sevgi, sempati umulanın üstünde oldu. 1960’ların başında TİP çok başka yöntemlerle, sosyalizm kavram ve düşüncesini Türkiye’yi yaymakta önemli bir rol oynamıştı. 1971 çıkışlarıyla THKP, THKO ve TKP/ML ihtilalci yöntemlere sempati ve yaygınlık kazandırdılar.</p>

      <p class="paragraf-1">9-10 Ekim 1969’da toplanan, FKF’nin Dev-Genç’e dönüştürüldüğü kongrede tartışılan ana konu MDD’nin “önderlik” sorunuydu. Mahir Çayan ve arkadaşları, Doğu Perinçek grubundan Şahin Alpay’ın, “Proletaryanın milli demokratik devrimde önderliğinin objektif şartları oluşmamıştır” biçiminde özetlenen görüşünü sağ sapma olarak değerlendirdiler. “Asker sivil aydın zümre” den ideolojik ve örgütsel olarak bağımsız olmak gerektiğini, proleter devrimcilerin partileri olmadan Kemalistlerle “milli cephe” oluşturmalarının kuyrukçuluk anlamına geleceğini savundular ve bu görüşleriyle kongre çoğunluğunun desteğini kazandılar.</p>

      <p class="paragraf-1">THKP-C , THKO ve TKP-ML’nin tarihleri MDD ve Dev-Genç ortak kaynağı nedeniyle bir yere kadar ortaktır. Yollarına yöntem tartışma ve ayrışmaları sonunda üç ayrı örgüt olarak devam ettiler.</p>

      <p class="paragraf-1">THKO’nun görüşleri ile ilgili olarak mahkeme dosyası ve bildirileri dışında yazı ve belge yok denecek kadar azdır. Bu nedenle, THKO’nun bu çalışmada hacim olarak tuttuğu yer de THKP-C ve TKP-ML’ye oranla daha az ve yetersizdir.</p>

      <p class="paragraf-1">Ortak tarihin öyküsünü temel çizgileriyle özetlemeye çalışalım.</p>

      <p class="paragraf-1">1970 Ocak ayında, yayına başladığı 1 Kasım 1968’den itibaren MDD sözcülüğünü yapan <span class="char-style-override-2">Aydınlık Sosyalist Dergi’den</span> ayrılan Doğu Perinçek ve arkadaşları <span class="char-style-override-2">Proleter Devrimci Aydınlık</span> dergisini çıkarmaya başladılar. <span class="char-style-override-2">Aydınlık Sosyalist Dergi</span> Mahir Çayan ve arkadaşlarında kaldı ve Mihri Belli de onlarla birlikte davrandı. Ancak, Mihri Belli’nin birçok temel konuda Perinçek grubunun görüşlerini savunduğu da biliniyordu. Bu yüzden de PDA, ASD’yi “ilkesiz birlik cephesi” kurmakla eleştiriyordu.</p>

      <p class="paragraf-1">PDA ilk sayısında, MDD’de “Proletarya öncülüğü” görüşünü eleştirdi:</p>

      <p class="Alinti"><span class="char-style-override-2">Aydınlık</span> <span>ve</span> <span class="char-style-override-2">Türk Solu</span> <span>arasında bir bölünme yaratma ve</span> <span class="char-style-override-2">Aydınlık’ı</span> <span>bir hizip dergisi haline getirme çabası (...) sinsi bir şekilde bugüne kadar sürüp gelmiştir. Aynı bölücü unsurlar Aybar-Aren oportünizminin güç birliği ve proletarya öncülüğü konusundaki görüşlerini yeniden saflarımıza sürmüşler ve bu tahlilleri yayma faaliyetine girişmişlerdir.</span></p>

      <p class="paragraf-1">Temel tartışma konusu olan devrimde önderlik sorununda, PDA, Türkiye proletaryasının milli demokratik devrime öncülük edecek objektif ve sübjektif şartlara sahip olmadığını ileri sürmektedir.</p>

      <p class="paragraf-1">PDA çizgisinin devrim ve parti konusundaki görüşleri şöyle özetleniyordu:</p>

      <p class="Alinti"><span>Yarı-sömürge, yarı-feodal bir ülke olan yurdumuzda devrimin temel gücü köylülüktür... Devriminin, programının özü...toprak devrimidir.</span><span class="dipp" style="font-size:0.9em;"><a class="footnote-link" href="#footnote-225-106" id="footnote-225-106-backlink">106</a></span></p>

      <p class="paragraf-1">PDA’cılar MDD’nin feodalizm abartmasını iyice uç noktaya götürüyor ve MDD’yi bir “toprak devrimine” indirgiyorlardı. “Emperyalizme bağımlı bir işbirlikçi tekelci sermaye” vardı. Ama, geniş halk yığınlarının günlük hayatlarında en yakın hedef olarak gördükleri düşman bu tekelci sermaye değildi. “Geniş halk yığınlarının, özellikle köylülüğün hemen önündeki düşmanlar, geniş köylü yığınlarını doğrudan doğruya sömüren unsurlar, bu tekelci sermayenin gerici müttefiği yarı feodal unsurlardı.<span class="dipp"><a class="footnote-link" href="#footnote-225-107" id="footnote-225-107-backlink">107</a></span></p>

      <p class="paragraf-1">PDA çizgisindeki <span class="char-style-override-2">İşçi-Köylü</span> gazetesi ise feodal unsurlara karşı izlenecek mücadelenin hedeflerinin “Toprak reformunun yapılması, tefeciliğin kökünün kurutulması, aracılığa son verilmesi, adil kredi sağlanması” olduğunu belirtiyordu.<span class="dipp"><a class="footnote-link" href="#footnote-225-108" id="footnote-225-108-backlink">108</a></span></p>

      <p class="paragraf-1">Bu hedefler için yürütülecek mücadelenin örgütü ve önderliği de ona göre olacaktı:</p>

      <p class="Alinti"><span>Biz, niçin menfaatlerimizi temsil etmeyen partilere bölüne</span><span>lim ve niçin millet olarak bölük pörçük olalım? İki köylünün veya iki işçinin aralarında hangi menfaat ayrılığı var ki ayrı ayrı partilere bölünüyorlar? Bizim partimiz Milli Kurtuluş Cephesi’dir. Bizim partimizin komutanı Mustafa Kemal’dir. Bizim partimizin üyeleri, Amerikan sömürücüleriyle ortaklık etmeyen, bütün millettir.</span><span class="dipp" style="font-size:0.9em;"><a class="footnote-link" href="#footnote-225-109" id="footnote-225-109-backlink">109</a></span></p>

      <p class="paragraf-1">Böylece MDD hareketinin, sınıfsız ve ulusçu bakış açısı en aşırı ve geri ifadesini PDA’da buluyordu. PDA, mücadeleyi feodallere ve emperyalizme karşı, tüm halkın, Kemalistler önderliğindeki bir cephesi olarak görüyordu.</p>

      <p class="yeniara"><span>1. THKP-C</span></p>

      <p class="paragraf-1">THPC’nin oluşum ve görüşleri için <span class="char-style-override-2">Aydınlık Sosyalist Dergi’</span>deki tartışmalara dönmek gerekiyor.</p>

      <p class="paragraf-1">Mahir Çayan’ın <span class="char-style-override-2">Aydınlık Sosyalist Dergi</span>’de yayınlanan iki yazısı hem PDA ile polemik yürütüyor, hem de kendi teorik şekillenmesinin ilk ipuçlarını veriyordu.</p>

      <p class="paragraf-1">İlk yazı, “<span class="char-style-override-2">Sağ Sapma Devrimci Pratik ve Teori</span>” başlıklıydı. Ocak 1970’te ASD’nin bölünmeden sonraki ilk sayısında yayınlandı. M. Çayan bu yazıda, asker-sivil zümrenin öncülüğü sorununda Avcıoğlu ile “sağ sapma”nın aynı görüşte olduğunun altını çizdi.<span class="dipp"><a class="footnote-link" href="#footnote-225-110" id="footnote-225-110-backlink">110</a></span></p>

      <p class="paragraf-1">M. Çayan, işçi sınıfının demokratik devrime öncülüğünün objektif şartlarının bulunduğu görüşündeydi. Bunun ne anlama gelmediğini ise şöyle açıklıyordu:</p>

      <p class="paragraf-1">“Türkiye proletaryasının milli demokratik devrimde öncülüğü için objektif şartları vardır sözünden kastedilen şu andaki fiili bir öncülüğü değildir... objektif gücü bakımından Türkiye proletaryası bu mücadeleyi omuzlayabilecek bir potansiyele sahiptir demek isteniyor.”<span class="dipp"><a class="footnote-link" href="#footnote-225-111" id="footnote-225-111-backlink">111</a></span></p>

      <p class="paragraf-1">M. Çayan bu düşüncelerden milli demokratik devrimde işçi sınıfının ‘ideolojik öncülüğü’ kavramını üretti. “Köylülük <span class="char-style-override-2">temel,</span> Proletarya <span class="char-style-override-2">önder</span> güçtür. Ancak Proletaryanın önderliği ideolojiktir.”<span class="dipp"><a class="footnote-link" href="#footnote-225-112" id="footnote-225-112-backlink">112</a></span></p>

      <p class="paragraf-1">M. Çayan’ın işçi sınıfının ideolojik öncülüğünü ve buna denk düşen bir öncü bağımsız örgütlenmeyi savunması daha başından öncülüğü “asker-sivil zümre”ye sunan ve “proleter devrimcilerin” bağımsız örgütlenmesini gündeme bile almayan kuyrukçu MDD anlayışından önemli bir kopuştu. M. Çayan’ın bu öncülüğün fiili olamayacağını söylemesi kopuşun önemini ortadan kaldırmıyor. Kopuşu yarım bırakan, daha çok öncülüğün “objektif ve potansiyel” koşullarının varlığı ve fiili öncülüğün koşullarının yokluğu noktasında ileri sürülenlerdir. Bu gerekçelerin incelenmesi, yalnız kopuşun eksikliğini gösterdiği için değil, asıl M. Çayan ve THKP çizgisinin temel düşünme yöntemlerinden birini verdiği için önemlidir.</p>

      <p class="paragraf-1">M. Çayan’a göre, proletaryanın öncülüğünün objektif koşullan vardı; çünkü tekelci aşamada bu koşullar artık, tek tek ülkelerin ekonomik toplumsal gelişme düzeyinden bağımsız olarak, dünya çapında olgunlaşmıştı. Türkiye’nin ekonomik gelişme düzeyinin elverişli olup olmaması önemli değildi.<span class="dipp"><a class="footnote-link" href="#footnote-225-113" id="footnote-225-113-backlink">113</a></span> Mahir Çayan bu çözümlemeyi Stalin’den yaptığı şu aktarmaya dayandırdı:</p>

      <p class="Alinti"><span>Eskiden proletarya devrimine hazırlık devresinin şartlarının tahlili, genellikle ayrı olarak ele alınan, şu veya bu ülkenin ekonomik durumu bakımından yapılıyordu. Şimdi artık meselenin bu tarzda tetkiki yetersizdir. Şimdi meseleyi, bütün ülkelerin veya ülkelerin çoğunluğunun ekonomik durumu açısından, dünya ekonomik durumu bakımından tetkik etmek gerekir, çünkü ülkeler ve milli ekonomiler kendi kendilerine yeten birim olmaktan çıkmışlar, dünya ekonomisi denilen bir zincirin halkaları haline gelmişlerdir... Eskiden ayrı ayrı ülkelerde veya daha doğrusu gelişmiş şu veya bu ülkede, Proletarya devrimi için objektif şartların varlığından ve yokluğundan söz etmek adetti. Şimdi artık bu görüş yetersizdir. Şimdi devrim için objektif şartların dünya ekonomik sisteminin tamamında bir bütün olarak mevcut olup olmadığından söz etmek gerekir.</span><span class="dipp" style="font-size:0.9em;"><a class="footnote-link" href="#footnote-225-114" id="footnote-225-114-backlink">114</a></span></p>

      <p class="paragraf-1"><span>Mahir Çayan, Stalin’in de Lenin’den aldığı ve Lenin’deki aslıyla emperyalizm çağında “dünyanın bir bütün olarak sosyalizm için olgunlaştığı” düşüncesinden hareket ederek, devrimin ve işçi sınıfının öncülüğünün objektif koşullarının varlığını öne sürdü; ama bu koşulları yalnızca dış dinamiğe bağlayarak, Türkiye’nin ekonomik toplumsal gelişmişliğini küçümsedi. THKP-C çizgisinin en temel ve onu belirleyen yaklaşımlardan biri, Türkiye’nin kapitalist gelişmişliğini ve nesnel devrim süreçlerinin dış dinamiğe bağlamasıydı: Dünya durumu nedeniyle devrimin, dolayısıyla işçi sınıfının devrime öncülük etmesinin koşulları vardır; ancak Türkiye’de bu öncülüğü fiilen yapacak gelişmişlikte bir işçi sınıfı yoktur. İşçi sınıfının fiili öncü olamayışının gerekçeleri zaman içinde iyice derinleşmiş ve neredeyse bir imkânsızlığa vardırılmıştır.</span></p>

      <p class="paragraf-1"><span>Mahir Çayan’ın 1970 Ocak ayındaki ilk formülasyonu şöyleydi:</span></p>

      <p class="Alinti"><span>Türkiye Proletaryasının pratikte öncülüğü (fiili öncülüğü) için Proletaryanın sübjektif şartlarının (bilinçlenme ve örgütlenme düzeyinin yüksek olması) olgunlaşmış olması gerekir.</span><span class="dipp" style="font-size:0.9em;"><a class="footnote-link" href="#footnote-225-115" id="footnote-225-115-backlink">115</a></span></p>

      <p class="paragraf-1">1970 Haziran’ında yayınlanan “<span class="char-style-override-2">Yeni Oportünizmin Niteliği Üzerine</span>” de ise yeni ve nesnel gerekçeler ileri sürdü: “Milli Demokratik Devrim mücadelesinde şehirlerin ikincil bir öneme sahip olması dolayısıyla devrimin temel gücünün işçiler değil, köylüler olması gerçeğinin doğal sonucu Milli Demokratik Devrimde işçi sınıfının önderliğinin, bir ideolojik öncülük olmasıdır.”<span class="dipp"><a class="footnote-link" href="#footnote-225-116" id="footnote-225-116-backlink">116</a></span></p>

      <p class="paragraf-1">Kentlerin neden ikincil öneme sahip oldukları ise şöyle gerekçelendirdi:</p>

      <p class="Alinti"><span>Oysa yarı-sömürge ve sömürge ülkelerde, 1) işçi sınıfının nicelik ve nitelik olarak, gelişmiş kapitalist ülkelere kıyasla zayıf olması 2) Şehirlerde emperyalizmin denetiminin çok kuvvetli olması gibi, başlıca iki ana nedenden dolayı Milli Demokratik Devrimin izleyeceği rota kırlardan şehirlerin fethedilmesi</span> <span>rotasıdır.</span><span class="dipp" style="font-size:0.9em;"><a class="footnote-link" href="#footnote-225-117" id="footnote-225-117-backlink">117</a></span></p>

      <p class="paragraf-1">Bu iki alıntı üzerine söylenecek çok söz yok. Şehirler ikincil olduğu için işçi sınıfı fiili öncü olamamaktadır; işçi sınıfı zayıf olduğu için şehirler ikincildir; şehirlerde emperyalizmin denetimi çok kuvvetli olduğu için devrim kırlardan şehirlere ilerleyecektir vb. Burada, önermelerden her birinin ancak öteki önermelere referansla doğrulandığını görüyoruz.</p>

      <p class="paragraf-1">Bir de sonraları çok tartışılan “evrim-devrim” konusu var. M. Çayan’dan aktarıyorum:</p>

      <p class="Alinti"><span>Gerçekten de proletaryanın öz örgütünün olmadığı, devrimci işçi ve köylü militan kadrolarının ortaya çıkmadığı bir evre, evrim konağıdır. İçinde bulunduğumuz dönemin ayırt edici özelliği budur. Proleter devrimcilerin bu aşamadaki dili Almancadır, devrimci bir durum olsa bile Almanca hitabet değişmeyecektir. Ancak proleter-yanın öz örgütü kurulup kitleleri bilinçlendirmede belli bir mesafe katedildikten sonra, herhangi bir devrimci kriz döneminde proleter devrimcilerin dili Fransızca olabilir.</span><span class="dipp" style="font-size:0.9em;"><a class="footnote-link" href="#footnote-225-118" id="footnote-225-118-backlink">118</a></span></p>

      <p class="paragraf-1">M. Çayan, burada Lenin’in “insan iradesinden bağımsız” ve “devrimin objektif koşulu” olarak tanımladığı “devrimci durum” kavramından uzaklaşmış ve devrimci durumu, devrimin nesnel koşullarının bilinç ve örgütlülükle tamamlanmasıyla ulaşılan, kendisinin “milli kriz” dediği Lenin’in “ulusal çapta kriz” kavramı yerine kullanmıştır.</p>

      <p class="paragraf-1">Devrimci durumu, partiye ve kadrolarının durumuna bağlayan bu anlayış, kaçınılmaz olarak, partinin oluştuğu bir aşamayı devrimci durum olarak kabul etmek eğilimindedir.</p>

      <p class="paragraf-1">Aynı yazıda askeri ve politik mücadeleye ilişkin olarak şunları var:</p>

      <p class="Alinti"><span>Debray’ın ‘askeri liderliğin temel unsur olması gerekir’ önerisi yanlıştır. Tam tersine siyasi çalışma esastır. Ve askeri yan, politik liderliğe tâbi kılınmalıdır.</span><span class="dipp" style="font-size:0.9em;"><a class="footnote-link" href="#footnote-225-119" id="footnote-225-119-backlink">119</a></span></p>

      <p class="paragraf-1">Bu doğru görüş zamanla değişecek, askeri ve politik “yanlar” birbirine eşitlenecek ve hatta <span class="char-style-override-2">Politikleşmiş Askeri Savaş Stratejisi (PASS)</span> kavramı askeri olanı politikleştiren anlayışıyla önceliği “askeri yan”a verecektir. Oysa temel olan siyasettir; silahlı mücadele ya da savaş, siyasetin başka araçlarla sürdürülmesidir. Mücadele biçimlerinden birine siyasetin içeriğini belirleyecek bir işlev yüklemek sorunu baş aşağı koymaktır.</p>

      <p class="paragraf-1">M. Çayan, görüşlerini baştan doğru kabul ettiği bazı önermelerin üzerine oturttu. Bu nedenle ideolojik görüşlerinin ayrıntılı bir dökümü ve tek tek eleştirisi ile sınırlı ve doğru bir THKP-C değerlendirmesi yapmak olanaksız gibidir. İki şey yapılabilir. Birincisi, Mahir Çayan ve THKP-C’yi bu görüşlere götüren itici nedenleri ve çıkışın siyasal içeriğini anlamaya çalışmak. İkincisi, teorik yapının en temel taşlarını ortaya koyarak bunları irdelemek.</p>

      <p class="paragraf-1">THKP-C kopuşu, MDD ve PDA çizgilerinin teorik ve sistematik eleştirisi temelinde gerçekleşmedi; tersine pratik sorunlarda kendini gösteren farklılıklar ancak fiili ayrılık ve kopuşmadan sonra ideolojik bir içerik kazanmaya başladı.</p>

      <p class="AARA">Devrimci pratiğe devrimci teori arayışı</p>

      <p class="paragraf-1">Mahir Çayan ve arkadaşlarının THKP-C’yi bir örgüt olarak oluşturmaya başladıkları 1970 sonlarında, Mahir Çayan’ın tuttuğu notlar hareketin önünü tıkayan problemleri çözmeye yoğunlaştığını gösteriyor. Mahir Çayan’ın notlarından aktarıyorum:</p>

      <p class="Alinti para-style-override-11"><span>Zaman gerçekten çok kısadır. Toprak hepimizin hissettiği gibi hızla ayağımızın altından kaymaktadır...</span></p>

      <p class="Alinti para-style-override-19"><span>Nail’in, sonradan da İlker’in cenazesinde, cenazeye katılanları dikkatle izleyen bir göz hemencecik şunları görmektedir: Herkeste bir sıkıntı, sinir bozukluğu ve ne yapacağını bilmemek vardır.</span></p>

      <p class="Alinti para-style-override-19"><span>(...) Bu alanda yapılagelen en büyük hata gençlik hareketleri ve çatışmaların yanlış değerlendirilmesidir... Dev-Genç’in bugüne kadarki tavrı düşman ülkesinde açık dövüşmek tavrıydı. Yani fakülteleri muhafaza etme, durağan tavrıydı. Taktikler de buna göreydi. Artık bu taktikler eskimiştir.</span></p>

      <p class="Alinti para-style-override-21"><span>... Ayrıca Dev-Genç örgütlenmesi düzen örgütlenmesidir. Oysa yaptığı iş düzenle savaştır. Bu ikisi arasında bir çelişki</span> <span>vardır. Bu çelişki ortadan kaldırılmalıdır.</span><span class="dipp" style="font-size:0.9em;"><a class="footnote-link" href="#footnote-225-120" id="footnote-225-120-backlink">120</a></span></p>

      <p class="paragraf-1">THKP çıkışının temel hareket noktası burasıdır. THKP’yi oluşturanlar, Türkiye ortamındaki değişiklikleri, sert bir çatışmaya doğru gidilmekte olduğunu görüyor, mevcut örgüt ve eylemlerin böyle bir mücadeleyi kaldıramayacağını kavrıyorlardı. MDD içindeki öteki eğilimlerden farklı olarak illegal örgütlenmeye ve silahlı mücadeleye yöneldiler. Bütün teorik ve pratik şekillenmeleri bu tercihin üstüne oturdu. Düzen içi örgütlülüğe, örgütsüzlüğe, eylemsizliğe, cuntacılığa devrimci bir tepki duydular.</p>

      <p class="paragraf-1">THKP-C çıkışını devrimci yapan en önemli dinamik bu tercihlerde saklıdır. Teorisindeki bozukluklar da, teorinin pratik olarak zaten yönelinmiş olan bu tercihlere göre zorlanmasından çıktı. Devrimin yolu aşağı yukarı belirlendikten sonra devrim yapma acil gereksinimine yanıt verecek bir teorik arayış içine girildi.</p>

      <p class="paragraf-1">Mahir Çayan’ın yaşadığı dönemin ideolojik tartışmalarını değerlendirme biçimi psikolojisini ve teorik konulara yaklaşımındaki motivasyonlarını iyi anlatıyor:</p>

      <p class="Alinti para-style-override-24"><span>... Yıllar ülkedeki devrimci mücadeleye ilişkin nereden ve nasıl başlamalıdır? sorusuna açıklık getirecek, somuta ilişkin hiçbir şey yazılmadan geçti. Kitap ve broşür çıkarma (ticaretle karışık) başlı başına bir eylem haline geldi.</span></p>

      <p class="Alinti para-style-override-27"><span>Yetişen genç devrimci kuşaklar da, bu ortamda, bu ortamın ilişkileri içinde sosyalist gıdalarını aldılar.</span></p>

      <p class="Alinti para-style-override-27"><span>Ülkede belki hiçbir sömürge ülkede olmayan, çok enteresan bir durum ortaya çıktı. Korkunç bir seviyede (.) ... teorik polemikler, ideolojik spekülasyonlar solu kırıp geçirirken,</span> <span class="char-style-override-2">pratik ise üç beş üniversitelinin, küçük burjuva anlamda yaptığı gençlik eylemleri olarak</span> <span>kalıyordu.” (abç) “Kademe, kademe önce Osmanlı İmparatorluğu’nda Asya tipi üretim tarzı mı, yoksa feodal üretim tarzı mı egemendi, arkasından da 1960’la Türkiye’sinde feodalizm mi, yoksa kapi</span><span>talist ilişkiler mi egemendir, yoksa var olan üretim ilişkisi kapitalist ilişkiler midir? tartışmaları solu kaplıyordu.</span></p>

      <p class="Alinti para-style-override-27"><span>... Oysa dünyanın hiçbir ülkesinde devrim hareketi, önce teorik planda binlerce sayfalık yazılar yazıp, sonra da pratiğe geçmemişti. Ulemaların yazıları arasında artık samimi unsurlar ne yapacaklarını şaşırmışlardır.</span></p>

      <p class="Alinti para-style-override-12"><span>İşte biz bu hava içinde biraz da bu havanın etkisinde kalarak doğru çizgiyi, ayaklarımız bu bataklıkta olduğu için ağır ağır yürüyerek bulduk. Aynı yavaşlıkta da pratiğe geçtik. (Teoriyi devrim yapmak için okuduk, öğrendik.)</span><span class="dipp" style="font-size:0.9em;"><a class="footnote-link" href="#footnote-225-121" id="footnote-225-121-backlink">121</a></span></p>

      <p class="paragraf-1">O yılların “havası” ve Mahirlerin duyduğu tepki bu sözlerle anlatılıyor. Tepkinin haklı nedenlere dayandığı açık. Gerçekten de, 1960’ların sonuna gelindiğinde teori ile pratiğin, siyasal hareket ile örgütün bütünleşemediği, ne yapacağını bilmez bir hava tüm sola egemen olmuştu. Türkiye solu 1960’tan sonraki doğuş yıllarında Mahir Çayan’ın saydığı konuları tartışmak zorundaydı. Ancak tartışmaların soyut, pratikten kopuk entelektüel gösterilere dönüşerek amacından uzaklaştığı doğrudur. Buna tepki ise, gerçekten çözülmesi gereken teorik sorunlara ilgisizlik, pratiğin teorileştirilmesi gibi uçlaşmalar yarattı.</p>

      <p class="AARA">Eylem ve eylem</p>

      <p class="paragraf-1">Mahir Çayan’ın yukarıdaki notları yazmasından çok kısa zaman sonra gerilla timleri oluşturuldu ve eylemlere başlandı. Gerilla hareketinin altyapı ihtiyaçlarını karşılamak üzere yapılan iki banka soygunu ve Mete Has’ın kaçırılmasından sonra, örgütün kuruluşunu duyuracak ses getirici bir eylemin hazırlıklarına girişildi. Aynı günlerde tabandan gelen istekler üzerine THKP tüzüğü hazırlandı. Tüzüğün “Genel Program” başlığını taşıyan birinci bölümü aynen şöyleydi:</p>

      <p class="Alinti"><span>THKP, Proletaryanın siyasi partisidir. THKP’nin başlıca amacı, Dünya’da insanın insan tarafından sömürülmediği, her çeşit baskı ve sömürünün kalktığı bir toplumsal düzenin kurulmasıdır. Bu amaç gerçekleşene kadar THKP, Türkiye proletaryasının siyasi partisi olarak mücadelesini sürdürecektir.</span></p>

      <p class="paragraf-1">Bu tek maddelik programın net ve ileri bir nitelik taşıdığını kabul etmek gerekiyor. Bir kıyaslama yapmak için, “Sosyalist devrim” savunmakla tanınan TİP programında partinin sınıf niteliğinin ve amacının nasıl formüle edildiğine bakılabilir. Programındaki tanımlara göre TİP bir işçi sınıfı partisi değil, işçi sınıfının öncülüğünde bir emekçi halk partisi, daha doğrusu cepheydi.</p>

      <p class="paragraf-1">THKP-C gibi eylemleriyle Türkiye’yi sarsan ve önemli izler bırakan bir hareketin arkasında yukarıdaki kısa paragraf dışında yazılı bir program bırakmamış olması nasıl açıklanabilir?</p>

      <p class="paragraf-1">THKP-C’nin doğuş ve oluşum sürecini birinci elden yaşayan Ertuğrul Kürkçü’nün yazdıkları birkaç önemli noktayı aydınlatıyor:</p>

      <p class="Alinti"><span>Henüz yeni birleşmiş olan, tam olarak kaynaşmış olmayan yan grubun teorik ve taktik yönelimlerinin sıçramalarla ve yeterli açıklama olmaksızın değişmesi de bu yönelimlerinin her sektördeki kavranışının eşitsiz bir biçimde gelişmesine yol açtı. Örneğin daha sonra pratik sonuçlarına çok fazla anlam yüklenecek olan, ‘evrim ve devrim aşamalarının iç içmeliği’ bahsinde, 1970 yazında Mahir Çayan, ‘kesin olarak şu söylenebilir, her halükârda belli bir sübjektif birikim olmadan devrim konağında olunamaz’ derken, Nisan 1971’de THKP Devrim</span> <span>Stratejisi 1. Nolu Parti Bildiri’sinde ‘Emperyalizmin işgali altındaki ülkelerde evrim ve devrim aşamaları… birbirinin içine girmiştir’ yargısına varıyordu. Daha önce terminolojide herhangi bir biçimde yer almış olmayan ‘politikleşmiş askeri savaş’ kavramının ortaya atılmasıyla uygulanması arasında yalnızca dört ay geçmiş ve “Aydınlık Sosyalist Dergi’ye Açık Mektup”</span> <span>yazısının yanında yer alanlar henüz Dr. Hikmet Kıvılcımlı ile birlikte bir parti girişimini tasarlandığını sandıkları sırada, Dr. Hikmet Kıvılcımlı’nın bu strateji açısından ‘revizyonist’ sayılması gerektiğini</span> <span class="char-style-override-2">Kurtuluş</span><span>’un l. sayısından öğrenmişlerdi. Bu perspektiflerin teorik tutarlılıkları bir yana, temel önemler yüklenen önermelerin böyle büyük bir süratle değişmesi, yalnızca THKP-C’nin kadroları arasında değil, önderliği arasında da sürekli kafa karışıklığı doğurdu. Bu perspektiflerin çalışma alanları açısından nasıl yorumlanacağı ve ‘asıl doğrultuya’ nasıl tâbi kılınacağı ise, sürekli bir bilinmeyen olarak kaldı. Bu anlamda THKP-C’nin ideolojik bütünlüğü kurulmuş organik bir parti örgütlenmesi halinde yaşanmış olduğunu söylemek çok güçleşir.</span><span class="dipp" style="font-size:0.9em;"><a class="footnote-link" href="#footnote-225-122" id="footnote-225-122-backlink">122</a></span></p>

      <p class="paragraf-1">Bütün bunlar, THKP-C’lilerin olayların akışının hızlandığı ve sıkıştığı, bir yıl kadar kısa bir zaman aralığında, bir teorik hazırlık ve tartışma dönemi yaşayamadan, yoğun ve sert bir pratiğe daldıklarını ve teorik görüşlerini de böyle bir ortamda formüle edebildiklerini anlatıyor.</p>

      <p class="AARA">Devrim ve dünya</p>

      <p class="paragraf-1">THKP-C’nin teorik görüşlerinin formülasyonu o dönemin en yoğun pratiğini yaşayan Mahir Çayan’a düşüyor.</p>

      <p class="paragraf-1">Mahir Çayan, <span class="char-style-override-2">Kesintisiz Devrim II-III</span>’ü hapisten kaçtığı 1971 Kasım sonu ile 1972 Mart başları arasındaki en fazla dört ay içinde yazıyor. Bu, polis çemberinin daraldığı, Mahir ve arkadaşlarının sürekli yer değiştirdiği, bir yandan da Deniz’leri kurtarmak için eylem hazırlıkları yaptıkları bir dönemdir.</p>

      <p class="paragraf-1">Yazıldığı ortamı ve koşulları böylece özetledikten sonra, <span class="char-style-override-2">Kesintisiz Devrim’</span>i inceleyebiliriz.</p>

      <p class="paragraf-1"><span class="char-style-override-2">Kesintisiz Devrim I’</span>de Marx ve Engels’in devrim teorisi ele alınıyor ve 1850’lere kadar bu teoride ekonomik ve sosyal determinizmin ağır bastığı söyleniyor. Bazı kayıtlarla bu saptamanın doğru olduğu kabul edilebilir. Marx ve Engels’in ilk formülasyonlarında devrimi gelişmiş ülkelerde, Avrupa’da bekledikleri doğrudur. Onlar için önemli olan kapitalizmin belli bir gelişme düzeyine ulaşmasıydı. Ancak, Çayan’ın söylediğinin tersine, onlara göre “Avrupa devrimi üretici güçlerin gelişme seviyesi en yüksek-objektif şartları en olgun-ülke”den<span class="dipp"><a class="footnote-link" href="#footnote-225-123" id="footnote-225-123-backlink">123</a></span> İngiltere’den başlamayacaktı. Marx ve Engels İngiltere’yi hep sosyalizme en yakın ama devrimden uzak bir ülke olarak değerlendirdiler.</p>

      <p class="paragraf-1">Marx ve Engels, devrim şansını kapitalizmin en geliştiği ülkelerde değil, sınıf mücadelesinin en şiddetli geçtiği ülkelerde aradılar. Devrimin “merkezindeki” yer değiştirmeleri de, sınıf mücadelesinin düzeyine bağladılar. Marx ve Engels’teki determinizm ve devrimin kaçınılmazlığı düşüncesi, sınıf mücadelesi kavramıyla doğrudan bağlantılıdır.</p>

      <p class="paragraf-1">Mahir Çayan “Marx ve Engels’e göre” devrim tanımlarını verirken de oldukça dikkatsizdir:</p>

      <p class="Alinti"><span>Marx ve Engels’e göre politik devrim, politik iktidarın o tarihsel süreç içinde daha ilerici bir yönetime, mevcut gerici iktidarın alaşağı edilerek geçmesidir.</span><span class="dipp" style="font-size:0.9em;"><a class="footnote-link" href="#footnote-225-124" id="footnote-225-124-backlink">124</a></span></p>

      <p class="paragraf-1">Marx ve Engels’te siyasal devrim, iktidarın sınıf kaynağının değiştirilmesi, “daha ileri bir yönetime” değil daha ileri bir sınıfa geçmesidir. Engels, her gerçek devrim, yeni bir sınıfı iktidara getiren... devrimdir.” diyor.<span class="dipp"><a class="footnote-link" href="#footnote-225-125" id="footnote-225-125-backlink">125</a></span> Buna benzer birçok örnek verilebilir.</p>

      <p class="AARA">“Emperyalizmin III. Bunalım dönemi”</p>

      <p class="paragraf-1">Mahir Çayan’ın <span class="char-style-override-2">Kesintisiz Devrim</span> çalışmasında geliştirdiği tez ve çözümlemelere kaynaklık eden temel düşünce ve saptamalar nelerdir?</p>

      <p class="paragraf-1">Çayan’ın sistemindeki temel taşlardan biri “Emperyalizmin Üçüncü Bunalım Dönemi” ve bunun sonuçlarıdır. Aktarıyorum:</p>

      <p class="Alinti para-style-override-11"><span>Emperyalizmin III. bunalım dönemi denilen dönemde, emperyalist ilişki ve çelişkiler biçim olarak, iki temel cephede değişikliğe uğramıştır.</span></p>

      <p class="Alinti para-style-override-25"><span>1. Emperyalistler arası rekabetin (uzlaşmaz çelişkilerin) emperyalistler arası yeniden paylaşım savaşına yol açması imkânı ortadan kalkmıştır.</span></p>

      <p class="Alinti para-style-override-25"><span>2. Emperyalist işgalin biçimi değişmiştir.</span></p>

      <p class="Alinti para-style-override-12"><span>Bugün dünyada tam sömürge tipi ülke hemen hemen kalmamış gibidir. Açık işgal yerini gizli işgale bırakmıştır.</span><span class="dipp" style="font-size:0.9em;"><a class="footnote-link" href="#footnote-225-126" id="footnote-225-126-backlink">126</a></span></p>

      <p class="paragraf-1">Çayan’a göre III. bunalım döneminin iki özelliği, bunların da çok önemli sonuçları vardır. İki önemli özellik, “dünya sosyalist blokunun dev gelişmesi” ve “emperyalist ülkelerdeki bilimsel teknolojik devrim”dir.<span class="dipp"><a class="footnote-link" href="#footnote-225-127" id="footnote-225-127-backlink">127</a></span></p>

      <p class="paragraf-1">Birincisi, “dünyanın 1/3’ünün kapitalist sömürünün dışına çıkması, kapitalizm için metropolün dışında <span class="char-style-override-2">pazarların korkunç derecede daralması sonucunu</span> doğurmuştur.” (abç)<span class="dipp"><a class="footnote-link" href="#footnote-225-128" id="footnote-225-128-backlink">128</a></span> III. Bunalım döneminin bu özelliği olmasaydı, “Yankeeler... pazar sorununu halletmek için işi silahla çözümlemek yolunu tercih ederlerdi.”<span class="dipp"><a class="footnote-link" href="#footnote-225-129" id="footnote-225-129-backlink">129</a></span></p>

      <p class="paragraf-1 para-style-override-24">Bunu yapamıyorlardı, çünkü:</p>

      <p class="Alinti"><span>Nükleer vurucu güçlerin dünya çapında erişmiş olduğu seviye ve de esas tayin</span> <span>edici olarak da, dev dünya sosyalist blokunun varlığı, emperyalistler arası had safhaya ulaşmış olan uzlaşmaz çelişkilerinin ekonomik plandan, askeri plana sıçramasına engel olmaktadır. Bir yandan, çelişkiler keskinleşip derinleşirken, öte yandan entegrasyona gidilmektedir.</span><span class="dipp" style="font-size:0.9em;"><a class="footnote-link" href="#footnote-225-130" id="footnote-225-130-backlink">130</a></span></p>

      <p class="paragraf-1">İkincisi, bilimsel teknik devrim kapitalizmin özündeki mevcut çelişkileri “görülmedik seviyeye” çıkararak, “anormal bir talep yetersizliği korkunç bir kaos yaratmıştır.”<span class="dipp"><a class="footnote-link" href="#footnote-225-131" id="footnote-225-131-backlink">131</a></span></p>

      <p class="paragraf-1">III. Emperyalist bunalım döneminde, sonuç olarak, pazarları daraldığı ve silahlı çözüm olanakları da ortadan kalktığı için kapitalizm ölümcül sonuna yaklaşmaktadır.</p>

      <p class="paragraf-1">Çayan dünyaya ve kapitalizme pazar sorunu açısından bakıyor, kapitalizmin ölümünü pazarların daralmasına bağlıyordu.</p>

      <p class="paragraf-1">Oysa, Lenin, burjuva ekonomisti Sismondi ile tartışırken, kapitalist kriz ve pazar sorununa iki farklı yaklaşım olabileceğini söylüyor.</p>

      <p class="Alinti"><span>Gerçekten, eğer krizleri ürünleri satmanın olanaksızlığıyla, üretim ve tüketim arasındaki çelişkiyle açıklarsak, gerçeği, kapitalizmin ilerlediği yolun gerçekliğini inkâra varırız, bu yolun ‘sahte bir yol’ olduğunu söyler ve ‘değişik yollar’ aramaya çıkarız. Krizleri bu çelişkiden türetirsek, çelişki ne kadar gelişirse, ondan çıkış yolunun da o kadar</span> <span class="char-style-override-2">daha kolay</span> <span>olacağını ve çıkış yolunu bu sistemin gelişmesinin sağladığını düşünmüş oluruz.</span><span class="dipp" style="font-size:0.9em;"><a class="footnote-link" href="#footnote-225-132" id="footnote-225-132-backlink">132</a></span></p>

      <p class="paragraf-1"><span>Marksizmde “pazar” kavramı toplumsal işbölümü kavramından ayrı düşünülemez. Toplumsal işbölümünün ve meta üretiminin ortaya çıktığı yerde pazar ve pazar sorunu vardır. Çünkü, pazarın genişlemesi her zaman üretimin gelişmesinin gerisinde kalır. Teknik ilerleme ise pazarı daraltmaz; tersine toplumsal işbölümünü geliştirerek pazarı genişletir. Teknik ilerleme emperyalist ülkelerde pazarı genişletmiş, çelişkileri de geçici olarak yumuşatmıştır.</span></p>

      <p class="paragraf-1">Mahir Çayan “gizli işgal”i de pazar sorununa bağlıyor:</p>

      <p class="Alinti para-style-override-11"><span>Bu dönemde emperyalizmin iç ve dış pazarlarının son derece daralması, buna karşılık sorunun yeniden paylaşım savaşı ile” çözümlenememesi karşısında, genel olarak emperyalizm, özel olarak da Yankee emperyalizmi içte ve dışta iki metoda başvurmuştur. İçte ekonomisini askerileştirmiş, dışta ise, eski sömürgecilik metoduna ilaveten yeni sömürgeciliğe başlamıştır.</span><span class="dipp" style="font-size:0.9em;"><a class="footnote-link" href="#footnote-225-133" id="footnote-225-133-backlink">133</a></span></p>

      <p class="Alinti para-style-override-25"><span>Yeni sömürgeci metodların temelinde, emperyalist tekellerin aç gözlü sömürü politikasına cevap verecek şekilde, sömürge ülkelerde meta pazarının genişletilmesi, ‘yukarıdan aşağıya kapitalizmin’ bu ülkelerde hâkim üretim biçimi olması, merkezi güçlü otoritenin egemen olması sonucunu doğurmuştur. ‘Yukarıdan aşağıya demokratik devrim’ belli ölçülerde gerçekleştirilmiş, üst yapıda feodal ilişkiler genellikle muhafaza edilirken (emeğin feodal sömürüsü sürdürülüp, feodal ideolojiler muhafaza edilirken) alt yapıda kapitalizm egemen unsur haline gelmiştir.</span></p>

      <p class="Alinti para-style-override-12"><span>Bu da, bu ülkelerde, hafif ve orta sanayinin kurulması ve de</span> <span>yerli tekelci burjuvazinin (emperyalizmin en gözde müttefiği olarak) oluşması ve gelişmesi demektir.</span> <span class="char-style-override-2">Ancak gelişen yerli burjuvazi, iç dinamikle değil, emperyalizmle baştan bütünleşmiş olarak gelişmiştir. Böylece I. ve II. genel bunalım dönemlerinde dışsal bir olgu olan emperyalizmin bu dönemde aynı zamanda içsel bir olgu haline gelmiştir.</span> <span>(Gizli işgal esprisi) (abç)</span> <span class="dipp" style="font-size:0.9em;"><a class="footnote-link" href="#footnote-225-134" id="footnote-225-134-backlink">134</a></span></p>

      <p class="paragraf-1">Çayan burada da merkeze pazar sorununu koyuyor. Ama bu kez, yeni sömürgecilik yöntemlerinin sömürge ülkelerde meta pazarını genişlettiğini ileri sürüyor.</p>

      <p class="paragraf-1">“Yukarıdan aşağıya demokratik devrim” bu sonuçları yaratmıştır. Ancak, bu kapitalizm “iç dinamikle” gelişmediği, baştan emperyalizmle bütünleştiği için ülke emperyalizminin gizli işgali altına girmiştir.</p>

      <p class="AARA">“İç dinamiksiz kapitalizm”</p>

      <p class="paragraf-1">THKP-C ve ardılı hareketlerin teorilerini dayandırdıkları en temel görüş, “iç dinamiksiz” kapitalizm görüşüdür. Bunun üzerinde durmak gerekiyor.</p>

      <p class="paragraf-1">Marx, Kapital’in üçüncü cildinde feodal üretim biçiminin kapitalizme dönüşmesinin iki yolu olduğunu söylüyor.</p>

      <p class="paragraf-1">Birincisi, üreticinin ortaçağın kent ekonomilerinin ve loncaların dar sınırlarını aşarak tüccar ve kapitalist olmasıdır. Marx buna “gerçekten devrimci yol” diyor.<span class="dipp"><a class="footnote-link" href="#footnote-225-135" id="footnote-225-135-backlink">135</a></span></p>

      <p class="paragraf-1"><span>İkincisi, tüccarın üretim üzerinde egemenlik kurması, sermayenin tüccarda birikmesidir. Tüccar bu sermayeyi ya endüstriye yatıracak, ya da yatırmayarak elinde tutacaktır. Yatırdığı zaman, loncaların dışında doğan kapitalist üretim giderek loncaları yıkacak, kapitalist gelişme hızlanacaktır. Tüccar sermayesini endüstriye yatırmadığı zaman ise kapitalist gelişme yavaşlayıp gecikecektir.</span></p>

      <p class="paragraf-1">Evet, kapitalist gelişmenin “hızlı”, “devrimcileştirici” ve “yavaş” yolları vardır. Ancak bunların tümü hızlı ya da yavaş, iç dinamiğe sahiptirler. İç dinamiksiz gelişme mümkün değil. Dış nedenlerin, önemli rol oynadığı durumlarda bile bu rol ancak iç dinamiği etkilemek yoluyla gerçekleşiyor.</p>

      <p class="paragraf-1">Türkiye ve Türkiye gibi ülkelerde, kapitalizmin baştan emperyalizmle bütünleşmiş olarak ve tekelci biçimlerde gelişmesi saptaması doğru olmakla birlikte, bu hiçbir biçimde iç dinamiksiz gelişme anlamına gelmiyor. Kapitalizm, bir üretim biçimidir. Hazır elbise gibi giydirilmiyor. Gelişmesi için gerekli koşulların bulunduğu topraklarda gelişiyor.</p>

      <p class="paragraf-1">Marx, 16. ve 17. yüzyılda gerçekleşen coğrafi keşiflerin ve ticaretteki devrimlerin kapitalist üretim tarzına geçişi kolaylaştıran belli başlı öğeler olduğunu, yine de modern üretim biçiminin ilk döneminde –manifaktür dönemi– yalnızca gelişmesi için gerekli koşulların Ortaçağ içinde biçimlendiği yerlerde geliştiğini söylüyor.<span class="dipp"><a class="footnote-link" href="#footnote-225-136" id="footnote-225-136-backlink">136</a></span> Kapitalist gelişme esas olarak, onu kolaylaştıran dış nedenlerin değil, iç koşulların ürünü oluyor.</p>

      <p class="paragraf-1">Bir toplumda “iç dinamiksiz” bir gelişme olduğunu söylemek, o toplumda üretici güçler gelişmiyor ve sınıf mücadelesi yoktur anlamına gelir.</p>

      <p class="paragraf-1">Emperyalizme gelirsek, emperyalizm, “daha önce tarihi olarak ortaya çıkmış olan üretim ilişkisini, iradesi dışında yayar. Burjuvazinin ele geçirdiği ülkelere götürdüğü, makine değildir, ya da herhangi bir üretim aracı değildir. O bu ülkelere sermayeyi taşır.”<span class="dipp"><a class="footnote-link" href="#footnote-225-137" id="footnote-225-137-backlink">137</a></span></p>

      <p class="paragraf-1">Emperyalizm, mal ihracı yerine sermaye ihracıdır. Sermaye ihracı ise, kapitalist üretim ilişkilerinin de ihracı anlamına gelir. Lenin’in emperyalizmle birlikte dünyanın bir bütün olarak sosyalizm için olgunlaştığı saptamasının altında bu gerçek yatıyor. Emperyalizm yolu ile kapitalizm tüm dünyaya yayılmaktadır. Bu eşitsiz bir yayılmadır ve herhangi bir ülkede kapitalizmin gelişmesi son çözümlemede o ülkenin kendi iç koşulları üzerinde gerçekleşir.</p>

      <p class="paragraf-1">Türkiye’de ya da başka bir ülkede feodalizmden kapitalizme geçişte Marx’ın <span class="char-style-override-2">Kapital’</span>de anlattığı “devrimcileştirici” yolun tek yol, ya da iç dinamikli tek yol olduğunu ileri sürmek büyük bir yanlıştır.</p>

      <p class="paragraf-1">Marx, <span class="char-style-override-2">Kapital</span>’in Almanca birinci baskısına yazdığı önsözde fizikçinin fiziksel olguları en tipik ve en normal koşullarda incelediği gibi, kendisinin de kapitalist üretim biçimini ve koşullarını, bunların klasik anayurdu olan İngiltere’yi örnek olarak incelediğini yazdı ve Alman okuyucuyu bundan çıkarak Almanya’da işlerin başka türlü olduğunu düşünme tehlikesine karşı uyardı. Bu uyarıdan sonra da konumuz açısından önemli şu sözleri ekledi:</p>

      <p class="Alinti"><span>Aslında, sorun, kapitalist üretimin doğal yasalarının sonucu olan toplumsal uzlaşmaz çelişkilerin yüksek ya da düşük derecede gelişmiş olması değildir. Sorun, kaçınılmaz sonuçlara doğru demirden bir zorunlulukla işleyen eğilimlerin, yasaların kendileridir. Sanayice daha gelişmiş ülke, daha az gelişmiş olana kendi geleceğinin suretini gösterir.</span><span class="dipp" style="font-size:0.9em;"><a class="footnote-link" href="#footnote-225-138" id="footnote-225-138-backlink">138</a></span></p>

      <p class="paragraf-1">Marx’ın da açıkça söylediği gibi, önemli olan kapitalizmin gelişme düzeyi değil, kapitalizmin bir üretim ilişkisi olarak varlığıdır.</p>

      <p class="paragraf-1">İç dinamiksiz gelişme teorisini savunanların düşünme yöntemine göre ise, başlangıçta iyi kötü bir sermaye birikimi, el zanaatlarına dayalı bir sanayileşme vardır; ama emperyalizm işe karışarak bu doğal gelişmeyi “çarpık”laştırmıştır, ortaya çıkmış sınıfları, üretici güçlerdeki gelişmeyi yok etmiştir.</p>

      <p class="paragraf-1">Almanya ve Türkiye gibi ülkelerde, kapitalizmin, eski feodal sınıfların süreç içinde burjuvalaşmaları yoluyla geliştiği doğrudur. Ancak bu doğrudan örneğin Almanya için iç dinamiği olan, Türkiye için ise olmayan bir kapitalist gelişme şeması çıkarmak son derece keyfi ve sübjektif bir yaklaşımdır.</p>

      <p class="paragraf-1">Türkiye emperyalizmin sömürüsü altında bağımlı bir ülkeydi. Emperyalizmle tekelci sermayenin iç içeliği “gizli işgal”i değil, Türkiye kapitalizminin dünya kapitalist ekonomisiyle bütünleşmesini anlatmaktadır. Bu anlamda emperyalizmin “iç olgu” olduğu doğrudur. Bundan, Türkiye’de sınıfların karşılıklı yer alımlarıyla ilgili ters sonuçlar çıkarmak ise, olgulara sınıf açısından bakmayan bir yaklaşımdır. Bir yanda emperyalizm ve işbirlikçileri, öte yanda tüm ulus ya da halk. Böyle bir mevzilendirme sınıf bakışından yoksundur.</p>

      <p class="AARA">“Suni denge-öncü savaş”</p>

      <p class="paragraf-1">“İç dinamiği ile gelişmeyen kapitalizm” ve “gizil işgal” M. Çayan’daki “nisbi refah”, “suni denge”, “sömürge tipi faşizm”, “politikleşmiş askeri savaş stratejisi”, “sürekli milli kriz”, “evrim-devrim iç içeliği” kavram ve kategorilerine analık eden temel düşüncedir.</p>

      <p class="paragraf-1">Aşağıdaki aktarmalar bu saptamayı doğruluyor:</p>

      <p class="Alinti para-style-override-11"><span>Yeni sömürgecilik metodu bir yandan emperyalizmin ülkeye iyice yerleşmesi (yani emperyalizmin sadece dışsal bir olgu değil, aynı zamanda içsel bir olgu haline gelmesi) sonucunu doğururken, öte yandan geri bıraktırılmış ülkelerde, geçmiş dönemlere kıyasla, izafi olarak -feodalizmin etkin olduğu, eski sömürgecilik dönemine kıyasla- belli ölçülerde pazarın genişletilmesine paralel olarak toplumsal üretim ve nisbi refahı artırmıştır.</span></p>

      <p class="Alinti para-style-override-25"><span>Bunun sonucu olarak, geri bıraktırılmış ülke içindeki çelişkiler görünüşte yumuşamış (feodal döneme kıyasla) halk kitlelerinin düzene karşı tepkisi ile oligarşi arasında suni bir denge kurulmuştur. Emperyalist işgal gizlendiği için –emperyalizm aynı zamanda içsel bir olgu haline geldiği için– halk kitlelerinin milliyetçi tepkileri, gâvura alerjisi nötralize olmuştur.</span></p>

      <p class="Alinti para-style-override-12"><span>(...) Artık geri bıraktırılmış ülkelerdeki oligarşik devlet aygıtı, mevcut üretim ilişkilerini –buna ülkedeki kapitalizm iç dinamikle gelişmediği için, emperyalist üretim ilişkileri demek yanlış olmayacaktır– uzun bir süre koruyabilecek seviyeye gelmiş, bu ülkelerdeki halk kitlelerinin özellikle geniş emekçi yığınlarının tepkileri pasifıze edilerek bu tepkiler ile oligarşi arasında suni bir denge kurulmuştur. (Bu durum, pasifızmin, revizyonizmin bu ülkelerdeki maddi dayanağını teşkil etmektedir.)</span><span class="dipp" style="font-size:0.9em;"><a class="footnote-link" href="#footnote-225-139" id="footnote-225-139-backlink">139</a></span></p>

      <p class="paragraf-1">Suni dengenin iki temel nedeni var: Biri, pazarın genişlemesi ve nisbi refahın artması, ikincisi “gizli işgal”dir. Gizli işgal, ancak uzun süreli halk savaşı ile kaldırılabilir.</p>

      <p class="Alinti para-style-override-24"><span>Oligarşi</span> <span>ile halkın düzene memnuniyetsizlik ve genellikle bilinçsiz tepkileri arasında kurulmuş olan suni dengeyi bozmanın, kitleleri devrim saflarına çekmenin temel mücadele metodu silahlı propagandadır.”</span><span class="dipp" style="font-size:0.9em;"><a class="footnote-link" href="#footnote-225-140" id="footnote-225-140-backlink">140</a></span> <span>Çayan’a göre, toplumsal yaşam, iki karşıt arasındaki dengeye dayanan ve bu dengenin ancak dışsal ya da öncü bir gücün mücadelesi ile değiştirileceği statik bir olgudur.</span></p>

      <p class="Alinti para-style-override-27"><span>(...) Emperyalist hegemonya altındaki ülkelerde (...) evrim ve devrim aşamaları (Çarlık Rusya’sında olduğu gibi zayıf da olsa) içsel dinamikle kapitalizmin geliştiği ülkelerdeki gibi kesin çizgilerle ayrılamaz. Bu tip ülkelerde devrim aşaması kısa bir aşama değil, oldukça, uzun bir aşamadır. Evrim aşamasının nerede bittiğini, devrim aşamasının ise nerede başladığını tespit etmek fiilen imkânsızdır. Her iki aşama içice geçmiştir.</span><span class="dipp" style="font-size:0.9em;"><a class="footnote-link" href="#footnote-225-141" id="footnote-225-141-backlink">141</a></span></p>

      <p class="Alinti para-style-override-12"><span>Bu ülkelerdeki emperyalist hegemonya bağımsız bir milli burjuvazinin gelişmesine engel olduğundan ülke kapitalist bir</span> <span>ülke olsa bile, var olan kapitalizm kendi iç dinamiğiyle gelişmediğinden çarpıktır, emperyalizme göre biçimlenmiştir. Emperyalist hegemonya toplumun kendi iç dinamiği ile gelişmesine engel olduğu için ülke alt yapı ilişkilerinden üst yapısına kadar, milli bir kriz içindedir.</span><span class="dipp" style="font-size:0.9em;"><a class="footnote-link" href="#footnote-225-142" id="footnote-225-142-backlink">142</a></span></p>

      <p class="paragraf-1">Görüldüğü gibi, M. Çayan’ın bütün çözümlemelerinin teorik dayanağı iç dinamiksiz gelişmedir.</p>

      <p class="paragraf-1">Bu konuda son bir aktarma daha yapacağım. M. Çayan’a göre “1923 devrimi... bir milli devrimdir. (...) feodal-komprador devlet mekanizması parçalanmış yerine, tek parti yönetimi altında küçük burjuvazinin diktatörlüğü egemen kılınmıştır... Ekonomik-plandaki yönetimi ise özetle şudur: Özel mülkiyet ve kârı temel alan (başka türlü olması eşyanın tabiatına aykırıdır) kendi sınıfsal ve de ekonomik örgütlendirilmesini genişleten, giderek de milli burjuvazi sınıfını yetiştirmeye yönelik, küçük üretime dayanan özünde boş bir milli ekonomi yaratılmıştır.”<span class="dipp"><a class="footnote-link" href="#footnote-225-143" id="footnote-225-143-backlink">143</a></span></p>

      <p class="paragraf-1">M. Çayan, Mustafa Kemal’i “küçük burjuva”, Kemalizmi de küçük burjuvazinin en sol, en radikal, antiemperyalist kesimi olarak değerlendiriyordu.</p>

      <p class="paragraf-1">Mahir Çayan, <span class="char-style-override-2">Kesintisiz Devrim</span>’de bunları yazdığı paragrafa bir dipnot düşmüş. Şöyle:</p>

      <p class="Alinti para-style-override-11"><span>“... Kemalizmi bir ideoloji, asker-sivil aydın zümrenin bir ideolojisi olarak ele alırsak takip edilecek kitle çizgisi ayrı olur, Kemalizmi asker-sivil aydın zümrenin sol kanadının, emperyalizme karşı, milliyetçilik tabanında takındıkları, milli kurtuluşçu politik tutum olarak ele alırsak ayrı olur... Bilindiği gibi geri bıraktırılmış ülkelerdeki küçük burjuvazinin nitelediği kapitalist-emperyalist ülkelerdekinden farklıdır. Tavır bakımından bu sınıfı üç grupta mütalaa etmek gerekir. Bu gruplardan birisi, gerici ittifakın içinde yer alır, biri de kontrol kulesine çıkarak sonucu bekler. Üçüncü grup ise, ‘radikal ulusal’ sınıflar hareketine katılır, milliyetçilik tabanında antiemperyalist bir tavır alır.</span></p>

      <p class="Alinti para-style-override-12"><span>İşte Kemalizm, küçük burjuvazinin en sol, en aydın kanadının milli kurtuluşçu politik tutumudur... Kemalistler için ülkemizdeki, asker-sivil zümrenin jakobenleri diyebiliriz.”</span><span class="dipp" style="font-size:0.9em;"><a class="footnote-link" href="#footnote-225-144" id="footnote-225-144-backlink">144</a></span></p>

      <p class="paragraf-1">Bu dipnot, Kemalizmle ilgili görüşlerde iki noktada değişik bir yaklaşım benimsendiğini gösteriyor. Bir: Kemalizm bir “ideoloji” olarak değil, hareket, “tavır alış” olarak değerlendiriliyor. İki: “Sivil-asker aydın zümre”nin tümüne artık antiemperyalist bir misyon verilmiyor. “Sivil-asker aydın zümre”yi toptan devrimci bir ittifak gücü olarak gören anlayıştan kopuluyor ve Kemalizme “ideolojik” olarak sahip çıkılmıyor.1920’lerdeki “antiemperyalist” tavır alışın 1970’lerde tekrarlanabileceği umudu ise sönmektedir.</p>

      <p class="paragraf-1">1923, “milli, antiemperyalist” bir devrimdir. Oysa, şimdi Türkiye emperyalizminin işgali altında ekonomisi gayri milli bir ülkedir. Çayan, bu anlayış değişikliğini açıklamak için araya bir “karşı devrim” sokmak zorundaydı. THKP-C savunmasında, 1950 iktidar değişikliğinin bir ‘karşdevrim” alarak değerlendirmesi, bu “zorunluluğun” sonucudur.<span class="dipp"><a class="footnote-link" href="#footnote-225-145" id="footnote-225-145-backlink">145</a></span></p>

      <p class="AARA">Gelenek ve THKP-C</p>

      <p class="paragraf-1">M. Çayan ve THKP-C belirledikleri ve uygulamasına koyuldukları mücadele yolunda yürürken bu yola uygun bir teori de geliştirmeye çalışıyorlardı. Düzen dışı ve karşıtı bir pratik koydular ortaya. Teorilerini de esas olarak bu pratik biçimlendirdi.</p>

      <p class="paragraf-1"><span>Kuşkusuz, THKP-C kopuşu ve devrimci eylemleri yalnızca giriştiği pratiklerle açıklanamaz. İdeolojik çerçevede de olsa işçi sınıfının öncülüğünün savunulması, THKP’nin kendini proletaryanın bağımsız örgütü olarak tanımlaması, asker-sivil zümrenin demokratik devrimde önderliği ve devrimciliği görüşlerinden uzaklaşılması kopuşun ideolojik bir içeriğe de sahip olduğunu gösteriyor. En açık ve doğru kavrayışlardan biri burjuva devlet ve ordu değerlendirmesindedir. Marksizm-Lenizmin devlet konusundaki klasik ve dosdoğru görüşlerine sahip çıkılması THKP-C’nin düzen dışı var oluşunun ideolojik temellerinden biridir.</span></p>

      <p class="paragraf-1"><span class="char-style-override-2">Bütün Yazılar’</span>dan aktarıyorum:</p>

      <p class="Alinti para-style-override-11"><span>Devlet aygıtı, bürokrasi ve militarizmi ile bir bütün olarak egemen sınıfların bir baskı örgütüdür.</span></p>

      <p class="Alinti para-style-override-21"><span>Devrim, halkın devrimci girişimleriyle aşağıdan yukarı mevcut devlet cihazının parçalanarak politik iktidarın ele geçi</span><span>rilmesi ve bu iktidar aracılığıyla yukarıdan aşağıya daha ileri bir üretim düzeninin örgütlenmesidir... Oligarşi, tasfiyeler ve yeniden düzenlemelerle orduyu iç savaş ordusu haline getirerek doğrudan vurucu güç haline getirmektedir.</span><span class="dipp" style="font-size:0.9em;"><a class="footnote-link" href="#footnote-225-146" id="footnote-225-146-backlink">146</a></span></p>

      <p class="paragraf-1">THKP-C çıkışında hem süreklilik hem de kopuş var.</p>

      <p class="Alinti para-style-override-11"><span>Türkiye’deki Marksist hareket şerefli bir mücadele tarihine sahiptir. CHP ve DP yönetimlerinin karanlık yıllarında, siyasi ilticanın en olgun olduğu yıllarda, Türkiyeli proleter devrimciler yiğitçe ve mertçe mücadeleler vermişlerdir. Türkiyeli proleter devrimci hareket içinde siyasi ilticaya karşı baş eğmez bir mücadele içinde olan arkadaşlarımız daima biz genç proleter devrimciler için örnek olmuşlar ve büyük değer taşımışlardır. Ama bu geçmişteki mücadelenin hatalarını eleştirmeyeceğiz anlamına gelmez. Bugün ve yarın için doğru olan politika dünün eleştirisinden çıkar.</span></p>

      <p class="Alinti para-style-override-12"><span>Biz, Türkiye’deki Marksist hareketin tarihine sonuna kadar saygılıyız. Ve onun bir devamı olarak kendimizi görmekteyiz.</span><span class="dipp" style="font-size:0.9em;"><a class="footnote-link" href="#footnote-225-147" id="footnote-225-147-backlink">147</a></span></p>

      <p class="paragraf-1">M. Çayan çıkış dönemindeki bu değerlendirmeden sonra kopuşu ve kopuşun içinden çıktığı ortamın izlerini taşıdıklarını kabul ediyor:</p>

      <p class="Alinti"><span>Bilindiği gibi, Türkiye solunda uzun yıllar revizyonizmin, pratiğe ışık tutmayan entelektüel tahlilleri, kuyrukçu çalışma tarzı ve iğrenç ilişkileri ile etkisi yönlendirici unsur olmuştur.</span><span class="dipp" style="font-size:0.9em;"><a class="footnote-link" href="#footnote-225-148" id="footnote-225-148-backlink">148</a></span></p>

      <p class="paragraf-1">Aynı yerde birkaç paragraf sonra <span class="char-style-override-2">Kurtuluş’</span>un birinci sayısında yayınlanan bir yazıdan bu geçmişin kendileri üzerindeki etkileri ile ilgili bir aktarma yapıyor:</p>

      <p class="Alinti para-style-override-11"><span>Bu hareket revizyonizmin uzun yıllar etkin olduğu bir ortamda yeşermiş, gelişmiş ve güçlenmiştir. O yüzden işler ne</span> <span>kadar sıkı tutulursa tutulsun, başlangıçta şu veya bu ölçüde bu ortamın izlerini içinde taşıyacaktır. Tersini düşünmek idealizmdir. Bu kalıntılar savaş içinde, savaşıla savaşıla atılacaktır.</span><span class="dipp" style="font-size:0.9em;"><a class="footnote-link" href="#footnote-225-149" id="footnote-225-149-backlink">149</a></span></p>

      <p class="Alinti para-style-override-21"><span>...Dilimiz, terminolojimiz ve tahlillerimiz genel olarak dünya devrimci pratiğinin, özel olarak da pratiğimizin ürünü olmalıdır.</span><span class="dipp" style="font-size:0.9em;"><a class="footnote-link" href="#footnote-225-150" id="footnote-225-150-backlink">150</a></span></p>

      <p class="paragraf-1">Mahir Çayan, THKP-C’nin eksik ve fazla yönleriyle, Türkiye solunun, aynı zamanda dünya devrimci pratiğinin ve esas olarak da Türkiye pratiğinin bir ürünü olduğunu anlatıyor.</p>

      <p class="paragraf-1">THKP-C eylem çizgisinin savunulmasında Küba deneyimi sık sık başvurulan örneklerden biri, belki de başlıcasıdır. “Silahlı propagandayı” ve “öncü savaşı” reddeden “pasifist”lerin, “Lenin’de böyle bir çarpışma biçimi yoktur. Sorunu bu şekilde ele alış, her şeye silahın ucundan bakmaktır... vs.” yolundaki eleştirilerini şöyle karşılıyor:</p>

      <p class="Alinti para-style-override-11"><span>Aslında teslimiyetçiliğe ideolojik kılıftan başka bir şey olmayan bu iddiaların ciddiye alınacak bir tarafı yoktur. Şu kadarını söyleyelim ki, bu dönemde bir devrim olmuştur. (Küba devrimi kastediliyor -HY) Ve bu devrimi yapanlar, işe silahlı propagandayı temel çarpışma biçimi olarak ele alıp, öncü savaşı ile başlamışlardır. Bu tarihsel durumu, bu Leninist çalışma biçimini temel alan devrimci hareketler bugün dünyanın kırlık bölgelerinde halkların kurtuluş destanını yazmaktadırlar.</span><span class="dipp" style="font-size:0.9em;"><a class="footnote-link" href="#footnote-225-151" id="footnote-225-151-backlink">151</a></span></p>

      <p class="Alinti para-style-override-21"><span>Küba devrimi, çalışma tarzıyla, takip ettiği rota itibariyle bu tarihsel dönemin özelliklerinin bir sonucudur. Bir başka deyişle, Marksizm-Leninizmin, bu tarihsel dönemin pratiğine uygulanmasının bir sonucudur. (Küba proleter devrimi hariç bütün devrimler, iki evren savaşının altüst oluşları içinde olmuştur). Silahlı propagandanın temel mücadele biçimi olması ve de halkın devrimci öncülerinin savaşı, Marksizm Leninizmin evrensel tezlerinin bu somut tarihsel durumun pratiğine uygulanması sonucu ortaya çıkmış olan, bütün sosyalist hegemonya altında olan ülkelerin proleter devrimcilerinin Bolşevik çizgisidir.</span><span class="dipp" style="font-size:0.9em;"><a class="footnote-link" href="#footnote-225-152" id="footnote-225-152-backlink">152</a></span></p>

      <p class="paragraf-1">Mahir Çayan’ın vardığı bir önemli sonuç daha var. 12 Mart’ tan sonra, temsili demokrasinin sona ermesi, asker-sivil aydın zümre içindeki ayrışmalar, silahlı propagandanın “açık faşizme” erken doğum yaptırması vb. nedenleri sıraladıktan sonra şu sonuca varıyor:</p>

      <p class="Alinti"><span>Bütün bunların anlamı, kaba deyişle, ülkemizin Latin Amerika ülkelerinden farksız bir ülke haline gelmesidir.</span><span class="dipp" style="font-size:0.9em;"><a class="footnote-link" href="#footnote-225-153" id="footnote-225-153-backlink">153</a></span></p>

      <p class="paragraf-1">Sonuç olarak, THKP-C hareketinin düşünsel kaynakları içinden çıktığı Türkiye sol hareketi, Çin devrimi teori ve pratikleri ve Latin Amerika devrimci pratikleridir. THKP-C düzene ve içinden çıktığı yapılara başkaldıran bir pratiğe girmiş, kendi pratiğini ve bu pratiğe uyan öteki pratikleri teorileştirerek kimi zaman aynen alarak sistemini kurmuştur.</p>

      <p class="paragraf-1">THKP-C görüşlerinin oluşumunu bunların dışında kaynaklara bağlama çabaları inandırıcı ve doğru değil. Mahir Çayan’ın gerilla teorisini Tinbergen’den aldığı, ya da çeşitli kitaplardan bölümlerini birleştirerek çıkardığı türünden spekülatif açıklamalar yapılıyor. Bunların ikisi üzerinde kısaca durmak istiyorum. Yalçın Küçük şöyle yazıyor:</p>

      <p class="Alinti para-style-override-11"><span>THKP-C önderleri TİP üyesi üniversite öğrencileridir ve legal TİP içinde yetiştikten kısa bir zaman sonra Mihri Belli’nin TİP muhalefetinin kadrolarını oluşturuyorlar. Bu objektif durumdan ve buraya kadar geliştirilen düşüncelerden bir sonuç çıkıyor: THKP-C, TİP ve YÖN çizgilerinin çocuğudur.</span></p>

      <p class="Alinti para-style-override-21"><span>Ancak her iki çizgide de olmayan bir otomatizmi içeriyor, en zayıf yanını oluşturuyor. Otomatizmin bir yanında suni denge var ve diğer yanında ise Tinbergen’in Cobweb Teoremi’nden ilhamını alan gerillanın örümcek ağı hipotezi var.</span><span class="dipp" style="font-size:0.9em;"><a class="footnote-link" href="#footnote-225-154" id="footnote-225-154-backlink">154</a></span></p>

      <p class="paragraf-1"><span>TİP, 60’larda tüm Türkiye solcularının toplanma merkeziydi. Ama, THKP, TİP’e muhalefetle gelişen MDD çizgisinden ve hem TİP hem MDD’ye tepki ve onlardan kopuş süreci içinde</span> <span>şekillendi.</span></p>

      <p class="paragraf-1">Mahir Çayan ve arkadaşlarının kır-kent gerillası, bunların birinden ötekine geçiş, halk savaşı tezleri için Tinbergen’den ilham aldıklarını ileri sürmek son derece kurgusaldır. Dünyanın birçok yerinde, canlı pratik örnekleriyle ve her çeşidiyle gerillacılığın yükseliş dönemini yaşadığı, bunların belleklerde tap taze olduğu bir dönemde, bu örneklerin ve onların teorik formülasyonlarının bütün dünyada ilgi ve sempati topladığı bir zamanda, bunlar dururken Mahir Çayan’ın “Cobweb teoremi”nden “gerillanın örümcek ağı hipotezi”ni çıkardığını, teorisindeki açığı burjuva iktisat kitaplarındaki bilgilerle tamamladığını söylemek hem temelsiz bir kurgu, hem de THKP-C oluşumuna yöneltilmiş haksız bir eleştiridir. Kurgudur, çünkü salt düşüncede yapılan bir yakıştırmadan öte hiçbir kanıtı yoktur. “Tinbergen’in Cobweb hipotezinde de bir açıklayıcı gerekçe yoktur... kent ve kır gerillalarının birbirini artırarak etkilemesi yalnızca talihli bir sonuçtur”, “Mahir Çayan Siyasal Bilgiler Fakültesi’nde iktisat ve maliye bölümü öğrencisidir.”<span class="dipp"><a class="footnote-link" href="#footnote-225-155" id="footnote-225-155-backlink">155</a></span> O halde, M. Çayan bu teoremi Tinbergen’den almıştır. Bu mantıkla her şeyi birbirine benzetmek mümkün.</p>

      <p class="paragraf-1">Eski arkadaşları da, PDA’cı olduktan sonra M. Çayan’ın bu kez başka kaynaklardan kopyacılık yaptığına “tanıklık” ettiler. Hepsi de eski THKP-C üye ve taraftarı olan ve sonra ayrılıp PDA’ya geçen 5 kişi 1979 yılında <span class="char-style-override-2">Aydınlık</span> gazetesinde kendileriyle yapılan söyleşide şunları söylediler:</p>

      <p class="Alinti para-style-override-11"><span>Kamil Dede: Hapishaneye Joao Quartum’un bir yazısı gelmişti: ‘Brezilya devrimi ve Regis Debray’. Kesintisiz devrim satır satır bu yazı gibiydi. Politikleşmiş Askeri Savaş Stratejisi de bu yazıdan alınmıştır.</span></p>

      <p class="Alinti para-style-override-19"><span>Necmi Demir: İlk başlarda görüşler tam Che Guevera-Lin Biao karışımıydı. Eylemler döneminde Latin Amerika etkisi ağır basıyordu. Kaçıştan sonraki Kesintisiz Devrim II-III’de Rusya’ya yaklaşma eğilimi görülüyor.</span></p>

      <p class="Alinti para-style-override-19"><span>“lkay Demir: Kesintisiz Devrim II-III’de revizyonist yazar Vargo’dan satır satır kopya vardı. Bu yazı Kruşçev’in tezlerine dayanıyor.</span></p>

      <p class="Alinti para-style-override-12"><span>Necmi Demir: Aslında çeşitli görüşleri alıp birleştiriyordu. Yani eklektikti. Örneğin Türkiye ile ilgili görüşleri aynen İsmail Cem’in Türkiye’de Geri Kalmışlığın Tarihi kitabından alınmıştır. Emperyalizm teorisi Kruşçev ve Varga’dandı. Psikolojik yıpratma Marighella’dan alınmıştı.”</span><span class="dipp" style="font-size:0.9em;"><a class="footnote-link" href="#footnote-225-156" id="footnote-225-156-backlink">156</a></span></p>

      <p class="paragraf-1">Mahir Çayan’ın görüşlerinin eklektik olduğu doğrudur. Ama yöntem THKP-C teorisini okuduğu kitaplardan aktarmalarla oluşturmak değil, tersine dünya ve Türkiye’deki kendi pratiklerinden çıkardığı ilk teorik çerçeveyi, buna uygun her türlü kaynaktan yararlanarak geliştirmektir. Başka türlü, Çayan’ı Tinbergenci ya da Kruşçevci yapmak türünden saçma sonuçlara varılır. Ayrıca, THKP-C çizgisini 23 yaşındaki genç bir önderin kafasında gelişen düşünceler olarak ele almak da sübjektivizmdir. Bu konuda Ertuğrul Kürkçü’nün söyledikleri, yaşanmış olanın gerçeğe daha uygun bir öyküsünü veriyor:</p>

      <p class="Alinti"><span>THKP-C’nin Mihri Belli ayrılığı sonrasında edindiği yeni yönelimin yalnızca Mahir Çayan’ın kafasından çıkmış olan bir fikirler manzumesi olduğu yargısı onun teorik evrimini değerlendirmek bakımından sık sık düşülen bir başka yanılsamadır. THKP-C’nin siyasal ve teorik kavramlar katalogunda yer alan kavramların ve mücadele biçimlerinin büyük bir çoğunluğu, 1960’ların sonu ve 1970’lerin başında Latin Amerika’nın birçok ülkesinde, Sri Lanka’da (Seylan), Yemen’de, Omman’da da hareket halinde olan birçok Halk Kurtuluş Cephesi’nin, ordusunun, partisinin benimsendiği bir genel stratejik hattın, önderliğini Küba Komünist Partisi’nin ve onun öncülüğünde kurulmuş olan OLAS (Latin Amerika Halkları Dayanışma Örgütü) ve OSPAAAL’ın (Asya, Afrika ve Latin Amerika Halkları Dayanışma Örgütü) yürüttüğü bir uluslararası devrimci akımın içinden geliyordu.</span><span class="dipp" style="font-size:0.9em;"><a class="footnote-link" href="#footnote-225-157" id="footnote-225-157-backlink">157</a></span></p>

      <p class="paragraf-1">THKP-C hareketini, doğduğu zamanın dünya ve Türkiye ortamı, içinden çıktığı hareketlerden temel kopuş noktaları ve formüle ettiği görüşler bütünlüğü içinde ele almayan değerlendirmelerin bu hareketi anlamaları ve doğru çözümlemeleri mümkün değil. THKP-C ardılı bazı hareketlerin düştüğü çözümsüzlüğün altında da, çok özgün koşulların ürünü olan THKP-C’yi, farklı koşullarda aynen yineleme çabaları yatıyor.</p>

      <p class="AARA">Özgünlükler ve değerlendirme</p>

      <p class="paragraf-1">THKP-C’nin onu Türkiye’nin en önemli sol akımlarından biri durumuna getiren bir başka özelliği daha vardı.</p>

      <p class="paragraf-1">THKP-C hareketi, gizli ve dar bir gerilla hareketi olarak doğmadı. Tersine, Türkiye’de toplumsal muhalefetin yükseldiği bir dönemde son derece geniş bir alan üzerinde yürütülen, yaygın, açık ve militan bir ön mücadele sürecinin içinden çıktı.</p>

      <p class="paragraf-1"><span>THKP-C önderlerinin çoğu TİP’te çalıştılar. Eylemlerine katılarak toplumun çeşitli kesimleriyle canlı ilişkiler kurdular. MDD hareketi de toplumsal dinamiklerle bağlı, canlı bir hareketti.</span></p>

      <p class="paragraf-1"><span>İkincisi, THKP-C ve THKO da o yılların en hareketli toplum kesimi olan öğrenci gençlik</span> <span>içinde biçimlendiler. Türkiye, 1958’den 60’ların sonuna kadar olan dönemde gençlik hareketinin toplumsal muhalefet içinde aktif ve etkin rol oynadığı sayılı ülkelerden biriydi. Kırdan kente göçün ve parasız eğitim olanaklarının sonucu olarak hem üniversiteli sayısı artmış, hem de üniversite öğrencileri içinde emekçi ve orta katman çocuklarının oranı yükselmişti. Öğrenci gençlik, 27 Mayıs öncesinde DP iktidarına karşı yürütülen demokratik eylemlerin en önünde yer almıştı ve gençlik içinde düzene karşıtlık, sınıf atlayarak düzenle bütünleşme eğiliminden çok daha ağır basıyordu. Böyle bir ortamda ortaya çıkan FKF ve daha sonra Dev-Genç yığınsal ve militan gençlik örgütlenmeleriydi. Siyasallaşması ile bölünmesi atbaşı gitti ama, 1969’a kadar gençliğin özellikle de üniversiteli gençliğin önemli bir bölümü Dev-Genç içinde örgütlüydü.</span></p>

      <p class="paragraf-1">THKP-C önderlerinin önemli bir bölümü, en başından gençlik hareketi içinde aktif militan görevler alan ve adım adım önder konumlara yükselen kimselerdi. Dev-Genç faaliyetleri sırasında toplumun birçok kesimiyle ve ordu içindeki bir bölüm subayla da ilişkiler kurmuşlardı.</p>

      <p class="paragraf-1">Ertuğrul Kürkçü’den okuyoruz:</p>

      <p class="Alinti"><span>...THKP-C, gerçekte Türkiye’de herhangi bir politik grubun olabileceğinden kat kat daha fazla bir temas şebekesine ve ideolojik etkileşim alanına sahipti. Onun ‘askeri’ yenilgisini ‘moral ve politik’ bir kazanıma dönüştürebilmesini sağlayan bu yaygın ve belki de bu durumda bir avantaja dönüşecek gevşek-kitlesel ilişkiler ağının maddesi oldu.</span><span class="dipp" style="font-size:0.9em;"><a class="footnote-link" href="#footnote-225-158" id="footnote-225-158-backlink">158</a></span></p>

      <p class="paragraf-1">THKP-C’nin onu kendisinden sonraki ardıllarından ayıran en önemli özelliği budur. THKP-C geniş ve yaygın bir alanda yürütülen toplumsal mücadele pratiğinden çıktı. Gizli, bilinmeyen, dar bir gerilla hareketi olarak değil, yükselen toplumsal muhalefetin diri ve etkin bir kesiminin kendini düzen dışı ve karşıtı bir örgütlenmeye dönüştürmesiyle oluştu.</p>

      <p class="paragraf-1"><span>THKP-C’nin örgüt yaşamı kısadır ve hiçbir zaman da programı, tüzüğü, organları, yukarıdan aşağıya ve aşağıdan yukarıya işleyişiyle sözcüğün gerçek anlamında bir parti ve örgüt düzeyine ulaşamadı; THKP-C Genel Komitesi kendisini oluşturduğu Aralık 1970’ten 30 Mart 1972’ye kadar hiçbir tam üyeli toplantı yapmadı. THKP-C tüzüğünün “</span><span class="char-style-override-2">Partinin Teşkilat Prensiple</span><span class="char-style-override-2">ri ve Organları</span><span>” başlığını taşıyan 5. maddesinde, “bütün… alanlar arasında ilişki ve güdümü sağlamakla yükümlü Genel Komite’nin çok seyrek ve olağanüstü durumlarda, ‘partinin genel durumu ile ilgili önemli bir karar alınacağında ve felaket anında toplanacağı’” yazılmasına rağmen, 12 Mart muhtırası verildiğinde ve silahlı mücadelenin başlatılması kararlaştırıldığında bile toplanma fırsatı bulamadı.</span></p>

      <p class="paragraf-1">THKP-C ile ilgili tüm bilgi ve verileri topladığımızda varılması gereken sonuç şu oluyor: THKP-C sınıf yapısı ve temeliyle, teorisi taktiği ve örgütsel biçimlenişi ile devrimci demokrat bir hareketti. Türkiye kapitalizminin 1960’lardaki azgelişmişliğinde anlatımını bulan toplumsal koşulların ürünü olan sayıca kabarık ve yaygın orta katmanların varlığı bu dönemdeki devrimci demokrat etkinliğin de temeli oldu.</p>

      <p class="paragraf-1">Devrimci demokrat akımın, Türkiye’de burjuva demokrat hareketin son barutunu tükettiği bir dönemde olağanüstü bir canlanma göstermesi rastlantı değil. Burjuvazinin demokratlığını yitirmesinin, küçük burjuvaziyi radikalleştiren bir etkisi oldu.</p>

      <p class="yeniara"><span>2. THKO</span></p>

      <p class="paragraf-1">Bu bölümün girişinde değindiğim THKO’nun arkasında sınırlı yazı ve belge bırakan bir hareket-örgüt olma gerçeğini bu hareketin içinden gelen Teslim Töre şöyle özetliyor:</p>

      <p class="Alinti"><span>İdeolojik-programatik planda, THKO, kendi aralarında ideolojik-programatik bakımdan bir ön çalışma yaparak belli bir teorik birikim ve ideolojik birlik oluşturmuş, bu birikimin örgütsel ifadesi olarak kurulmuş bir örgüt değildi. THKO pratiğe dayalı bir hareket olarak doğdu ve öyle kaldı.</span><span class="dipp" style="font-size:0.9em;"><a class="footnote-link" href="#footnote-225-159" id="footnote-225-159-backlink">159</a></span></p>

      <p class="paragraf-1">Aynı yazıda şunlar da var:</p>

      <p class="Alinti"><span>Örgütsel planda: THKO, önceden bu isimle planlanmış, tüzüğü oluşturulmuş ve bir araya gelen kadroları tarafından bir kongre ya da konferans yapılarak kurulmuş bir örgüt olarak doğmadı. THKO tamamen eylem içinde, eylemlerin ürünü olarak doğdu. İlk etapta birçok silahlı eylemler gerçekleştirildi. Bu eylemlerle örgüt kamuoyuna ilan edildi.</span><span class="dipp" style="font-size:0.9em;"><a class="footnote-link" href="#footnote-225-160" id="footnote-225-160-backlink">160</a></span></p>

      <p class="paragraf-1">THKO’dan bir başka isim Mustafa Yalçıner ise oluşumu şöyle anlatıyor:</p>

      <p class="Alinti"><span>69 içinde gençlik hareketinin ihtiyaçlarının ötesinde silahlı eylemler gerçekleştirmeye başlayan devrimci militanların önemli bir kısmı silah ve savaş eğitimi için aynı yıl Filistin’e gidip döndü ve ‘70 Ankara ve İstanbul gruplarının birleşmesiyle THKO’nun kurulduğu yıl oldu. THKO’nun örgütleyicisi ve siyasal ideolojik yönlendiricisi Hüseyin İnan, popüler önderi ve İnan ile birlikte sürükleyicisi Deniz Gezmiş’ti. Kurucu militanlar arasında Yusuf Aslan, Sinan Cemgil, Cihan Alptekin, Alpaslan Özdoğan ve bir dizi gençlik önderi bulunuyordu.</span><span class="dipp" style="font-size:0.9em;"><a class="footnote-link" href="#footnote-225-161" id="footnote-225-161-backlink">161</a></span></p>

      <p class="paragraf-1">1970 yazında Bursa Cezaevi’nden çıkan Deniz Gezmiş ile Filistin dönüşü yakalanıp kısa süre sonra tahliye olan Hüseyin İnan bir araya gelerek silahlı mücadele hazırlığına başlamak üzere ODTÜ yurtlarında üslendiler.</p>

      <p class="paragraf-1">1971 kışında kır ve kent gerillası yürütmek üzere iki gruba ayrıldılar. Teslim Töre, Hacı Tonak, Mustafa Çubuk, Mustafa Yalçıner, Metin Güngörmüş, Kadir Manga, Alpaslan Özdoğan esas mücadele alanı olarak belirlenen kırsal alana geçerken, Hüseyin İnan, Deniz Gezmiş, Sinan Cemgil, Yusuf Aslan Ankara’da silahlı propaganda amaçlı kent gerillası hazırlıklarına yoğunlaştılar.</p>

      <p class="paragraf-1">1971 kışında Emek İş Bankası soygunu, Balgat’taki ABD tesisi baskını eylemlerinden sonra 4 ABD erini kaçırdılar ve THKO ile ilgili önemli belgelerden olan bildiriyi de bu eylemden sonra yayımladılar. THKO önderleri Ankara’da hareket olanaklarının daralmasıyla kırsal alanda, Malatya Akçadağ civarında oluşturulan üsse geçmek üzere Ankara’dan ayrıldılar. Deniz Gezmiş ve Yusuf Aslan 16 Mart 1971’de Sivas Şarkışla/Gemerek’te, Hüseyin İnan 23 Mart’ta Kayseri’de yakalandılar. 31 Mayıs’ta ise Kürecik’teki ABD radar üssüne saldırı düzenlemek üzere hareket halinde olan THKO grubu köylülerin ihbarı üzerine İnekli köyü yakınlarında Jandarma tarafından kuşatıldı. Çatışmada, Sinan Cemgil, Alpaslan Özdoğan ve Kadir Manga öldürüldüler. Mustafa Yalçıner ağır yaralandı. Hacı Tonak teslim oldu. Ahmet Erdoğan ve Metin Güngörmüş ise kuşatmayı kırıp kaçmayı başardılar.</p>

      <p class="paragraf-1"><span>İstanbul’da yapılan fidye ve banka soygunu eylemlerinden sonra önce Ömer Ayna İstanbul’da, Cihan Alptekin ve Tayfun Cinemre Tekirdağ’da yakalandılar. 29 Kasım’da Nahit Tören yakalandı.</span></p>

      <p class="paragraf-1">Kasım 1971’de Cihan Alptekin ve Ömer Ayna Kartal Maltepe Askeri Cezaevi’nden Mahir Çayan’larla birlikte kaçtılar. Cihan Alptekin’le Ömer Ayna’nın Kızıldere’de Mahirlerle birlikte öldürülmeleri ve Deniz Gezmiş, Yusuf Aslan ve Hüseyin İnan’ın 6 Mayıs 1972’de idam edilmeleriyle THKO önderliği hunharca yok edilmiş oldu.</p>

      <p class="AARA">THKO Bildirisi</p>

      <p class="paragraf-1">Balgat’taki 4 ABD eri kaçırıldıktan sonra yayımlanan bildiri THKO’nun az sayıdaki önemli belgesinden biridir.</p>

      <p class="paragraf-1">“THKO’nun Bütün Dünya Halklarına ve Türkiye Halkına Çağrısı” başlığını taşıyan ve yayımlanması için TRT’ye, Anadolu Ajansı’na gönderilen 4 Mart 1971 tarihli bildiri şöyleydi:</p>

      <p class="Alinti para-style-override-11"><span>1. Türkiye Halk Kurtuluş Ordusu halkımızın bağımsızlığının silahlı mücadeleyle kazanılacağına ve bu yolun tek yol olduğuna inanır.</span></p>

      <p class="Alinti para-style-override-19"><span>2. Türkiye Halk Kurtuluş Ordusu bütün yurtseverleri bu kutsal mücadele saflarına çağırır ve hainlere karşı giriştiği kavgada en son savaşçısına kadar devam edeceğini bildirir.</span></p>

      <p class="Alinti para-style-override-19"><span>3. Amacımız Amerika’yı ve bütün yabancı düşmanları temizlemek, hainleri yok etmek ve düşmandan temizlenmiş tam bağımsız Türkiye’yi kurmaktır.</span></p>

      <p class="Alinti para-style-override-19"><span>4. Türkiye Halk Kurtuluş Ordusu ezilen halkımızın öncü gücüdür, halkımızın kurtuluşu dışında hiçbir harekete girişmez.</span></p>

      <p class="Alinti para-style-override-19"><span>5. Halkımıza şunu duyuruyoruz. Düşmanın zenginliğine, sayısına, imkânlarına ve dehşetine aldırmayınız. Düşmana boyun eğmeyiniz, haklarımızı zorla alacağız, çünkü onlar her şeyi bizden zorla alıyorlar.</span></p>

      <p class="Alinti para-style-override-19"><span>Bütün Yurtseverler: Şerefsiz yaşamaktansa şerefle ölmek, yalvarmak yerine zora başvurmak, başkasına değil kendine ve kendin gibi olanlara güvenmek, nerede ve nasıl olursa olsun hainlere boyun eğmemek parolamızdır.</span></p>

      <p class="Alinti para-style-override-19"><span>Devrimciler: Barışçıl şartlar içinde mücadele metotlarını bırakınız. Halk kitlelerini kurtuluşa götürecek olan şiddet politikalarını temel alan silahlı mücadeleye THKO Ordusunun saflarında katılınız. Ulusal kurtuluş savaşının bayrağını emperyalizmin saldırgan politikasına karşı hep birlikte dalgalandıralım.</span></p>

      <p class="Alinti para-style-override-19"><span>İşçiler, Köylüler: Hainler sürüsünün jandarması her gün yeni katliamlar hazırlamaya devam ediyor. Doğudaki Komando saldırılarına, 16 Haziran’da Bossa’da ve daha birçok yerlerde kurşunlanan ve işkence edilen kardeşlerimizin intikamını henüz almadık. Alın terimize el koyan hain sürüsüne karşı bayrağı hep birlikte açalım.</span></p>

      <p class="Alinti para-style-override-19"><span>Öğretmenler, Küçük Memurlar: Bir kuru ekmek parasını zorla veren, hesabına gelmeyince diyar diyar sürgün çocuğu yapan ve sizleri elinin altında bir uşak gibi kullanmak isteyen bu satılmışlardan aman dilemeyiniz. Ezilenlerin tek kurtuluş yolu ezenlere karşı giriştikleri kutsal isyandır.</span></p>

      <p class="Alinti para-style-override-21"><span>Daha şimdiden polisinden, Devlet Başkanına kadar hiç birisi evinde rahat uyuyamaz, çoğu ise evine rahat gidemez olmuştur. Onlar yarın ne olacağını çok iyi biliyorlar ve bugün bir avuç savaşçı olan Türkiye Halk Kurtuluş Ordusu’nun, yarın binler ve milyonlar olduğu zaman ne yapacaklarını düşünüyorlar. Tekrar ediyoruz: Düşmanın sayısına, zenginliğine, dehşetine ve imkânlarına aldırmayınız. Onun elindeki silah ve imkânlarına aldırmayınız. Onun elindeki silah ve imkânlarını aldığımız zaman, bizi durduracak hiçbir güç kalmayacaktır. Kendimize ve kendimiz gibilere güvensizliği yok edelim. Şunu iyi bilelim ki, halkın, yani bizlerin gücü karşısında hiçbir kuvvet dayanmaya muktedir değildir. Bu şerefli kavgada, kutsal görevimizi alalım. Yarının Türkiyesi bize cennet, düşmana zindan olacaktır. Türkiye Halk Kurtuluş Ordusu, bu mücadeleye en son neferine kadar ve kanının son damlasına kadar devam edeceğini bildirir.</span><span class="dipp" style="font-size:0.9em;"><a class="footnote-link" href="#footnote-225-162" id="footnote-225-162-backlink">162</a></span></p>

      <p class="paragraf-1">Daha önce de belirttiğim gibi THKO da THKP-C’nin oluştuğu aynı dünya ve Türkiye ikliminin, daha özel olarak da MDD ve Dev-Genç hareketinin geçirdiği evrimin ürünüydü. Aydın Çubukçu THKO kurucularının özellikle “az sayıda kararlı devrimci eliyle gerçekleştiği” düşünülen Küba devriminden ve Che Guevera’dan etkilendiklerini yazıyor.<span class="dipp"><a class="footnote-link" href="#footnote-225-163" id="footnote-225-163-backlink">163</a></span></p>

      <p class="paragraf-1"><span>THKO Bildirisi bu gözlemi doğruluyor. Bildiriden yansıyan güçlü antiemperyalist çağrı, yurtseverlik vurgusu, ahlaki bir protesto ve silahlı mücadele kararlılığı Fidel ve arkadaşlarının duruşlarını çağrıştırıyor. Bildiride temel karşıtlık “emperyalizm” ve işbirlikçi hainlerle yurtsever ve devrimciler, çeşitli kesimlerden oluşan halk arasında kuruluyor, silahlı mücadele tek yol olarak görülüyor, mücadelenin yakın hedefi Amerika’yı “temizlemek” ve “düşmandan temizlenmiş tam bağımsız Türkiye’yi kurmak” olarak belirleniyordu. Kısa bir program havasında olan Bildiri’nin hiçbir yerinde sosyalizm, ya da işçi sınıfı iktidarı sözü geçmiyordu.</span></p>

      <p class="paragraf-1">Kuruluş döneminde THKO önderleri, Mihri Belli’nin MDD broşüründe, <span class="char-style-override-2">Türk Solu</span> ve <span class="char-style-override-2">Aydınlık Sosyalist Dergi</span>’de dile getirilen görüşleri savunuyorlardı. Darbeciliğe mesafeli duruyor, ÇKP ile SBKP arasındaki çatışmada “Fidel Castro ve Ho Şi Minh nasıl davranıyorsa öyle davranırız” diyor, bu tutumu “Ho Şi Minh tavrı” olarak kavramlaştırıyor, SBKP’yi halk ve gerilla savaşlarına soğuk durması, Filistin davasını aktif biçimde desteklememesi noktalarında eleştiriyordu.</p>

      <p class="paragraf-1">Bu görüş ve yaklaşımlar, sonradan kadroların önemli bir bölümü cezaevine düştükten sonra Hüseyin İnan tarafından kaleme alınan “<span class="char-style-override-2">Türkiye Devriminin Yolu</span>” (TDY) broşüründe yer aldı. <span class="dipp"><a class="footnote-link" href="#footnote-225-164" id="footnote-225-164-backlink">164</a></span></p>

      <p class="paragraf-1">Broşüre göre Türkiye, ekonomik, politik, askeri, kültürel alanlarda emperyalizme yarı bağımlı, azgelişmiş kapitalizm ile feodal ve yarı-feodal üretim ilişkilerinin bir arada yaşamakta olduğu bir ülkeydi. “Türkiye’de millî burjuvazi ve onun kontrolünde millî sanayi yok denecek kadar” azdı. (s.8)</p>

      <p class="paragraf-1">TDY broşürüne göre emperyalizmle ittifak halindeki “gerici sınıf ve tabakalar işbirlikçi burjuvazi, ticaret burjuvazisi, toprak ağaları, aracı sınıflar”dan oluşuyor; “işçi sınıfı (sanayi ve tarım proletaryası), yoksul ve orta halli köylü, küçük burjuvazi ve lümpen proletarya” “ilerici sınıf ve tabakalar” içinde yer alıyordu. (s.10,14)</p>

      <p class="paragraf-1">TDY broşürü, <span class="char-style-override-2">Milli Demokratik Devrim</span>’i lafzıyla ve ruhuyla “aslına uygun” içerikte sürdürüyordu: Türkiye’de “hâkim çelişki emperyalizm ile halk kitleleri arasındadır (s.26). Halkı oluşturan “ezilen sınıf ve tabakalar kendilerini sömüren emperyalistler ve uşakları ittifakına karşı doğal bir ittifak içindedirler.” (s. 27). “Halk kitlelerinin gerici sınıflar diktatoryasını yıkmak için verdikleri Halk Savaşı, ezilen sınıf ve tabakaların ittifakıyla başarıya ulaşacaktır.” (s. 28) Dahası, “Sınıfsal karakterleri gereği sosyalizme karşı olan ve sosyalist devrimde işçi sınıfına karşı koyması muhakkak olan bazı sınıf ve tabakalar bu dönemde sınıfsal karakterleri gereği emperyalizme karşı olup, işçi sınıfının yanında yer alacaklardır.” (s.28)</p>

      <p class="paragraf-1">Broşürde, MDD tezine değişik bir bakış, ya da yorum getiriliyor:</p>

      <p class="Alinti"><span>MDD, emperyalizmin hegemonyası altındaki ülkelerin, evrensel bir öz kazanmış olan devrim stratejisidir. Burjuva demokratik devrimi ise, kapitalist üretim ilişkilerinin belirli bir gelişim düzeyinde (emperyalizm faktörü önemli değildir) kapitalizm öncesi üretim ilişkilerinin tasfiyesi için geçerli bir devrimdir. İki devrim, politik ve ideolojik karakterleriyle birbirinden farklıdır. Bu yüzden MDD ile burjuva demokratik devrimi arasında sadece öncülüğe bağlı bir ayrımdan hareket edilerek tahlil yapılamaz. (s.30)</span></p>

      <p class="paragraf-1">Devamı şöyle:</p>

      <p class="Alinti"><span>MDD’de işçi sınıfı öncülüğü şarttır. İdeolojik yönü ile MDD emperyalizmin hegemonyası altındaki ülkemizde, işçi sınıfı öncülüğünde gerçekleşecek olan devrim stratejisidir. Devrimde işçi sınıfı öncülüğünün gerçekleşmemesi halinde, pratikte öncülüğü ele geçirebilecek sınıf küçük burjuvazisidir. Genel yapısıyla belirlemek gerekirse, işçi sınıfının öncülüğünde gelişmeyen antiemperyalist mücadelede –bu şekilde gelişen ve gerçekleşen devrim MDD değildir… Emperyalizmin tasfiyesinden sonra halk kitlelerinin kendi aralarındaki çelişkiler ön plana çıkacaktır, fakat emek-sermaye çelişkisi temel çelişki olmayacaktır ve olamaz. Temel çelişkinin emek-sermaye çelişkisi olması demek, toplumda kapitalist üretim ilişkilerinin hâkim olması ve işçi sınıfının sömürülmesi demektir. Oysa MDD böyle bir toplum yaratmayacaktır. Emek-sermaye çelişkisi tali bir çelişki olarak MDD sürecinde belirli bir dönem var olacaktır, fakat hâkim çelişki olamaz. Olması demek devrimde işçi sınıfı öncülüğünün gerçekleşmemesi demektir. İşçi sınıfı öncülüğünün gerçekleşmemesi halinde ise, MDD söz konusu değildir. (s.31)</span></p>

      <p class="paragraf-1">Bu paragraftan iki sonuç çıkıyor<span class="char-style-override-2">: Türkiye Devrimin Yolu</span> broşürü, MDD’nin yaratacağı toplumun “kapitalist üretim ilişkileri”nin egemen olmayacağı ve “sömürü”nün ortadan kalkacağı bir düzen olarak tanımlıyor. İkincisi, MDD’nin ancak işçi sınıfının öncülüğünde gerçekleşebileceğini, öyle gerçekleşmezse MDD olmayacağını savunuyor. İlginç olmakla birlikte, bu akıl yürütme biçimi tümüyle özneldir.</p>

      <p class="paragraf-1">“Millî Mesele” ile ilgili olarak broşürde şu görüş yer alıyor:</p>

      <p class="Alinti"><span>Kurtuluş savaşına, Türkiye’nin sınırları içinde yaşayan bütün ulusların ilerici ve antiemperyalist sınıf ve tabakaları aktif olarak katıldılar. Bağımsızlık savaşının sonunda kurulan hükümette Türk milliyetçiliği hâkim durumda idi. Bu nedenle Türkiye’nin sınırları içinde yaşayan hiç bir ulusa demokratik hak ve özgürlükleri tanınmadı; tam tersine, bütün uluslar asimile edilmeye başlanarak Türk ulusu imtiyazlı bir duruma getirilmeye çalışıldı. (s.24-25)</span></p>

      <p class="paragraf-1">Broşür, soruna “Türkiye Halkı”nı oluşturan tüm uluslardan devrimci sınıf ve tabakaların çıkarları ve ortak savaşı açısından bakıyor ve çözüm olarak da “bölgesel özerklik” öneriyor:</p>

      <p class="Alinti"><span>Türkiye’deki tüm emekçilerin çıkarlarına en uygun çözüm yolu da bölgesel özerklik olacaktır. Bölgesel özerkliğin sınırlarını ve kapsamını da ancak aynı sosyal ve iktisadî yaşantıya sahip olan halkların kendileri tayin eder. Biz, bu özerklikte titizlikle Türkiye’de uluslararası (sosyalist) kültürün ve iktisadî yapının korunmasına çalışmalıyız. Çalışmalıyız, çünkü sosyalist, uluslararası kültür ve iktisadî ilişkiler bütün çalışan sınıf ve tabakaların çıkarınadır. (s.26)</span></p>

      <p class="paragraf-1"><span class="char-style-override-2">Türkiye Devriminin Yolu</span> broşürü 12 Mart Muhtırasına giden süreci şöyle anlatıyor:</p>

      <p class="Alinti"><span>Yurdumuzda 1961 Anayasasının tanıdığı şeklî demokratik ortam, tüm ilerici sınıf ve tabakaların demokratik mücadelelerini devam ettirecek legal ortam sağlamıştır. Yine 1961 Anayasasının garantisi altında bulunan özerk kurumlar ve sendikal haklar, bilhassa gençlik, aydın ve işçi kesiminden politik mücadeleye ve halk savaşına dönük örgütlenmelere sebep oldu. Sınıf mücadelesinin yoğunlaşması ve politik planda devrimci bir cephenin oluşması, gerici sınıfların sömürülerine belli oranda engel oluyordu. Devrimci cephe halk kitlelerine doğru yayılma gösterirken, gerici cephe içinde ekonomik ve politik parçalanma her gün biraz daha büyüyor ve bu durum devrimci cephenin güçlenmesini sağlıyordu. Gerici güçler arasında ve devlet mekanizmasında otorite zayıfladı ve mevcut hiyerarşik yapı pratikte işlemez oldu. Devlet yapısının temel organları olan yasama, yürütme ve yargı organları arasındaki ahenk ve sistemli işleme bozularak devlet, halk kitleleri üzerindeki baskı fonksiyonunu gereği şekilde uygulayamaz hale geldi. Gerici sınıfların temsilcisi partilerin yıpranmalarına yaradı. O şartlar altında ise devrimci cephenin gücü, devrime gidecek düzeyde olmadığı için radikal güçlerin varlığı iktidar alternatifi olarak ortaya çıkıyordu. (s.56)</span></p>

      <p class="paragraf-1">THKO’ya göre “halk savaşının iki vazgeçilmez aracı” işçi sınıfı örgütü ve halk ordusu”dur. (s.35) Halk savaşının öncü gücü işçi sınıfı, temel gücü köylüler olacaktır.</p>

      <p class="paragraf-1">Halk savaşı kırlardan başlayacaktır. Çünkü, kentler bağırlarında gerici sınıfları barındırmakta, emperyalizm tarafından çok daha güçlü biçimde denetim altında tutulmaktadır. Halk savaşının insan gücünün sağlanmasında işçi sınıfı köylüler türünden başat bir rol oynamayacaktır. Çünkü, “üretim içindeki işçi sınıfının, üretimi terk ederek uzun dönemli bir halk savaşında, halk ordusunda mücadeleye katılması olanaksızdır. (s. 41) Kırsal bölgelerde başlayacak halk savaşının ilk dönemde uygulayacağı mücadele yöntemi gerilla savaşıdır. (s.42) Broşürde, “THKO gerilla savaşının başlangıç döneminde stratejik bir sorun ve halk kitlelerini örgütlemek için en doğru araç olarak kabul etmiştir. Gerilla savaşını amaç edinenlere şiddetle karşıyız ve bu görüşü savunanlarla aramızdaki uçurum, en az THKO’nu maceracılıkla suçlayanlar kadardır.”(s.43)</p>

      <p class="paragraf-1">THKO aşamaları, geçişleri, taktikleri, öncü ve temel güçleri bu denli ayrıntıyla belirlenmiş bir halk savaşı perspektifi çiziyordu.</p>

      <p class="paragraf-1"><span class="char-style-override-2">Türkiye Devriminin Yolu</span>’nu yazanlar dünya süreçlerinin de elverişli olduğu kanısındaydılar:</p>

      <p class="Alinti"><span>Amerikan emperyalizmi, dünyada genişleme ve yeni pazarlar bulma imkânını tamamen yitirmiştir. Üstelik bu imkânı olmadığı gibi, gelişen ulusal kurtuluş savaşları ve devrimci mücadeleler, her gün yeni pazarlar kaybetmesine sebep olmaktadır. Ulusal kurtuluş savaşlarının çağımıza damgasını, emperyalizme ise tarihin sömürüye son veren darbesini vurduğu dünyamızda, emperyalistler darbe üstüne darbe yemektedirler. (s.52)</span></p>

      <p class="paragraf-1">Bu özetin de gösterdiği gibi THKO dünyaya ve Türkiye’ye saf bir iyimserlikle bakan, ideolojik ve siyasal açıdan geri, devrimci amaçlar için mücadelede içten ve özverili genç devrimcilerin hareketiydi.</p>

      <p class="yeniara"><span>3. TKP/ML</span></p>

      <p class="paragraf-1">1971 devrimciliğinin oluşum zamanı bakımından üçüncü hareketi TKP/ML’dir.</p>

      <p class="paragraf-1">Önce, kısaca da olsa TKP/ML nin içinden çıktığı Türkiye İhtilalci İşçi Köylü Partisi’ne (TİİKP) bakmamız gerekiyor.</p>

      <p class="paragraf-1">Bu hareketin ilk yönetici çekirdeği 21 Mayıs 1969’da oluşturuldu. TİİKP’nin tüzüğü programı olan bir parti olarak biçimlenmesi ise bir dizi ayrışmadan sonra, 1970’te gerçekleşti.</p>

      <p class="paragraf-1">1 Kasım 1968’de MDD hareketinin aylık teorik yayını olarak çıkmaya başlayan <span class="char-style-override-2">Aydınlık</span> dergisinin, 1970 Ocak ayında iki ayrı dergiye bölündüğünü, Mihri Belli, Mahir Çayan ve arkadaşlarının <span class="char-style-override-2">Aydınlık Sosyalist Dergi</span>, Doğu Perinçek ve arkadaşlarının ise <span class="char-style-override-2">Proleter Devrimci Aydınlık</span> isimleriyle 12 Mart 1971’e kadar yayın etkinliklerini sürdürdüklerini daha önceki sayfalardan biliyoruz. Aynı ayrışma Dev-Genç’te de yaşandı.</p>

      <p class="paragraf-1">TİP 4. Kurultayıyla aynı günlerde 29-30 Ekim 1969’da toplanan Proleter Devrimci Kurultay, <span class="char-style-override-2">Aydınlık</span> çevresindeki grupların birliğini sağlamayı amaçlıyordu; ayrılıkların kesinleşmesiyle sonuçlandı.</p>

      <p class="paragraf-1">TİİKP’yi oluşturan ilk kadroların önemli bir bölümü Ankara Üniversitesi Hukuk ve Siyasal Bilgiler Fakültesi’nde öğretim üyesi olan aydınlardı. Doğu Perinçek, Erdoğan Güçbilmez, Cüneyt Akalın, Ömer Madra, Halil Berktay, Nuri Çolakoğlu, Şahin Alpay. Bunlara daha sonraları, gençlik ve aydın kesimden Bora Gözen, Gün Zileli, Atıl Ant, Ömer Özerturgut, Oral Çalışlar, Hasan Yalçın, Ferit İlsever katıldılar.</p>

      <p class="paragraf-1">1969-70 yıllarında MDD hareketi içindeki bölünmenin teorik-siyasal cephesi ile ilgili sayfalarca yazı var. Bu yazılarda dile getirilen ideolojik çizgiler kuşkusuz önemsiz değil. Ancak, ayrışmalarda ve kimin nerede yer aldığında, olayların hızlandığı bir zaman kesitinde önerilen pratik-siyasal tutumlar daha önemli bir rol oynadı. Akademisyen, yazar kimliğiyle MDD hareketi içinde ve <span class="char-style-override-2">Aydınlık</span> dergisinde etkili olan Doğu Perinçek grubu, hareketin sokağa taştığı dönemde bu etkilerini yitirmeye başladılar. Bir örnek vermek gerekirse, <span class="char-style-override-2">Aydınlık</span> dergisinde Doğu Perinçek’in “gençlik eylemini 27 Mayıs Anayasa’nın meşruiyet sınırları dışına taşırmak isteyen küçük burjuva anarşistlerinin bombalı tertiplerine” karşı olduğunu yazması ciddi tepkiler aldı ve bu grubun antiemperyalist gençlik eylemini düzen sınırları içine hapseden “legalist” bir eğilim olarak değerlendirilmesine yol açtı. <span class="char-style-override-2">Aydınlık</span> ve Dev-Genç bölünmelerinde Doğu Perinçek ile birlikte tutum alan, Aktan İnce, Aydın Çubukçu, Yaşar Ayaşlı gibi gençlik içinde sevilen etkili isimler PDA’dan ayrıldılar.</p>

      <p class="paragraf-1">TİİKP’nin görüşleri ve programı esas olarak <span class="char-style-override-2">Proleter Devrimci Aydınlık</span> dergisindeki polemik yazılarında biçimlendi. Bunların bazı önemli başlıklarına daha önce, THKP-C oluşumunu değerlendirirken değindim.</p>

      <p class="paragraf-1">Burada, tekrarlardan olabildiğince kaçınarak PDA ve TİİKP’nin ideolojik-siyasal oluşum çizgilerine, temel görüşlerine bakabiliriz.</p>

      <p class="paragraf-1">En önemli konulardan biri, Milli Demokratik Devrime, hangi sınıfın önderlik edeceği tartışmasıydı. PDA’cılar, Türkiye’nin “yarı-sömürge, yarı-feodal bir ülke” olduğu saptamasından çıkarak, “devrimin özünün toprak devrimi”, devrimin temel gücünün de köylülük olduğu sonucuna varmışlardı. Onlara göre, “Türkiye proletaryası milli demokratik devrime öncülük edebilecek objektif ve sübjektif şartlara tam olarak sahip” değildi. Mahir Çayan ve arkadaşları ise Türkiye proletaryasının demokratik devrime öncülüğünün objektif şartlarının var olduğunu savunuyor, bunu da “ideolojik öncülük” olarak tanımlıyorlardı.</p>

      <p class="paragraf-1">İkincisi, PDA’cılar uluslararası komünist hareketteki bölünmede açık ve kesin biçimde Çin Komünist Partisi’nin yanında yer aldılar; Marksizm-Leninizme, onun gelişmesinde ayrı ve ileri bir evre olarak “Mao Zedung Düşüncesi”ni eklediler.</p>

      <p class="paragraf-1"><span>“Mao Zedung düşüncesi”ne göre, sömürge ve yarı sömürge ülkelerde devrimin yolu silahlı halk savaşından geçiyordu. 1970’lerde MDD kökenli bütün gruplar değişik biçimleriyle silahlı devrimi savunuyor, ayrılık bu savaşın, kırlardan kentlere mi, kentlerden kırlara mı ilerleyeceği noktasında çıkıyordu. PDA da aynı görüşteydi. Ama TİİKP’yi oluşturanlar 1971’in silahlı mücadele yürüten öteki devrimci hareketleri “darbeci”, “maceracı”, “terörist” olarak niteliyor, pratik olarak da bir silahlı eylem çizgisi yürütmüyorlardı.</span></p>

      <p class="paragraf-1">PDA hareketi, öteki hareketlerden farklı olarak, örgütlenmeyi parti formunda yapma yolunu seçti. Sonuç vermeyen “Sosyalist Kurultay” girişiminin ardından Doğu Perinçek ve arkadaşları parti tüzüğü hazırlama, ilişkilerini partileştirme işine giriştiler. Partileşme sürecinde hareket içinde görüş farklılıkları çıktı. Doğu Perinçek ve Ömer Özerturgut derhal bir parti kurulmasını istiyor, Şahin Alpay ve Halil Berktay yalnızca aydınlara dayanacak bir parti kurmanın yanlış olacağını söylüyor, Gün Zileli, Oral Çalışlar ve İbrahim Kaypakkaya ise kentte parti kurulamayacağını, partinin köylük bölgelerdeki çalışmalar olgunlaştıktan sonra kurulmasının daha doğru olacağını savunuyorlardı.</p>

      <p class="paragraf-1"><span>Son olarak, TİİKP ile öteki örgüt ve eğilimler arasındaki tartışmalardan biri “cunta”, “darbe” konuları üzerineydi. Bu tartışmalar daha sonra 12 Mart darbesine tutum konusunda da sürdü. Perinçek grubu, başından itibaren MDD önderi Mihri Belli’yi cuntacılıkla; Mahir Çayan’ları “darbeci-maceracı” olmakla eleştiriyordu. İkinciler ise, Perinçek grubunun proletaryanın devrime önderlik edemeyeceğini söylemekle, Doğan Avcıoğlu’nun savunduğu devrimci mücadelede önderliğin “milliyetçi devrimcilere” ait olduğu görüşüyle birleştiğini iddia ediyordu. Bu iddiaya haklı kılan ifade ise, o zaman PDA’nın teorisyenlerinden olan Şahin Alpay’ın büyük tartışmalara yol açan bir yazısında yer alıyordu ve şöyleydi:</span></p>

      <p class="Alinti"><span>Türkiye’de proletarya bugün devrime öncülük edebilecek objektif ve sübjektif şartlara sahip değildir. Bu şartlar altında, Avcıoğlu’nun milliyetçi-devrimciler bir kez daha ön planda rol oynamaya aday gözükmektedir sözü hiç olmazsa bir süre için yanlış değildir.</span><span class="dipp" style="font-size:0.9em;"><a class="footnote-link" href="#footnote-225-165" id="footnote-225-165-backlink">165</a></span></p>

      <p class="paragraf-1">TİİKP’nin ilk MK’sı Ocak 1970’te oluşturuldu: Doğu Perinçek, Vecdi Özgüner, Hasan Yalçın, Ömer Özerturgut, Gün Zileli, Mehmet Altun, Oral Çalışlar. Yedekler: Bora Gözen, Ferit İlsever, Halil Berktay, İbrahim Kaypakkaya.</p>

      <p class="paragraf-1">10-12 Nisan 1971’de Ankara Üniversitesi Hukuk Fakültesi’nde TİİKP’nin ileri gelen 30 kadrosu bir toplantı yaptılar. Bu toplantıda İbrahim Kaypakkaya ve 5 kişi özetle şu görüşü savundular: “<span class="char-style-override-2">İşçi-Köylü</span> gazetesini kapatalım. Yayıncılık yapmak ve işçi sınıfı içinde çalışmak revizyonizmdir. Köylere gidelim. Silahlı mücadeleye başlayalım.”<span class="dipp"><a class="footnote-link" href="#footnote-225-166" id="footnote-225-166-backlink">166</a></span></p>

      <p class="paragraf-1">Bu toplantıdan birkaç hafta sonra Sıkıyönetim Komutanlığı, PDA dergisini ve <span class="char-style-override-2">İşçi-Köylü</span> gazetesini kapattı.</p>

      <p class="paragraf-1"><span>PDA çevresi, 1 Mayıs 1971’de illegal</span> <span class="char-style-override-2">Şafak</span> <span>dergisini yayınlamaya başladı. “Birinci tasfiyeciler” ya da “Troçkist grup” olarak adlandırılan Garbis Altınoğlu, Adil Ovalıoğlu ve arkadaşları PDA hareketinden ayrıldılar. Bu grup, PDA’nın çizgisini “sağcı, teslimiyetçi ve sınıf işbirlikçisi” buluyordu. Türkiye’de silahlı mücadelenin şartlarının olduğunu ve bu mücadele biçiminin daha işin en başında temel alınması gerektiğini savunuyorlardı. Grup, proletarya partisinin silahlı mücadeleye bağlı olarak ve onun içinde inşa edileceği görüşündeydi; dolayısıyla mücadelenin başında bir program ve tüzüğün oluşturulmasını gereksiz görüyorlardı. Gruba göre, kitlelerle ilişki kurmanın en doğru yolu üretim içinde bir arada bulunmak ve onları üretim süreci içinde örgütlemekti.</span></p>

      <p class="paragraf-1">Sonradan TKP/ML’yi kuranlara ise “ikinci tasfiyeciler” adı verildi.</p>

      <p class="paragraf-1"><span>1969-71 döneminde Çin Devrimi’nin zaferi ve “Mao Zedung Düşüncesi”nin Marksizm-Leninizmin yeni bir evresi olduğu belirlemesi genel olarak sosyalist mücadele içinde sempati toplamış, PDA ve TİİKP bu çizgiye sahip çıkmıştı. “Sovyet revizyonizmi”nden bağımsız bu yeni çizgi, esin kaynağını Çin Devrimi’nde, ulusal kurtuluş hareketlerinde buluyor ve “sömürge ve yarı-sömürge ülkelerde halk savaşı yoluyla demokratik halk iktidarını” amaçlıyordu. TİİKP’teki kavga, başlangıçta siyasal çizgi üzerindeki görüş ayrılıklarından çıkmadı</span><span class="char-style-override-2">. Sözün hayata geçirilmesi noktasındaki yöneliş farklılıklarından çıktı</span><span>. TİİKP içi tartışmalar pratik sorunlardan başlayarak gelişti ve kesin teorik-siyasal ifadesini ancak TİİKP’nin Doğu ve Güneydoğu Bölge Komitesi sorumlusu İbrahim Kaypakkaya’nın eleştirilerinde buldu.</span></p>

      <p class="paragraf-1">İbrahim Kaypakkaya TİİKP MK’nın 1971 Eylül ayında yapılan toplantısına yedek üye olduğu halde katılmadı ve bir mektup gönderdi. 29 Ağustos 1971 tarihli mektubunda parti içindeki “sağ sapmayı” eleştirdi:</p>

      <p class="Alinti para-style-override-11"><span>Yoldaşlar, sözünü ettiğimiz sağ hatalar nedir? Bunlar genel hatlarıyla ve özet olarak, teoride Mao Zedung fikirleriyle sağ revizyonist görüşlerin (esas olarak ülkemizde Mihri Belli ve Hikmet Kıvılcımlı tarafından savunulan görüşlerin) bağdaştırılması, örgütlenmede (birkaç büyük şehrin merkezini ve legal dergi faaliyetlerini esas alan) legalizm, pratikte ‘kendi güçlerine dayanarak’ ve ‘inisiyatifi elde tutarak’ yürütülen ihtilalci bir faaliyet yerine ‘demokratik ittifaklara’ (yani burjuvaziye) bel bağlayarak ve inisiyatifi onlara bırakarak (bu diğer hatalardan tabii olarak doğan bir sonuçtur) yürütülen teslimiyetçi ve uzlaşıcı bir faaliyet… Hatta bizim ‘parti’ adını verdiğimiz örgütlenme bile dergicilik faaliyetlerine hizmet eden tali bir unsurdu.</span></p>

      <p class="Alinti para-style-override-25"><span>(…) Arkadaşlar, bütün bunlar sağ hatadır ve hem de, bütün dünya çapında devrim şartlarının (yani silahlı mücadele şartlarının) çok elverişli olduğu ve ayrıca ülkemizde halk kitlelerinin, devrimci mücadelenin kabardığı, hâkim sınıfların şiddetli ve derin buhranlara düştüğü dönemlerde işlediğimiz hatalardır. Bunların Mao Zedung fikriyle ne gibi bir ilgisi vardır? Mao Zedung çizgisi, bugün, bizim şartlarımızda, silahlı halk savaşı çizgisidir. Ve meselenin esası budur. Peki biz halk savaşını neyle ve nasıl yürütmeyi düşünüyorduk? Yazı kurullarıyla mı? İşçi-köylü çalışma komiteleriyle mi? Yoksa hâkim sınıfların istediği zaman kapatabileceği gazetede attığımız sloganlarla mı?</span></p>

      <p class="Alinti para-style-override-25"><span>(…) Bütün yukarıda sıraladığımız hataları, belli bir sınıf içgüdüsüne ve sınıf tavrına bağlamıştık. Bu içgüdü ‘burjuva içgüdüsü’, bu tavır ‘burjuva sınıf tavrıdır.</span> <span class="char-style-override-2">Ve hareketimiz esas itibariyle burjuva içinde kök saldığından, onların sağladığı imkânlar vs.ye yaslandığından, yukarıdaki hatalar kaçınılmazdı. Saflarımız burjuva hayat tarzına, burjuva alışkanlıklarına sıkı sıkıya bağlı unsurlarla doluydu ve esasen bizzat yürüttüğümüz faaliyet, bu faaliyetin muhtevası bu unsurları saflarımıza toplamıştı.</span> <span>(abç) O faaliyet, yani legal dergi faaliyeti, hâkim sınıfların bir darbesiyle ortadan kalkınca, bugün ortada pek az arkadaşla kaldık.</span></p>

      <p class="Alinti para-style-override-12"><span>(…) Durum budur, sonuç budur. Ve hatanın doğmasında ve büyümesinde, saflarımızdaki her ferdin, her bireyin şu veya bu ölçüde payı olmakla birlikte esas sorumluluk Merkez Komitesi’nindir. Bugün tahribatın dozajını alabildiğince artırmış olan ‘sol oportünizm’, bu hatalara tepki olarak, bunların bir cezası olarak doğmuş ve büyümüştür.</span><span class="dipp" style="font-size:0.9em;"><a class="footnote-link" href="#footnote-225-167" id="footnote-225-167-backlink">167</a></span></p>

      <p class="paragraf-1">Kaypakkaya, TİİKP’yi, sağ revizyonist görüşlerle uzlaşmakla, dergicilik, legalizm yapmakla, burjuvaziye bel bağlamakla eleştirdi. Ancak, kanımca İbrahim Kaypakkaya, kendisini TİİKP’den ayrılmaya götüren, parti içinde bir tür yabancılaşma duymasına yol açan esas nedeni, TİİKP saflarının burjuva hayat tarzına, burjuva alışkanlıklarına bağlı kişilerle dolu olduğunu, hareketin “burjuvazi içinde kök saldığını” yazdığı satırlarda dillendirdi. Kaypakkaya, Doğu Perinçek ve çevresindeki burjuva sınıf kökenli, kolejlerde okumuş akademisyenlerin kişiliğinde parti önderliğine derin bir güvensizlik duymaktaydı.</p>

      <p class="paragraf-1">Yaklaşan TİİKP kongresine bakışı bu güvensizliğin anlatımıdır. İbrahim Kaypakkaya 1971 sonuyla 1972 başı arasındaki birkaç aylık dönemde TİİKP MK görüşlerine karşı bir dizi yazı hazırladı. Kaypakkaya yaklaşan kongreden bir şey beklemiyordu. Turhan Feyizoğlu’nun aktardığına göre, İbrahim Kaypakkaya kazanmak istediği kişilerden biri olan Kabil Kocatürk’e şunları söylüyor: “İflah olmaz bir parti, iflah olmaz bir yönetim var. Kongreden bir şey çıkmaz. Çünkü kongreye katılacakların çoğu Doğu’nun çömezi”<span class="dipp"><a class="footnote-link" href="#footnote-225-168" id="footnote-225-168-backlink">168</a></span></p>

      <p class="paragraf-1">DABK (Doğu Anadolu Bölge Komitesi) üyesi Muzaffer Oruçoğlu ise bu dönemde Kaypakkaya ile yaptıkları tartışmaları şöyle anlatıyor:</p>

      <p class="Alinti"><span>İbo, TİİKP’den ayrılmamız gerektiğini ileri sürdü. Ben, o zaman Filistin’e gidip gelmiştim. Siverek ve köylerinde çalışıyordum. TİİKP’le aramızda temel görüş ayrılıkları olmasına rağmen karşı çıktım. 1972’nin kış aylarında, Tunceli ve Kürecik’te İbo’yla aramızda şiddetli tartışmalar oldu. İbo, parti kongresinin anti-demokratik bir tarzda düzenlendiğini, buna katılmanın, bize zaman kaybından başka bir şey getirmeyeceğini, ayrılığımızı ilan etmemiz gerektiğini savundu. 12 Mart şartlarında kongreye katılmadan, yanlış görüşlere ve anti-demokratik tutumlara karşı kongrede son bir kez mücadele vermeden ayrılmanın yanlış olacağını söyledim.</span><span class="dipp" style="font-size:0.9em;"><a class="footnote-link" href="#footnote-225-169" id="footnote-225-169-backlink">169</a></span></p>

      <p class="paragraf-1">Oruçoğlu’nun sözleri ve başka kaynaklar İbrahim Kaypakkaya’nın 1972 başlarında TİİKP’den ayrılmayı kafasına koyduğunu gösteriyor.</p>

      <p class="paragraf-1">Şubat 1972’de ünlü DABK toplantısı ve kararları ayrışmayı hızlandırdı. Bu tarihte TİİKP DABK üç kişiden oluşuyordu: Komite sorumlusu İbrahim Kaypakkaya, komite üyeleri Bora Gözen ve Muzaffer Oruçoğlu. Komite sorumlusu Kaypakkaya’nın çift oya sahip olması nedeniyle, “DABK kararları” Bora Gözen’in aleyhte oyuna karşı bire karşı üç oyla kabul edildi.</p>

      <p class="paragraf-1">10 maddelik kararlar parti içi mücadelede yeni bir evrenin habercisi oldu.</p>

      <p class="paragraf-1">Karar metninin kendi anlatımıyla özeti şöyledir:</p>

      <p class="Alinti para-style-override-28"><span>1. Genel olarak dünyada ve özel olarak Türkiye’de objektif şartlar devrime son derece elverişlidir.</span></p>

      <p class="Alinti para-style-override-20"><span>2. Ülkemizde işçilerin ve yoksul köylülerin, diğer devrimci sınıf ve tabakaların mücadelesi son yıllarda hızla büyümüştür. İşçi sınıfımızın ve yoksul köylülerimizin büyük çoğunluğu, kurtuluşlarının ancak silahlı mücadeleyle olacağını kavramış durumdadır.</span></p>

      <p class="Alinti para-style-override-20"><span>3. Hareketimiz sağ hatalarını sürdürmektedir. Silahlı mücadelenin sadece sözü edilmektedir.</span></p>

      <p class="Alinti para-style-override-20"><span>4. Bu sağ hata, silahlı mücadeleyi belirsiz bir geleceğe erteleme hatası, yeni kanıtlarla desteklenmekte ve güçlendirilmektedir. Kitleler içinde kök salmış, demir disiplinli, sübjektivizmden, revizyonizmden ve oportünizmden arınmış, özeleştiriyi uygulayan çelik gibi bir parti, silahlı savaş içinde gelişecek, güçlenecektir.</span></p>

      <p class="Alinti para-style-override-20"><span>5. “Hele bekle”, “şu kitabı da oku”, “bilmem kimle ilişki kur” ve buna benzer tavsiyelerle sınıf mücadelesinden kopuk laf ebeleri yetiştirilmeye çalışılıyor.</span></p>

      <p class="Alinti para-style-override-20"><span>6. Halkın birleşik cephesi, proletarya önderliğindeki işçi-köylü temel ittifakı üzerine ve bir veya birkaç bölgede kızıl siyasi iktidar kurulmadan gerçekleşemez. Kızıl siyasi iktidarın doğması için bugün ülkemizde eksik olan şey, “doğru bir çizgi izleyen güçlü bir parti” ve “oldukça güçlü bir kızıl ordu”dur. Ülkemizin çeşitli kırlık bölgelerinde kızıl siyasi iktidar için diğer bütün şartlar mevcuttur.</span></p>

      <p class="Alinti para-style-override-20"><span>7. Halk savaşı, uzun, çetin, zor bir mücadeledir. Bu aynı zamanda bir sürü yenilgilerden ve başarısızlıklardan da geçmek demektir. Başarısızlığa düşeriz endişesiyle aktif mücadeleden kaçınmak, pasif bir tutumdur.</span></p>

      <p class="Alinti para-style-override-20"><span>8. Devrimin kitlelerin eseri olacağı doğrudur. Saflarımızda ise, peşimizde mücadeleye katılan her ferdin sosyalizmi bilmesi, devrimin amaçlarını, sonuçlarını bütünüyle kavraması ve benimsemesi, bütün muhtemel sonuçlara başından razı olması gerektiği şeklinde sosyal devrimi imkânsız hale getiren bir “kitle çizgisi” anlayışı mevcuttur.</span></p>

      <p class="Alinti para-style-override-20"><span>9. Acil görevimiz, kuvvetli bir kitle temeline, kendine yeterli ekonomik kaynaklara ve askeri harekâta elverişli bir araziye sahip önemli kırlık bölgeler seçmek, en değerli parti kadrolarını buralara göndermektir. Örgütlenmede kavranacak ana halka en başından gerilla birimleri kurmaktır. Örgütlenmenin diğer bütün biçimleri gerillanın ihtiyaçlarına cevap verecek, onu destekleyecek, güçlendirecek şekilde ele alınmalıdır.</span></p>

      <p class="Alinti para-style-override-29"><span>10. Bu toplantı, özetlediğimiz sağ hatalara, bütün partili yoldaşların ve Merkez Komitesi’nin dikkatini çeker. DABK’ın altındaki komiteler ve diğer yoldaşlar, faaliyetlerini bu toplantının kararları ışığında gözden geçirmeli, hatalara karşı amansız bir savaş açmalı, onları yenmeli, doğru yolda kararlı, cesur, inatçı ve uygun adımlarla ilerlemelidir.</span> <span class="dipp" style="font-size:0.9em;"><a class="footnote-link" href="#footnote-225-170" id="footnote-225-170-backlink">170</a></span></p>

      <p class="paragraf-1">İbrahim Kaypakkaya, acelesi olan ve isteklerini gerçeklerin yerine koyan birçok devrimcinin yaptığını yapmış, “işçi sınıfı ve yoksul köylülüğün büyük çoğunluğuyla kurtuluşlarının ancak silahlı mücadeleyle olacağını kavramış” olduğu, “kızıl siyasal iktidar”ın kurulması için eksik olan şeyin parti ve ordu olduğu türünden görüşler öne sürmüştür. Ancak, bizim bugün rahatlıkla “öznelci-iradeci” ve gerçek dışı bulacağımız bu saptamaların o günün ortamında ve TİİKP içinde genel olarak benimsendiği ve Kaypakkaya’nın vurgusunun üzerinde ortaklaşılmış hedefler için bir an önce eyleme geçilmesine yönelik olduğu unutulmamalıdır. TİİKP’nin DABK kararlarından sonra “Merkez Komitesi Başkanlığı” imzasıyla yine Şubat 1972’de yayınlanan genelgede, “maceracı” tutumları ürkek biçimde eleştiren bölümler dışında DABK metnindeki birçok görüşü kelimesi kelimesine tekrar etmesi örgüt içi ortam hakkında bir fikir vermektedir. Perinçek’in, hareketteki sola kaymayı sol tezlerin önemli bir bölümüne sahip çıkarak etkisiz kılmaya çalıştığı anlaşılıyor. TİİKP yönetimi bununla yetinmiyor. Halil Berktay’ın 2 Mart 1972 tarihinde Doğu Perinçek’e yazdığı mektup, Kaypakkaya’nın “tevkif edilip gerekenin yapılması” için bir operasyon hazırlandığını kanıtlıyor. <span class="dipp"><a class="footnote-link" href="#footnote-225-171" id="footnote-225-171-backlink">171</a></span> Olayın tanıklarının ifadeleri, 1972 Mart’ında Kaypakkaya ve Oruçoğlu’nun “ikna” edilerek Ankara’ya getirildiklerini, “gereğini yapmak” üzere bir tim hazırlandığını, ancak çeşitli nedenlerle görevin tamamlanmadığını, bunun üzerine görüşmek üzere Söke’ye gönderildiklerini doğrulamaktadır. Beşparmak dağlarındaki bir mağarada Kaypakkaya ve Oruçoğlu, Doğu Perinçek’le görüşüyorlar. Kaypakkaya orada partiden ayrıldığını açıklıyor. Oruçoğlu kongreye katılacağını söylüyor.</p>

      <p class="paragraf-1">Bu olaydan bir ay kadar sonra, 24 Nisan 1972’de Türkiye Komünist Partisi/Marksist Leninist (TKP/ML) kuruluyor.</p>

      <p class="paragraf-1"><span>TİİKP içinde TKP/ML’nin ayrı bir parti olarak örgütlenmesiyle sonuçlanan ayrılığı anlayabilmek için, 1960 sonrasında tarihinin en önemli yükselişlerinden birini yaşayan Türkiye devrimci hareketinin mayalandığı nesnel ortamın özelliklerini ve bunların MDD hareketi içindeki yansımalarını hep akılda tutmak gerekiyor. THKP-C ve THKO’yu anlatmaya ve çözümlemeye çalıştığım bölümlerde belirttiğim gibi, MDD içindeki ayrışma, anlatımını hangi teorik siyasal tezlerde bulursa bulsun özünde TİP’in reformcu-parlamentarist ve MDD’nin darbeci-reformist çizgilerine tepki ve onlardan kopuş dinamiklerinden beslenmiştir. Her kopuş gibi, 1971 devrimci kopuşu da ayrıldığı ana kaynakların sorunlu, bütünsel teorik tutarlılıktan yoksun çizgilerinin lekelerini taşımıştır. Bir kopuşun doğrultusu ve gücü, kendi dinamikleri, kapasitesi kadar ayrıldığı bütünün gelişkinlik düzeyine de bağlıdır. MDD hareketi, gerek Türkiye sol-sosyalist hareketindeki gruplaşmada, gerekse dünya devrimci-komünist hareketindeki saflaşmada eklektik ve ortacı bir çizgiyi temsil ediyordu. O yıllarda Türkiye’de sosyalist soldaki genel canlanmaya koşut olarak sola açılan Kemalist-darbeci oluşumlardan, dünya çapında da Çin ve Latin Amerika gerilla hareketlerinden etkilenmeye son derece açık bir konumdaydı. THKP-C, THKO ve TKP/ML çıkışlarının ulaştıkları teorik birikim ve siyasal deneyim sınırları çiziyordu. Siyasal çizgi ve stratejilere, üzerinde biçimlenilmesi hedeflenen sınıfsal temele, bütünsel-tutarlı bir teorik bakışla, Türkiye nesnelliğinin, emekçi halk sınıflarının verili durum ve bilinçlerinin somut çözümlenmesiyle değil, devrim konusunda istekli, içtenli ve sabırsız devrimcilerin stratejilerden birini esas alıp bir an önce “devrimci pratiğe” yönelme güdüsüyle varılıyordu. THKP-C ve THKO aralarındaki farklara rağmen daha çok kent ve kır küçük burjuvazisine, emekçilerine dayanan, çeşitli renkleriyle Latin Amerika gerillacılığına öykünen hareketlerdi. TKP/ML ise yoksul köylülüğü hedef kitle seçen, Maocu ve onun bir biçimi olan Çaru Mazumdarcı görüşleri benimseyen bir hareketti.</span></p>

      <p class="paragraf-1">TİİKP’den ayrıldıktan sonra Kaypakkaya ve arkadaşları hızlı bir örgütlenmeye giriştiler. İlk adım Koordinasyon Komitesi oluşturmaktı. İbrahim Kaypakkaya, Ali Mercan ve Ali Taşyapan bu görevi üstlendiler. Daha sonra, sırasıyla Muzaffer Oruçoğlu, Arslan Kılıç, Cem Somel ve Almanyalı Kadir KK üyesi oldular.</p>

      <p class="paragraf-1">Türkiye İşçi Köylü Kurtuluş Ordusu (TİKKO) ve Türkiye Marksist Leninist Gençlik Birliği (TMLGB) kâğıt üzerinde kuruldu; ancak fiili oluşumları bu yıllarda tamamlanamadı.</p>

      <p class="AARA">Kaypakkaya’nın yazıları</p>

      <p class="paragraf-1">TKP/ML’nin teorik görüşlerini, siyasal çizgisini oluşturan temel kaynak İbrahim Kaypakkaya’nın TİİKP program ve görüşlerini eleştiren yazılarıdır. İbrahim Kaypakkaya bunları 1971 sonuyla 1972 ortaları arasındaki 6-8 ay içinde yazdı ve başından beri İbrahim Kaypakkaya’nın yanında yer alan Ali Taşyapan’ın tanıklığına göre, TKP/ML partinin teorik görüşlerinin derli toplu biçimde yazılı hale getirmek üzere Kaypakkaya’yı “görevlendirdi.” Kaypakkaya da bir bölümü önceden yazılmış yazılar üzerinde çalışarak üç ay içinde bu görevi yerine getirdi. Ali Taşyapan, şunları yazıyor:</p>

      <p class="paragraf-1">“Haziran 1972’de yazılan ‘Şafak Revizyonizmi ile Aramızdaki Ayrılıkların Kökeni ve Gelişmesi/TİİKP Revizyonizminin Genel Eleştirisi”, Ocak 1972’de yazılan ‘TİİKP Program Taslağı Eleştirisi”, Aralık 1971’de yazılıp Haziran 1972’de ‘aslına bağlı kalınarak yeniden kaleme alınan’ ‘Türkiye’de Milli Mesele’ ve Ocak 1972 de yazılıp Ağustos 1972 de ‘yeniden kaleme alınan’ ‘Şafak Revizyonizminin, Kemalist Hareket, Kemalist İktidar Dönemi, İkinci Dünya Savaşı Yılları, Savaş Sonrası ve 27 Mayıs Hakkındaki Tezleri’ TKP/ML çizgisini oluşturan temel metinlerdir. Bunlara bir de, Ocak 1972’de yazılan ‘Başkan Mao’nun Kızıl Siyasi İktidar Öğretisini Doğru Kavrayalım’ makalesini eklemek gerekir.”</p>

      <p class="paragraf-1">Kaypakkaya’nın sonradan “Şafak Revizyonizmi” demeyi tercih ettiği eski yoldaşlarıyla polemik diliyle yazılan bu yazıları sırasıyla ve teker teker incelemek yerine, genelden özele bir konu sıralamasıyla ele almak daha doğru alacak.</p>

      <p class="paragraf-1">Buna geçmeden önce, Kaypakkaya’nın hemen bütün tezlerini içinden çıktığı TİİKP’nin teorik-siyasal ekseninde geliştirdiğini yinelemekte yarar var. Kaypakkaya’nın <span class="char-style-override-2">“TİİKP Program Taslağı Eleştirisi</span>”nin sonuna büyük harflerle eklediği paragrafta şunları yazması rastlantı olmasa gerek:</p>

      <p class="Alinti"><span>Herkesin gözü önünde yükseklere çektiğimiz bayrağın, proletaryanın kızıl bayrağı olup olmayacağı, işaret ettiğimiz lekelerin temizlenip temizlenmeyeceğine bağlıdır. Biz, bütün samimiyetimizle bu lekelerin temizlenmesini istiyoruz.</span><span class="dipp" style="font-size:0.9em;"><a class="footnote-link" href="#footnote-225-172" id="footnote-225-172-backlink">172</a></span></p>

      <p class="paragraf-1">Lekeleri temizlenecek olan bayrak TİİKP’nin bayrağıdır. Böyle bir yaklaşımla kesin bir kopuşa gidilemeyeceği açıktır. TKP/ML’nin ve önderinin talihsizliği yola çıktığı bayrağın kendisinden başlamaktadır.</p>

      <p class="paragraf-1">Kaypakkaya, TİİKP Program Taslağı’nda yer alan “proleter devrimleri ve milli kurtuluş savaşları çağı” belirlemesini eleştiriyor: Dünya 1917 Ekim Devrimiyle birlikte “emperyalizmin toptan çöküşe ve sosyalizmin dünya çapında zafere ilerlediği proleter devrimleri çağı”na girmiştir; çağa özelliğini veren milli kurtuluş savaşları değildir.<span class="dipp"><a class="footnote-link" href="#footnote-225-173" id="footnote-225-173-backlink">173</a></span></p>

      <p class="paragraf-1">“Milli mesele” ve “milli kurtuluş” konularında ileride göreceğimiz çok ciddi yanlışları olmakla birlikte Kaypakkaya’nın bu çağ saptamasının sınıfsal içeriği bakımından taslaktan ileri olduğu açık.</p>

      <p class="paragraf-1">Kaypakkaya, Maocu “baş çelişme” kavramını temel alarak tasnifçi ve çok aşamalı bir devrim teorisini savunuyor:</p>

      <p class="Alinti"><span>Feodalizmle halk yığınları arasındaki çelişme niçin baş çelişmedir? Birden fazla çelişmenin bulunduğu bir süreçte, bunlar arasından bir tanesi diğer çelişmelerin gelişmesini tayin ve onlar üzerinde tesir icra eder. Bu çelişme baş çelişmedir. Feodalizmle halk yığınları arasındaki çelişme, ülkemizde hem burjuvazi-proletarya çelişmesi üzerinde, hem de emperyalizm-Türkiye halkı çelişmesi üzerinde belirleyici ve yönetici bir rol oynar. Feodalizm çözüldüğü ölçüde proletarya-burjuvazi çelişmesi ortaya çıkar ve keskinleşir. Öte yandan, emperyalizmin geniş köylük bölgelerdeki sosyal dayanağı feodal güçlerdir. Bu nedenle, feodalizmle halk yığınları arasındaki çelişmenin çözümü, emperyalizmi de önemli bir dayanağından yoksun bırakır, emperyalizmle Türkiye halkı arasındaki çelişmenin gelişmesinde ve çözümünde tayin edici bir rol oynar.</span><span class="dipp" style="font-size:0.9em;"><a class="footnote-link" href="#footnote-225-174" id="footnote-225-174-backlink">174</a></span></p>

      <p class="paragraf-1">Demokratik halk devrimi, feodalizmle halk yığınları arasındaki çelişkiyi çözecek, bunu yaparak emperyalizmi dayanaksız bıraktığı için emperyalizmle halk arasındaki çelişkiyi de çözmüş olacaktır. Devrim bir toprak ve köylü devrimidir, devrimin temel gücü köylülüktür, önder gücü proletaryadır. Kaypakkaya, TİİKP Program Taslağı’ndaki “işçilerin ve köylülerin önderliği” formülasyonuna karşı çıkıyor. Proletaryanın önderliğinde ısrar ediyor; “İşçilerin önderliği için bir tek teşkilata, komünist partisine ihtiyaç vardır…” diyor.<span class="dipp"><a class="footnote-link" href="#footnote-225-175" id="footnote-225-175-backlink">175</a></span></p>

      <p class="paragraf-1">Kaypakkaya’nın TİİKP programından ileriye doğru koptuğu noktalardan biri burasıdır ve bu yaklaşım benimsediği devrim programının geri ve şabloncu karakterine rağmen “hegemonya” düşüncesiyle de bağlanıyor:</p>

      <p class="Alinti"><span>Revizyonist hainler, bugünden milli burjuvaziyle ‘ittifak’ı (!) mümkün görüyor! Evet mümkündür ama, bir tek şekilde mümkündür: O da, proletaryanın kızıl bayrağı altında, işçi-köylü temel ittifakı üzerinde, halkın demokratik diktatörlüğünü kurmaya yönelen bir cephe ile...</span><span class="dipp" style="font-size:0.9em;"><a class="footnote-link" href="#footnote-225-176" id="footnote-225-176-backlink">176</a></span></p>

      <p class="paragraf-1">THKP-C bölümündeki tartışma ve gerekçeler ışığında burada tanımlanan aşamalı köylü devrimini ayrıca ele alıp eleştirmenin anlamı yok. Yukarıdaki satırlar, TİİKP’in geri programından kopma çabasının nasıl bir karmaşaya yol açtığını göstermesi bakımından ilginçtir. Bir yandan, anti-feodal niteliğiyle “demokratik”, antiemperyalist karakteriyle “milli” bir devrim öngörülüyor; bu devrimin niteliği gereği “milli burjuvazi” müttefik olarak kabul ediliyor; öte yandan bu ittifakta işçi sınıfının hegemonyası savunuluyor. “Milli burjuvazi” proletaryanın kızıl bayrağı altındaki cepheye neden ve nasıl gelecektir? Köylülükle ve devrimden çıkarı olan sınıflarla ittifak kuran ve onlar üzerinde hegemonya sağlayan bir sınıf, işçi sınıfı iktidarı alacak duruma geldiği halde neden başka bir sınıfın “devrimi”ni yapacaktır? Kaypakkaya, böyle durumlarda sıkça başvurduğu “her çelişmenin bir esas yönü, bir de tali yönü vardır” formülüyle uyumsuzluğu gidermeye çalışıyor:</p>

      <p class="Alinti"><span>Cepheyi gerçekleştirme mücadelesinde Marksist-Leninistler, esas olarak işçi-köylü ittifakını gerçekleştirmeye çalışırlar, ona ağırlık verirler. Burjuvazi ile ittifaka ise</span> <span class="char-style-override-2">ikinci derecede</span> <span>ağırlık verirler.</span><span class="dipp" style="font-size:0.9em;"><a class="footnote-link" href="#footnote-225-177" id="footnote-225-177-backlink">177</a></span></p>

      <p class="paragraf-1"><span>Hemen her konuda yukarıdakine benzer örnekler bulmak mümkün. TKP/ML ve önderi İbrahim Kaypakkaya’nın ikinci büyük talihsizliği “Mao Zedung Düşüncesi”ni kılavuz alması, genel teorik ve Türkiye özeline ilişkin bütün sorunları Maocu şablona uydurmaya çalışmasıdır. Yanlış bir teoriyle devrimci yol arayışı eklektizm, teoriden ve gerçeklerden uzaklaşma sonuçlarını üretmiştir.</span></p>

      <p class="paragraf-1">Daha fazla aktarma yapmadan TKP/ML’nin programatik görüşlerini özetleyebiliriz: Türkiye yarı sömürge, yarı-feodal bir ülkedir; gündemde olan devrim, feodalizm ile halk arasındaki çelişkiyi çözmeyi hedefleyen demokratik devrimdir; devrimin özü toprak devrimidir; devrim bir halk devrimidir ve halk, işçi sınıfı, köylülük, şehir küçük burjuvazisi ve orta burjuvazinin devrimci kanadından oluşmaktadır; iktidar bu sınıfların ortak diktatörlüğü, ama ittifakta proletarya egemen ve önder rol oynadığı için de proletarya diktatörlüğünün bir biçimi olan bir demokratik halk diktatörlüğü olacaktır. vb.</p>

      <p class="paragraf-1"><span>Devrimin yolu ve savaşım yöntemlerine gelince. Temel yaklaşım şudur: Silahlı mücadele ve onun bir biçimi olan “uzun süreli halk savaşıyla” ülkenin belli köylük bölgelerinde “kızıl siyasi iktidarlar” oluşturulacak, devrim kırlardan kentlerin kuşatılmasına doğru ilerletilecektir. Kaypakkaya Çin Devrimi’nin özgün ve yaratıcı bir deneyimi olan “kızıl siyasal iktidar” hedefini aynen benimsemiş, Türkiye için de geçerli olduğunu kanıtlamaya çalışmıştır.</span></p>

      <p class="paragraf-1">“Kızıl siyasi iktidar öğretisi” Mao Zedung’un 1928’de yazdığı üç yazıya dayanmaktadır. Kızıl siyasi iktidar, Mao’nun deyimiyle “beyaz rejim tarafından tamamen sarılmış birkaç küçük bölgede kızıl siyasi yönetimin kurulması”dır. Söz konusu yazılarda kızıl siyasi iktidarın var olabilmesinin ve geliştirilmesinin koşulları çözümlenmiştir.</p>

      <p class="paragraf-1">Kaypakkaya gerçekleşmesini büyük bir tutkuyla istediği “kızıl siyasi iktidar”ın Mao tarafından öne sürülen koşullarının Türkiye’de bulunmadığının farkında olmalı ki, bu koşullar üzerine Mao’dan çeşitli aktarmalara ve yorumlara başvuruyor. Mao’nun aynı tarihlerde yazdığı “<span class="char-style-override-2">Çinkang Dağlarındaki Mücadele</span>” yazısından yaptığı aktarma ve yorum gerçekten ilginç. Bu makalede, Mao <span class="char-style-override-2">var olan</span> “bağımsız rejimlerin yaşaması ve gelişmesi için, bölünmelerin ve savaşların yanında gerekli diğer şartları” şöyle sıralamaktadır<span class="char-style-override-2">:</span></p>

      <p class="Alinti"><span>1) Sağlam bir kitle temeli; 2) sağlam bir Parti örgütü; 3) oldukça güçlü bir Kızıl Ordu; 4) askeri harekâta uygun arazi; 5) beslenme için yeterli ekonomik kaynaklar</span><span class="dipp" style="font-size:0.9em;"><a class="footnote-link" href="#footnote-225-178" id="footnote-225-178-backlink">178</a></span></p>

      <p class="paragraf-1">Kaypakkaya, Mao’nun burada “devrimci durumun ülke çapında gelişmesi” şartını zikretmemesini hatırlatarak şu sonuca varıyor:</p>

      <p class="Alinti"><span>Devrimci durum gerek dünya açısından gerek tek tek ülkeler açısından (bazı istisnalar olsa bile) fevkaladedir. Emperyalizmin toptan çöküşe, sosyalizmin ise bütün dünyada zafere ilerlediği çağımızın</span> <span class="char-style-override-2">tipik</span> <span>bir özelliğidir bu.</span><span class="dipp" style="font-size:0.9em;"><a class="footnote-link" href="#footnote-225-179" id="footnote-225-179-backlink">179</a></span></p>

      <p class="paragraf-1">Kaypakkaya kızıl siyasi iktidarın kurulabilmesi için gerekli beş koşulu, şöyle sıralıyor:</p>

      <p class="Alinti"><span>Sağlam bir kitle temeli, sağlam bir parti örgütü, oldukça güçlü bir Kızıl Ordu, askeri harekâta uygun arazi, beslenme için yeterli ekonomik kaynaklar.</span><span class="dipp" style="font-size:0.9em;"><a class="footnote-link" href="#footnote-225-180" id="footnote-225-180-backlink">180</a></span></p>

      <p class="paragraf-1">Peki bu koşullar Türkiye’de var mıdır? Kaypakkaya her birini teker teker ele alıyor ve sonunda bu soruya olumlu yanıt veriyor. Özetle şöyle: Sağlam kitle temelini bütün ülke çapında aramak gerekmez. Sağlam bir parti ve oldukça güçlü bir Kızıl Ordu henüz ülkemizde mevcut değildir. Ancak bunlar, silahlı mücadelenin başlatılması için şart değildir. Bunlar, bizzat silahlı mücadelenin içinden çıkacaktır. Ülkemizin birçok bölgesi askeri harekâta uygundur. Beslenme için yeterli ekonomik kaynaklar demek, ülkede iç pazarın vazgeçilmez bir parçası haline henüz gelmemiş geri bölgeler demektir ve ülkemizin geri köylük bölgeleri geniş ölçüde bu şartı da sağlamaktadır. <span class="dipp"><a class="footnote-link" href="#footnote-225-181" id="footnote-225-181-backlink">181</a></span></p>

      <p class="paragraf-1">İbrahim Kaypakkaya, bütün bu saptama ve değerlendirmelerle adım adım ilerlediği noktada Türkiye’de kızıl siyasi iktidarlar kurulabileceği sonucuna varıyor:</p>

      <p class="Alinti"><span>Kızıl iktidarın kurulması ve yaşatılması için (silahlı mücadele için değil) bütün ülke çapında örgütlenmek, bütün halkın birleştirilmiş olması ve bizim tarafımızdan yönetiliyor olması</span> <span class="char-style-override-2">şart</span> <span>değildir. Böyle bir şartı Mao Zedung da zaten koymamıştır. Bu iyi bir şeydir ama, bugün sahip olamadığımız ve devrimin ülke çapında zafere uğrayacağı döneme kadar da pek sahip olamayacağımız bir şeydir. Hâlbuki, mevcut kuvvetlerimizi üç-beş önemli bölgede (kuvvetlerimizin ve şartların elverdiği ölçüde) yoğunlaştırarak ve buralarda silahlı mücadeleyi başlatarak ‘</span><span class="char-style-override-2">sağlam</span> <span>ve politikası</span> <span class="char-style-override-2">doğru</span> <span>bir parti’ ve ‘oldukça güçlü bir kızıl ordu’ yaratabiliriz (bugün eksik olan da budur) ve Kızıl iktidarlar kurup yaşatabiliriz.</span><span class="dipp" style="font-size:0.9em;"><a class="footnote-link" href="#footnote-225-182" id="footnote-225-182-backlink">182</a></span></p>

      <p class="paragraf-1"><span>Bu çalışmada izlemeye çalıştığım öncelikli amaç, 1971’in devrimci örgütlerini, siyasal-örgütsel oluşum ve eylemlerinin içsel mantığıyla anlamak ve çözümlemektir. Esas amaç bu olduğu için, tezlerin sistematik ve kapsamlı eleştirisine girmiyorum. Kaldı ki, yazıldıklarından 30 yıl sonra bu tezleri tek tek değerlendirmek anlamlı ve işlevli de değil. Bu çerçevede, eleştirel notlar olarak şunlar söylenebilir: Çin devriminin özgün bir evresinde ortaya çıkan mücadele ve iktidar biçimlerinin “Türkiye’ye uyarlanmasında” hem referans alınan yazılar, hem de Türkiye gerçekleri bakımından ciddi yanlış ve yanılgılar var. Çin pratiğinin evrensel değil özgün bir karakter taşıması bir yana, çeşitli ve zorlama gerekçelerle Çin’de kızıl siyasi iktidarların kurulmasını önceleyen savaş, devrimci durum, güçlü bir kızıl ordu gibi son derece önemli koşulların, sonradan gerekli olmaktan çıktığını, ya da Türkiye için geçerli olmadığını söylemek bu türden bir yanılgıdır. Türkiye’nin yarı-sömürge olduğu, Türkiye sınırları içinde iç pazarla bütünleşmemiş bölgeler bulunduğu tezleri yanlıştır. Silahlı mücadeleye hemen başlamanın gerekli olduğu saptaması var olan koşulların doğru ve somut çözümlenmesine dayandırılmamıştır. Yalnız yukarıda aktarılan pasajlarda değil, daha birçok yerde, silahlı mücadeleyi başlatmak için “ülke çapında örgütlenmenin”, “devrimci durumun” gerekli olmadığı ileri sürülmekte, kentlerin kırlardan kuşatılması stratejisinin doğruluğuna Türkiye’nin “yarı işgal” altında olduğu kanıt gösterilmekte, ama örneğin silahlı mücadeleyi başlatmak için gerekli koşulların ne olduğu üzerine dişe dokunur bir şey söylenmemektedir. Bu konuda önceden karar verilmiştir.</span></p>

      <p class="paragraf-1"><span>TİİKP yönetimi İbrahim Kaypakkaya ve TKP/ML’yi kent çalışmasını, legal faaliyeti, silahlı mücadele dışındaki mücadele biçimlerini tamamen reddetmekle eleştirdiğinde verilen yanıt, mücadelenin her aşamasında “esas” ve “tali” olanın ayırt edilmesi ve ağırlığın kesin olarak “esas” olana verilmesi gerektiği biçimindedir. Bu tartışmalar sırasında Kaypakkaya’nın oylama yapılması isteğiyle öne sürdüğü “11 ilke” ve “esas-tali” farklılaştırması şöyledir:</span></p>

      <p class="Alinti"><span>Köylük bölgelerdeki faaliyet esas, şehirlerdeki faaliyet talidir. Silahlı mücadele esas, diğer mücadele biçimleri talidir. İllegal faaliyet esas, legal faaliyet talidir. Ülke çapında düşman bizden güçlü olduğu müddetçe stratejik savunma esastır. Stratejik savunma içinde taktik taarruzlar esas, taktik savunma talidir. Bu dönemde köylerde, silahlı mücadele içinde gerilla mücadelesi esas, diğer mücadele biçimleri talidir. Şehirlerde (büyük şehirlerde), stratejik savunma döneminde, kuvvet biriktirmek ve fırsat kollamak esas, ayaklanmalar düzenlemek talidir. Örgütlenmede parti örgütlenmesi esas, diğer örgütlenmeler talidir. Diğer örgütlenmeler içinde silahlı mücadele örgütleri esastır. Kendi kuvvetlerimize dayanmak esas, müttefiklere dayanmak talidir. Ülkemizde silahlı mücadele şartları vardır.</span><span class="dipp" style="font-size:0.9em;"><a class="footnote-link" href="#footnote-225-183" id="footnote-225-183-backlink">183</a></span></p>

      <p class="paragraf-1">“Devrim”in temel sınıfsal içeriğiyle birlikte, mücadele alan, biçim ve yöntemleri de reçete yazar gibi sıralanmaktadır. İbrahim Kaypakkaya her şeye bu reçeteden bakmaktadır. Tek bir örnekle yetineceğim. Kaypakkaya’nın 15-16 Haziran başkaldırısından çıkardığı “dersler”den biri şudur:</p>

      <p class="Alinti"><span>15-16 Haziran direnişinin bastırılması, devrimin ilk başlarda şehirlerde başarıya ulaşamayacağını, şehirlerde zaman zaman ortaya çıkacak işçi ayaklanmalarının kırlık bölgelere çekilmediği takdirde bastırılmaya mahkûm olduğunu gösterdi.</span><span class="dipp" style="font-size:0.9em;"><a class="footnote-link" href="#footnote-225-184" id="footnote-225-184-backlink">184</a></span></p>

      <p class="paragraf-1">Öznel istek ve niyetlerin gerçeklerin yerine konulmasında bu kadar ileri gidildiği az görülmüştür! Denebilir ki, içine düştükleri derin sübjektivizm TKP/ML devrimcilerinin 15-16 Haziran eylemini çok yanlış değerlendirmelerine neden olmuştur.</p>

      <p class="paragraf-1">Kaypakkaya ve arkadaşları ortaya koymaya çalıştığım görüşlerle hızlı biçimde pratiğe yöneldiler. Güçlerini, Kürecik-Elbistan ve Dersim yörelerinde yoğunlaştırarak silahlı mücadeleye giriştiler. Buna döneceğim.</p>

      <p class="paragraf-1">Ama önce ve kısaca öteki metinleri incelememiz gerekiyor.</p>

      <p class="AARA">“Milli Mesele”</p>

      <p class="paragraf-1">Kaypakkaya “milli mesele”ye ilişkin tezlerini geliştirmeye TİİKP Program Taslağı’ndaki saptamaları eleştirerek başlıyor. Stalin’in millet tanımından yola çıkarak, Kürtlerin bir millet olduğunu, milli baskının Türk hâkim sınıflarıyla her bakımdan kaynaşmış bir avuç büyük feodal bey ve üç-beş büyük burjuva hariç, bütün Kürt milletine uygulandığını yazıyor.<span class="dipp"><a class="footnote-link" href="#footnote-225-185" id="footnote-225-185-backlink">185</a></span></p>

      <p class="paragraf-1">Biraz ileride göreceğimiz gibi bu başlangıç saptamaları İbrahim Kaypakkaya’nın ulusal sorunla ilgili görüşlerindeki doğru ve ileri açılımlara olduğu kadar yanlış ve sorunlu yönelişlere de kaynaklık ediyor.</p>

      <p class="paragraf-1">Sorunlu yönelişlerden biri şudur: Kaypakkaya “Kürt burjuva ve küçük toprak ağalarının milli baskıya karşı mücadelesinin demokratik bir muhtevası” olduğunu ileri sürüyor ve bu mücadelenin kayıtsız şartsız desteklenmesi gerektiğini söylüyor.</p>

      <p class="Alinti"><span>Bugün Kürt milli hareketinin başını bir hayli güçlenmiş olan Kürt burjuvaları, bunların ideolojisini benimseyen aydınlar ve küçük toprak ağaları çekmektedir.</span><span class="dipp" style="font-size:0.9em;"><a class="footnote-link" href="#footnote-225-186" id="footnote-225-186-backlink">186</a></span> <span>Kürt milli hareketi, ezilen bir ulusun, hâkim bir ulusun hâkim sınıflarına karşı mücadelesi olarak ilericidir ve demokratik bir muhteva taşır. Biz bu demokratik muhtevayı kesinlikle ve kayıtsız şartsız destekleriz.</span><span class="dipp" style="font-size:0.9em;"><a class="footnote-link" href="#footnote-225-187" id="footnote-225-187-backlink">187</a></span></p>

      <p class="paragraf-1">Kürt burjuva ve küçük toprak ağaları 1970’ler dünyasında ve Türkiye’sinde “ilerici” ve “demokrat” bir mücadele yürütemezlerdi. Burjuvazinin, ulusların ve ulusal devletlerin ilk kez ortaya çıktığı tarihsel evrede oynadığı rolü, ayakları üzerinde dikilip gericileştiği bir dönemde, dünyanın hiçbir yerinde sürdürmesi ve yinelemesi mümkün değildi. Kaldı ki, Türkiye’de Kürt “milli hareketinin” başını burjuvalar ve toprak ağaları çekmemiştir. 1980’li yıllarda ulusal baskıya karşı “demokratik muhteva” taşıyan hareket, yoksul köylü ve küçük burjuva karakterde olmuştur. Evet, bir ezilen ulusun burjuvalarının da bir “ulusal sorunu” olabilir, bunun için mücadele de edebilirler. Ancak bu, asla “kayıtsız şartsız desteklenecek” bir mücadele olamaz. Türkiye’de de böyle bir şey olmamıştır.</p>

      <p class="paragraf-1">Öte yandan, Kaypakkaya’nın ulusal sorunda ve somut olarak Kürt sorununda cesur ve ileri açılımlar geliştirdiği kesindir.</p>

      <p class="paragraf-1">Birincisi, Kaypakkaya Türkiye’de herkesin dilindeki “Ulusların Kendi Kaderlerini Tayin Hakkı”nın “ayrı devlet kurma hakkı”ndan başka bir şey olmadığını açık seçik dillendirmiştir. Bunu yaparken ayrı devlet kurma hakkını savunmanın her durumda ayrılmayı savunmak anlamına gelmeyeceğini belirtmiştir.</p>

      <p class="paragraf-1">İkincisi, “bütün Kürdistan’ın birleştirilmesinin programa konulamayacağını”, Türkiye’de komünist hareketin ancak Türkiye sınırları içindeki milli meseleyi en iyi, en doğru çözüme bağlamakla yükümlü olduğunu” yazmıştır.<span class="dipp"><a class="footnote-link" href="#footnote-225-188" id="footnote-225-188-backlink">188</a></span></p>

      <p class="paragraf-1">Üçüncüsü, mücadele ve örgütlenmeye ilişkin formülasyonunu sınıfsal bir bakışa dayandırmıştır:</p>

      <p class="Alinti"><span>Bilinçli Türkiye proletaryası işçi ve köylü yığınlarını kendi bayrağı altında toplamaya çalışacak, bütün emekçi sınıfların sınıf mücadelesine önderlik edecektir. Türkiye devletini kendine temel alarak, Türkiye içindeki bütün uluslardan işçileri ve emekçileri ortak sınıf örgütleri içinde birleştirecektir.</span><span class="dipp" style="font-size:0.9em;"><a class="footnote-link" href="#footnote-225-189" id="footnote-225-189-backlink">189</a></span></p>

      <p class="AARA">Kemalist hareket, Kemalist iktidar</p>

      <p class="paragraf-1">Yalnız 1970’lerdeki tartışmalardaki konumuyla değil daha sonraki evrimiyle de Doğu Perinçek önderliğindeki çizgi Kemalizm konusunda Türkiye solundaki en sağ ve kuyrukçu görüşlerin temsilcisi olagelmiştir. Kemalist hareketin, milli kurtuluş savaşları çağının ilk milli kurtuluş hareketi ve bugün de devam etmekte olan yüz yıllık demokratik devrim hareketinin önemli bir bileşeni olduğu saptamaları bu çizgiye aittir. İbrahim Kaypakkaya’nın bu çizgiyle hesaplaşırken Kemalizmi önemli bir tartışma konusu yapmasının haklı nedenlerinden biri budur.</p>

      <p class="paragraf-1">Öte yandan, Kemalizmin Türkiye komünist ve sol hareketinin tümü üzerinde de ideolojik bir etki, yer yer de hegemonya kurduğu açıktır. TKP’den 1971 devrimciliğine sol hareket üzerindeki bu Kemalist etkinin çeşitli yansımalarını bu kitapta yeri geldikçe göstermeye çalıştım. Bu etkiye, tepkilerin de gelmesi kaçınılmazdı ve gelmiştir. 70’li yılların sonundan başlayarak, komünistler, devrimci demokratlar, Kürt aydın ve demokratları kendi sınıfsal siyasal konumları çerçevesinde Kemalizmin kendisiyle ve sol hareket üzerindeki etkisiyle hesaplaşmaya giriştiler. Bu çabalar zaman zaman dünya ve Türkiye konjonktürünün, güncel siyasal konum ve hedeflerin izlerini taşıdı. Örneğin, Ortadoğu’da Baas, Türkiye’de 27 Mayıs oluşumlarının ortaya çıktığı yıllarda “sol Kemalizm” yorumları ve Kemalizmle cephe düşünceleri ağırlık kazanırken, Kürt hareketinin yükseldiği yakın dönemlerde Kemalizm değerlendirmelerinde pragmatik ve tepkisel yaklaşımlar çok fazla öne çıkabildi vb.</p>

      <p class="paragraf-1">İbrahim Kaypakkaya, içinden çıktığı hareketin Kemalist rengine duyduğu tepkiyle ve Kemalizmden kopmanın gerekli olduğu sezgisiyle 1972 Ocak ayında <span class="char-style-override-2">“Şafak revizyonizminin Kemalist hareket, Kemalist iktidar dönemi, ikinci dünya savaşı yılları, savaş sonrası ve 27 Mayıs hakkındaki tezleri</span>” başlıklı bir makale yazdı.</p>

      <p class="paragraf-1"><span>Kaypakkaya’nın Kemalizm konusundaki tezleri de, “milli mesele”dekine benzeyen ikili bir özellik gösteriyor. Hareket noktası Kemalizm konusunda devrimci bir kopuşun temel tezlerini döşemektir; bu amaca kilitlenmiştir; olgulara bu açıdan yaklaşmıştır.</span></p>

      <p class="paragraf-1"><span>Kaypakkaya’nın tezlerini geliştirirken yararlandığı temel kaynak, A.Şnurov-Y.Rozaliyef’in</span> <span class="char-style-override-2">Türkiye’de Kapitalistleşme ve Sınıf Kavgaları</span> <span>başlıklı,</span> <span class="char-style-override-2">Ant Yayınları</span><span>’nın 1970 baskısı kitabıdır. Çeşitli kaynaklar ve tanıklar TKP/ML’nin oluşum döneminde Kaypakkaya’nın Kemalizm üzerine yazdıklarının ve tezlerini esas olarak Şnurov’a dayanarak yapmasının hareket içinde eleştirilere ve uzun tartışmalara yol açtığını belirtiyorlar.</span></p>

      <p class="paragraf-1">Şnurov adı geçen kitabında 1908 Jön Türk Devrimi’ni, Türk ticaret burjuvazisinin, subayların ve soyluların birleşmiş gücüyle sultanın hâkimiyetini sarsan bir “burjuva devrimi” olarak değerlendiriyor; “Kemalist devrim”in ise Türk ticaret burjuvazisinin başını çektiği, İngiliz-Fransız emperyalizmine karşı yapılmış, “milli karakterde” bir devrim olduğunu yazıyor.</p>

      <p class="paragraf-1">Kaypakkaya ise Şnurov’un, Lenin ve Stalin’in Türk burjuva devrimiyle ilgili saptamalarını “düzeltme” ihtiyacı duyuyor. Şöyle:</p>

      <p class="Alinti"><span>Kemalist devrimden bahsederken ‘milli burjuva’ kavramını,</span> <span class="char-style-override-2">Türk olan burjuva</span> <span>anlamında kullanmaktadırlar. Milli burjuva-komprador burjuva ayırımı, onlarda henüz yoktur. Bu kavramı daha sonra yeni anlamıyla Mao Zedung yoldaşta görmekteyiz. Lenin, Stalin ve Şnurov yoldaşlar, Kemalist devrime ‘milli burjuva’ devrimi derken, kastettikleri ‘komprador olmayan burjuvazinin devrimi’ değildir; kastettikleri ‘Türk olan burjuvazinin’ devrimidir.</span><span class="dipp" style="font-size:0.9em;"><a class="footnote-link" href="#footnote-225-190" id="footnote-225-190-backlink">190</a></span></p>

      <p class="paragraf-1">Buradaki zorlamayı anlamak ve ciddiye almak mümkün değil.</p>

      <p class="paragraf-1">Lenin, Stalin ve Şnurov’un Türk devrimini ticaret burjuvazisinin önderliğinde bir “milli burjuva devrimi” olarak değerlendirdikleri noktasında herhangi bir kuşku yoktur.</p>

      <p class="paragraf-1">Bu “düzeltme”ye Kaypakkaya’nın Kurtuluş Savaşı ve Kemalist iktidarla ilgili temel tezini güçlendirmek için başvurduğu anlaşılıyor. Bu tez şudur:</p>

      <p class="Alinti"><span>Kurtuluş savaşıyla sömürgeleştirilmiş topraklar kurtarıldı. Sultanlık kaldırıldı, fakat yarı sömürge ve yarı-feodal yapı olduğu gibi kaldı… Kurtuluş savaşından sonra komprador büyük burjuvazinin ve toprak ağalarının bir kesiminin hâkimiyetinin yerine, bir başka kesimin hâkimiyeti geçmiştir.</span><span class="dipp" style="font-size:0.9em;"><a class="footnote-link" href="#footnote-225-191" id="footnote-225-191-backlink">191</a></span></p>

      <p class="paragraf-1"><span>Sorun, Türkiye’nin “yarı-sömürge” sayılmasından kaynaklanıyor. “Komprador burjuvazi” sömürgecilik dönemine ait bir kavramdır. Emperyalizm döneminde, “komprador burjuvazi” yerine “işbirlikçi burjuvazi” kavramı kullanılmakta, bu, birçok durumda “komprador burjuvazi”nin emperyalizm koşullarındaki dönüşümünü de anlatmaktadır. Osmanlı İmparatorluğu’nda burjuvazi, Prusya tipi kapitalistleşmenin bir sonucu olarak eski egemen sınıfın dönüşümüyle oluştu; bu nedenle de, ilerici değil statükocu oldu. Bu tartışma bir yana, Kemalist devrimin, geç kalmış bir burjuva devrimi olduğu, gericileşmiş bir burjuvazinin önderliğinde yapıldığı, antiemperyalist, anti-feodal, bu anlamda “demokratik” olmadığı doğrudur. Bunu anlatmak için, Türkiye’nin yarı sömürge olduğu, Kemalist hareketin komprador burjuvazinin bir kanadı olduğu türünden yanlış teorik ve pratik argümanlara gerek yoktur. Buradaki teorik problem, Kaypakkaya’nın “milli mesele” konusunda gördüğümüz gibi “milli burjuvazi”nin ve onun hareketinin “demokratik bir muhteva” taşıdığını düşünmesinden kaynaklanıyor. Böyle düşündüğü, kendi görüşleriyle tutarlı kalmak istediği, ama aynı zamanda Kemalizmin “demokrat” olmadığını kanıtlamak istediği için Kemalist hareketin “komprador burjuvazinin bir kanadı” olduğunu ileri sürüyor. Kemalizmi eleştirirken “milli burjuvazi” nin “ilerici-demokratik muhteva” taşıdığı görüşünü sürdürüyor.</span></p>

      <p class="paragraf-1">Kurtuluş Savaşı’nın ve Kemalist <span class="char-style-override-2">hareketin</span> ulusal karakteri eyleminin içeriğinden geliyor; ulusal kurtuluş savaşı ve Türk ulus devletinin kuruluşu <span class="char-style-override-2">nesnel olarak</span> ulusal bir içerik taşıyor. Kurtuluş hareketi önderliğinin sınıf ittifakı karmaşıktır; toprak ağalarını vb. de içermektedir ama hegemonu Türk burjuva hareketinin ortak ve genel çıkarlarını temsil eden Kemalist önderliktir. Ülkenin, emperyalistlerin fiili işgali altında olması kurtuluş hareketine antiemperyalist bir görünüm kazandırmıştır. Öte yandan, Kemalizm bir ideoloji ve siyaset olarak antiemperyalist, demokrat vb. değildir.</p>

      <p class="paragraf-1">Kaypakkaya’ya göre, “Kemalist diktatörlük işçiler, köylüler, şehir küçük burjuvazisi, küçük memurlar ve demokrat aydınlar üzerinde askeri faşist bir diktatörlüktür”<span class="dipp"><a class="footnote-link" href="#footnote-225-192" id="footnote-225-192-backlink">192</a></span></p>

      <p class="paragraf-1"><span>Kemalist iktidarların da, her sınıf iktidarı gibi bir diktatörlük olduğunda kuşku yok. Bizim devrimci hareketimizde “faşizm” antidemokratik baskı ve uygulamaların şiddetini ve burjuva sınıf diktatörlüğüne duyulan nefreti ifade etmek için kullanılan bir kavramdır. Kaypakkaya da böyle kullanıyor. Kemalist iktidarların işçilere, köylülere, komünistlere, Kürtlere yaptığı zulüm ve eziyetten çıkarak faşist diktatörlük sonucuna varıyor. Her hangi bir faşizm tanım ya da tahlili yapmıyor. Tek yaptığı, Şnurov’un tanıklığına başvurmak oluyor. Kaypakkaya alıntı yaptığı pasajlarda Şnurov’un asla kullanmadığı “faşizm” kavramını köşeli parantez içinde “yani faşizmdir”, “faşizm olmalı” biçiminde metne ekliyor. Şöyle:</span></p>

      <p class="Alinti"><span>…Türkiye’de bugün mevcut olan düzenin özü, bütün demokrasilerden uzak bir</span> <span class="char-style-override-2">diktatoryadır</span> <span>(altını çizen İK) (yani faşizmdir-parantez ve ek İK’nın-HY) Bugünkü Türk hükümeti elbette bir diktatorya (faşizm olmalı- parantez ve ibare İK’nın) hükümetidir. Çünkü egemen olan Türk burjuvazisi tamamen güçsüzdür ve gelişebilmek için emekçi halkı ezmek zorundadır.</span><span class="dipp" style="font-size:0.9em;"><a class="footnote-link" href="#footnote-225-193" id="footnote-225-193-backlink">193</a></span></p>

      <p class="paragraf-1">Bir faşizm tanım ve çözümlemesiyle değil, Kemalist yönetimin baskıcı, antidemokratik uygulamalarına vurgu ihtiyacından kaynaklanan bir faşist adlandırmasıyla karşı karşıyayız.</p>

      <p class="paragraf-1">Kemalizmle ve CHP ile ilgili değerlendirmelerini “faşizm” eksenine oturtan Kaypakkaya buradan başka sonuçlara varıyor:</p>

      <p class="Alinti"><span>Daha sonra DP’yi meydana getirecek olanlar, CHP içindeki bu Almancı klik değil, tersine bu hâkim kliğe karşı öteden beri, Terakkiperver Fırka ve Serbest Fırka dönemlerinden beri mücadele edenlerdir. Bunların öteden beri savundukları ‘çok parti’ ve ‘serbest seçim’ sloganları yeni tarihi şartlarda, CHP’nin faşist Alman emperyalistlerinin kesin işbirlikçisi haline gelerek, daha da faşist bir hüviyet kazandığı şartlarda, kötülerin iyisi haline gelmiştir.</span><span class="dipp" style="font-size:0.9em;"><a class="footnote-link" href="#footnote-225-194" id="footnote-225-194-backlink">194</a></span></p>

      <p class="paragraf-1">İbrahim Kaypakkaya, kendi deyimiyle “iki gericilik”ten birini, Terakkiperver Fırka, Serbest Fırka ve DP çizgisini CHP’ye göre ehveni şer görmekte, bu çizginin “nispeten daha ileri bir rol” oynadığını düşünmektedir.<span class="dipp"><a class="footnote-link" href="#footnote-225-195" id="footnote-225-195-backlink">195</a></span> İki çizginin de gerici olduğu saptamasına hiçbir itirazımız olamaz; Terakkiperver Fırka, Serbest Fırka ve DP’nin “nispeten” kaydıyla da olsa “daha ileri bir rol” oynadıkları ise yanlış bir görüştür.</p>

      <p class="paragraf-1">Kaypakkaya, “1950 de DP’nin başa geçmesi, ne devrimdir, ne de karşı devrimdir. Hâkim sınıfların öteden beri devam edip gelen iki siyasi kliği arasında bir iktidar değişikliğidir”<span class="dipp"><a class="footnote-link" href="#footnote-225-196" id="footnote-225-196-backlink">196</a></span> derken de bu tarihi “karşı devrim” olarak değerlendiren MDD çizgisinden daha doğru bir noktada durmaktadır. 27 Mayıs değerlendirmesinde ise, bu darbeye önderlik eden “gerici kliğin” “orta burjuvazinin…daha ileri atılımını boğarak” iktidarı CHP’ye verdiğini söyleyerek 27 Mayıs’ın daha önce üzerinde durduğum burjuva demokrat karakterini atlamaktadır.</p>

      <p class="paragraf-1">Kaypakkaya TKP’yi Mustafa Suphi’nin ölümünden sonra, kesin sağcı ve revizyonist bir çizgi izlediği, Kemalistlerden devrim beklediği, köylülerin devrimci rolünü asla kavramadığı, devrimci mücadeleyi reddettiği vb. konularında eleştirmiştir. İbrahim Kaypakkaya 1971’in öteki devrimcilerinin tersine, genel olarak “komünist” partisine ve özel olarak da TKP konusuna özel bir ilgi göstermiştir. TKP değerlendirme ve eleştirileri, Mustafa Suphi sonrası TKP gerçeğini kavrama ve anlama çabası bakımından eksiklikler taşımakla birlikte, özellikle Kemalizme ve burjuvaziye tutum başlıklarında doğru yöndedir.</p>

      <p class="AARA">TKP/ML örgütlülük ve pratiği</p>

      <p class="paragraf-1">1971 devrimci hareketi içinde TKP/ML’nin ötekilerden ayrıldığı noktalardan biri de parti ve örgüt sorunlarıdır. İbrahim Kaypakkaya ve TKP/ML, içinden çıktığı PDA-TİİKP’nin “parti” formunda örgütlenme geleneğini sürdürdü.</p>

      <p class="paragraf-1">İbrahim Kaypakkaya “TİİKP Program Taslağı Eleştirisi”nin en başında partinin ismini eleştiriyor ve “komünist” ismini öneriyor:</p>

      <p class="Alinti"><span>Marx, Engels, Lenin, Stalin ve Mao Zedung’un yaptığı gibi kendimize komünist partisi adını vermeliyiz. Komünist sıfatını hiçbir tereddüde düşmeden benimsemeliyiz</span><span class="dipp" style="font-size:0.9em;"><a class="footnote-link" href="#footnote-225-197" id="footnote-225-197-backlink">197</a></span></p>

      <p class="paragraf-1">Ancak, yalnızca “TKP” ismini almak da adı komünist olan başka partiler ve şefler tarafından kullanıldığı için sakıncalı olacağından, “…hareketimizin niteliğini ve nihai hedeflerini en kesin, en açık ve en doğru bir şekilde ifade eden ve pratikte de işçi sınıfının ve diğer emekçilerin bilinçlenmesine katkıda bulunan ve bizi her türden sosyalizm hainlerinden ayıran adlandırmanın TKP/ML olacağı açıktır.”<span class="dipp"><a class="footnote-link" href="#footnote-225-198" id="footnote-225-198-backlink">198</a></span></p>

      <p class="paragraf-1">TKP/ML daha önce de belirttiğim gibi resmen kuruldu, ancak kuruluşunu, öteki örgütler gibi bir eylem ya da açıklamayla duyurmadı. Burada en önemli noktanın partiyi gerçek bir kongreyle ete kemiğe büründürmek, parti çizgisine demokratik bir onay kazandırmak ve örgütü yönetecek MK’yı seçtirmek olduğu anlaşılıyor. Ali Taşyapan, Kaypakkaya’nın “TKP/ML ilk kongresiyle gerçek anlamda bir komünist partisi kimliğine hak kazanır, kuruluşunu gururla Türkiye ve dünya proletaryasına duyurur” dediğini naklediyor ve ekliyor:</p>

      <p class="Alinti"><span>TKP/ML varlığının resmi duyurumunu kongre öncesinde yapmayı düşünmüyordu. Çünkü İbrahim’e göre ilkesel açıdan örgütün parti kimliğinde noksanlıklar vardı.</span><span class="dipp" style="font-size:0.9em;"><a class="footnote-link" href="#footnote-225-199" id="footnote-225-199-backlink">199</a></span></p>

      <p class="paragraf-1">TKP/ML planladığı kongreyi ve eylemleri yapamadan önderliğini yitirdi. TKP/ML’nin örgütlülük düzeyini bir kaynak, “27 Nisan 1972’de 7 kişilik Koordinasyon Komitesi (KK) 15 kadro ve 20’ye yakın sempatizan” olarak veriyor.<span class="dipp"><a class="footnote-link" href="#footnote-225-200" id="footnote-225-200-backlink">200</a></span></p>

      <p class="paragraf-1">KK’nın altında İstanbul, Kürecik-Elbistan ve Dersim’de Bölge Komiteleri, bunların altında da alt komiteler oluşturuluyor. İstanbul dışındaki bölgeler “kızıl siyasal iktidar” için hedeflenen yerlerdedir. Buralarda gösterilen faaliyetlerden beklenen sonuçlar alınamıyor. O zamanlar Koordinasyon Komitesi üyesi ve Kürecik-Elbistan Bölge Komitesi yöneticisi olan Ali Taşyapan’ın anlattıkları TKP/ML’nin pratik süreçleri bakımından son derece öğreticidir:</p>

      <p class="Alinti"><span>Kırda o kadar çok didinmemize rağmen, şehirdeki verimliliği elde edemedik. Yani o çok umut bağladığımız köylü kitlesinden siyasi ve askeri kadro üretemedik… kır dedik kır dedik ama şehirlerde verim fazlaydı… Lakin o dönemin en zor işlerinden biri, o gerçeğin kabul edilmesiydi. Burada biz gerçeğe uymadık, gerçeği kendimize uydurmaya çalıştık (…) Ufak tefek eylemlerle gerilla savaşına yönelen örgütün silah teçhizatı, açlık ve soğuğa karşı donanımı zaten oldukça yetersizdi. Tunceli’nde kırmayla karakol basma eylemine yeltenilmişti. Bir gerilla mücadelesi için örgüt ne teçhizat ve donanıma, ne yeterli kadroya ne de kitle temeline sahipti.</span><span class="dipp" style="font-size:0.9em;"><a class="footnote-link" href="#footnote-225-201" id="footnote-225-201-backlink">201</a></span></p>

      <p class="paragraf-1">Aylar süren yoğun çalışmalara rağmen, Kürecik-Elbistan’da varılan yeri de şöyle anlatıyor:</p>

      <p class="Alinti"><span>Topu topu on beş yirmi köyü kapsayan, rakam olarak kırk elli aileyi içeren bir ilişki ağı. Bu ilişkilerden hiçbiri, ailenin bir ferdini gerilla mücadelesine katma düzeyinde değildi. Aileler devrime sempati duyuyorlardı, fikirsel düzeyde kurtuluşlarının silahlı mücadeleyle olacağı hususunu da kabul ederlerdi. Ama hiçbiri o gün eline silahını ya da tabancasını alıp gerilla mücadelesi için dağa çıkacak durumda değildi. Bunun, dışardan bölgeye gelen biz devrimcilerin işi olduğunu düşünürlerdi.</span><span class="dipp" style="font-size:0.9em;"><a class="footnote-link" href="#footnote-225-202" id="footnote-225-202-backlink">202</a></span></p>

      <p class="paragraf-1">Türkiye’deki nesnel durumla ilgili saptamaların, kızıl siyasi iktidar ve kentlerin kırlardan kuşatılması stratejilerinin yanlışlığını TKP/ML’nin kendi pratiği kadar apaçık ortaya koyan başka bir kanıt olamaz. Gerçekten kararlı, özverili ama aynı zamanda verimsiz pratiklerin sonunda 1973 Ocak ayında İbrahim Kaypakkaya’nın yakalanmasıyla bir dönem trajik biçimde kapanmıştır.</p>

      <p class="paragraf-1">TKP/ML’nin ilk oluşumundan 1973 Ocak ayına kadar gerçekleştirdiği ve giriştiği eylemlere bakıldığında görülen, bu hareketin hedeflediği esas eylemleri başlatmadan yenildiği, THKP-C ve THKO örneklerinde olduğu gibi, ülke çapında yankı uyandıran silahlı eylemler koyamadığıdır.</p>

      <p class="paragraf-1">TKP/ML adına yapılan en önemli eylem, Kürecik’te Sinan Cemgil’leri ihbar eden muhtarın öldürülmesidir. Örgütün maddi gereksinmelerini karşılamak amacıyla müteahhit Yunus Ekşi’nin oğlunun kaçırılması girişimi ise başarısızlıkla sonuçlanmıştır. Tunceli merkezdeki polis karakolunun bombalanması, Karakoçan’daki jandarma karakoluna bomba atılması ve bunlara benzeyen eylemler… Bu eylemler devlet güçlerinin hışmını ve yoğun saldırılarını tahrik etmiş, ancak kırsal alanlarda beklenen etki ve hareketlenmeyi yaratamamıştır.</p>

      <p class="paragraf-1">İbrahim Kaypakkaya’nın Vartinik mezrasındaki jandarma operasyonundan kaçışıyla başlayan, saklandığı yerde ihbar sonucu yakalanması, donan ayak parmaklarının ameliyatla kesilmesi ve işkencede katledilmesiyle biten trajik süreci burada tekrarlamayacağım.</p>

      <p class="paragraf-1">Ancak, İbrahim Kaypakkaya’ya “ser verip sır vermeyen” unvanını kazandıran sorgu ifadesi üzerinde durmak gerekiyor.</p>

      <p class="paragraf-1">İbrahim Kaypakkaya’nın ifadesi, bu ifadeyle ortaya koyduğu tutum gerçekten örnek olacak niteliktedir. Yalnız direngenliği ve örgütsel sır vermemesiyle değil, genel duruşuyla da. Bu ifadeyle Kaypakkaya, örgütünü, yoldaşlarını, kendisine ve örgütüne destek verenleri korumanın ötesinde bir davranış göstermiştir. Bu ifade, komünistliğini gizlemeye tenezzül etmeyen, görüşlerini karşısındakilerin gözünün içine baka baka açıkça savunan, onurlu, başı dik bir devrimcinin düzen ve görevlileri karşısındaki meydan okuyuşudur. İbrahim Kaypakkaya ifadesinde “bilmiyorum, yapmadım” dememiş; “biliyorum ama söylemem” ; “yaptım; yaptığımdan pişman değilim elinizden kurtulsam yine yaparım” demiştir.</p>

      <p class="paragraf-1">Bu, komünistlerin, devrimcilerin yalnız sorguda değil, tüm savaş ve yaşam pratiklerinde izlemeleri gereken bir tutumdur.</p>

      <p class="paragraf-1">İbrahim Kaypakkaya’nın siyasal kişiliğiyle TKP/ML’nin kimliğini birbirinden ayırmak olanaksızdır. Kaypakkaya, içten, coşkulu, iyimser ama aynı zamanda dogmatik ve doktriner bir devrimciydi. Şeyh Bedrettin’in sözleriyle “kendi kaderine âşık” bir dava insanı olarak trajik sonuna doğru ikircimsiz ilerledi. Yolu ve yöntemi yanlıştı. Amaçlarına tutkuyla bağlı özverili pratiği ise yalnız kendisini izleyenlerin değil, tüm devrimcilerin saygısını kazandı.</p>

      <p class="paragraf-1">Kaypakkaya sonrası TKP/ML konumuz değil. Ama kısaca belirtmek gerekirse, TKP/ML’nin faaliyetlerini parti formunda sürdüren, özellikle en üst yöneticileri kişiliğinde devrimci direngenlik ve özveri geleneklerini yaşatan, öte yandan dogmatik ve kalıpçı bir bakış ve davranış çizgisinden hiçbir zaman kurtulamayan, bu eksendeki skolastik tartışmalarla sürekli bölünen, devrimci temelde kendini yeniden üretemediği için giderek etkisizleşen bir devrimci demokrat harekettir.</p>

      <p class="yeniara"><span>4. SONUÇ YERİNE</span></p>

      <p class="paragraf-1"><span>1971’de anlatımını THKP-C, THKO ve TKP/ML de bulan devrimci demokrat hareket, kentlerden kırlara ve kırlardan kentlere gerilla eylemi öneren iki kesimiyle de bir köylü hareketi yaratmaya ve</span> <span>onun üstüne oturmaya çalıştı. Demokratik devrimin “temel gücü”nün köylülük olarak saptanması ve bu konuda bir görüş ayrılığı bulunmaması bunu anlatır. Ama devrimci demokrat hareket kendi toplumsal dayanağını esas olarak kent orta katmanlarında buldu.</span></p>

      <p class="paragraf-1">İşçi sınıfının devrimci siyasal hareketinin zayıf, orta katmanların bu denli geniş ve hareketli olduğu bir Türkiye’de devrimci demokrat hareket kendisinden öte misyonlar yüklendi. Bu, Türkiye solunda bilimsel sosyalizmle devrimci demokrasi arasındaki ayrım çizgilerinin bulanıklaşmasına ve karışmasına da yol açtı. İsçi sınıfı sosyalizminin bağımsız ve devrimci kimliğiyle ortaya çıkamadığı koşullarda, devrimci demokrasi sosyalist istemlerin de sözcülüğünü yapmak gibi kaldıramayacağı görevler üstlenmek durumunda kaldı.</p>

      <p class="paragraf-1">1971 devrimci çıkışının Türkiye soluna çok önemli katkılarından biri, geleneksel ve reformist sol hareket üzerinde, bu hareketin devrim ve sosyalizm davasına içtenlikle bağlı öğeleri üzerinde yarattığı uyarıcı ve sarsıcı etkidir. THKP-C ve THKO Türkiye soluna devrimci yöntemlerin politikada gerekliliği saptaması ile birlikte, devrimci demokrat hareketin sınırları ile ilgili de zengin deney bıraktılar. Bu deneyi önemsemek gerekiyor.</p>

      <p class="paragraf-1">Bu bölümü bitirmeden önce, son bir noktaya daha değinmek istiyorum. 1971 devrimcileri, devrimci hareketimizin bugün yeniden canlandırması gereken çok önemli moral değerler yarattılar. Emekçi halkın davası için ölümü göze alabildikleri gibi, genel çıkarları ve topluma hizmet duygusunu her türlü kişisel çıkar ve kaygılardan önde tutan bir davranış da sergilediler.</p>

      <p class="paragraf-1 para-style-override-24">THKP-C ile THKO birbirine “rakip” iki ayrı hareketti. Ama ortak düşmana karşı savaşta ortak davranabilme erdemini gösterebildiler. 29 Kasım’da Maltepe Cezaevinden kaçan beş kişiden üçü, Mahir Çayan, Ulaş Bardakçı ve Ziya Yılmaz THKP-C’li, Cihan Alptekin ve Ömer Ayna ise THKO’dandı. Kaçıştan sonra iki örgüt tek bir amaç için, Deniz Gezmiş ve arkadaşlarını kurtarmak için birlikte çalıştılar.</p>

      <p class="paragraf-1">“THKP-C Doğuşu ve İlk Eylemleri” kitabında şunlar yazıyor:</p>

      <p class="Alinti"><span>Ocak 1972 başlarında Çayan, Bardakçı, Savaşçı, Yılmaz ve Alkaya İstanbul’da bir toplantı yaptılar. Kaçıştan önce Çayan cezaevindeki arkadaşlarının kendisinin yurt dışına çıkması, silahlı eylemlere de uzun bir süre ara verilmesi yönündeki ısrarlarını kabul etmişti. Oysa Ocak başındaki toplantıda hiç vakit kaybetmeksizin silahlı eylemlere başlanması kararlaştırıldı.</span><span class="dipp" style="font-size:0.9em;"><a class="footnote-link" href="#footnote-225-203" id="footnote-225-203-backlink">203</a></span></p>

      <p class="paragraf-1">Ocak sonunda Çayan, Ankara’ya geliyor ve bir yandan örgütü toparlamaya, <span class="char-style-override-2">Kesintisizler</span>’i bitirmeye uğraşırken, bir yandan da Deniz Gezmiş ve arkadaşlarını kurtarmak için yapılacak eylemler üzerinde çalışıyor.</p>

      <p class="paragraf-1">THKP-C’lilerin daha önce kararlaştırdıkları ricat ve bir süre silahlı eylem yapmama taktiğini Denizler’i kurtarmak için hemen eylemlere girişerek kaldırıyorlar. Sonrası biliniyor. Deniz’leri kurtarmak için planlanmış İngiliz teknisyenleri kaçırma eyleminin sonunda 8 THKP-C’li ile iki THKO’lu Kızıldere’de birlikte katlediliyorlar. Özgün biçimiyle THKP ve THKO’nun da sonu olan Kızıldere olayı, iki devrimci örgütün kardeşliğini simgeleyen yönüyle de unutulmaz bir iz bırakıyor.</p>

      <p class="paragraf-1">Ertuğrul Kürkçü, iki örgüt arasındaki dayanışma ve işbirliğini şöyle çözümlüyor:</p>

      <p class="Alinti"><span>Birincisi, zaten başlangıçta bu insanların hepsi devrimci gençlik hareketinin, aynı meziyetlere sahip, birbirini seven, sayan üyeleriydiler. Ancak, siyasi mücadelenin gidişi, tercihler, bu tercihlerin gerçekleştirilişi sırasındaki anlaşmazlıklar, tartışmalar, görüş ayrılıkları da oluşmadı değil. Şunun altını çizmek lazım: Bu görüş ayrılıkları hiçbir zaman ötekinin var olma hakkına, meşruiyetine saldırmayı gerektirmedi. İkincisi, 12 Mart rejimi, bu görüş farklılıklarının ne zaman ve nereye kadar önemli olduğunun bilgisini de insanlara verdi, bunları ölçme imkânını da sağladı. Yakın tarihi bilenler biliyor, birincisi bu ortak hasım karşısında ortaklaşa davranış ve ortaklaşa düşünüş önce cezaevinden ortaklaşa firarla gerçekleşti. Ve ondan sonra Denizler’in karşı karşıya kaldığı derin tehdit karşısında da THKP-C’nin üyeleri de, tıpkı THKO üyeleri gibi, Deniz’lerin idamının önlenmesi için mümkün olan bütün yolların denenmesine yönelik hesaplar, tartışmalar, planlar içerisine girdiler.</span><span class="dipp" style="font-size:0.9em;"><a class="footnote-link" href="#footnote-225-204" id="footnote-225-204-backlink">204</a></span></p>

      <p class="paragraf-1">1971 çıkışlarını gerçekleştiren genç önderlerin bir başka ortak özelliği, tutumlarını giriştikleri meydan okumanın “başarı” şansına, mücadeleyi olası bir yenilgiden sonra başka koşullarda sürdürmeye değil, başlattıkları devrimci yürüyüşü girdikleri yolda sonuna dek götürmeye bağlamış olmalarıdır.</p>

      <p class="paragraf-1">Ertuğrul Kürkçü’nün belirttiği gibi, “Çok açık biçimde, artık, cezaevinde cezasını çekmeye razı olan değil, tam tersine her yolla mücadeleye yeniden katılmakta kararlı bir önderlik” oluşmuştu.<span class="dipp"><a class="footnote-link" href="#footnote-225-205" id="footnote-225-205-backlink">205</a></span></p>

      <p class="paragraf-1">Deniz Gezmiş’in, aynı konuyla ilgili söyledikleri çok daha açık ve çarpıcı biçimde bu kararlılığın herhangi bir boş hayale, iyimserliğe dayanmadığını gösteriyor. Ertuğrul Kürkçü’den aktarıyorum:</p>

      <p class="Alinti"><span>Ben, Deniz’in 70’in sonbaharında ODTÜ’ye geldiğinde bana söylediği sözleri hatırlıyorum, onlar oldukça kritik sözlerdi. Bazı kararlarımı hep o sözleri aklımda tutarak verdiğimi hatırlıyorum. Rasgele bir tartışma içerisinde Deniz şöyle bir öngörüde bulundu. ‘Bütün Türkiye’ye sıkıyönetim gelecek, herkesi cezaevine dolduracaklar. Orada herkesin bir koğuşu olacak, her eğilimin bir koğuşu olacak.’ O zamanki adla bağlı olarak, ‘Kırmızı Aydınlık koğuşu, Beyaz Aydınlık koğuşu, Sendikacılar koğuşu… Ziyaretçiler tavuk getirecek, onlar, bu tavukları nasıl paylaşacaklarını tartışacaklar.’ Şimdi hatırlamıyorum kimdi, birisi: ‘Peki biz ne yapacağız?’ diye sordu. Deniz, ‘Biz öleceğiz oğlum’ dedi, ‘çünkü biz dövüşeceğiz. Ve oportünizm nasıl bir şeydir, mücadele nasıl bir şeydir, devrimcilik nasıl bir şeydir, onu o zaman herkes görecek.’</span><span class="dipp" style="font-size:0.9em;"><a class="footnote-link" href="#footnote-225-206" id="footnote-225-206-backlink">206</a></span></p>

      <p class="paragraf-1">THKP-C, THKO ve TKP/ML önderleri için söylenebilecek en doğru ve özlü söz, Lenin’in Narodnikler için yazdıklarını aktarmak olabilir:</p>

      <p class="Alinti"><span>Narodnaya Volya’nın yanılgısı, tüm hoşnutsuzlukları örgüt içinde toplaması ve bu örgütü, otokrasiye karşı kararlı bir mücadele yürütmeye sevk etmesi değildi, tersine bu onun tarihsel erdemiydi. Yanılgı, özü hiç de ihtilalci olmayan bir teoriye dayanmalarından geliyordu ve Narodnaya Volya üyeleri ya hareketlerini gelişen kapitalist toplumdaki sınıf mücadelesiyle ayrılmaz biçimde nasıl bağlayacaklarını bilmiyorlardı, ya da bunu yapamadılar.</span><span class="dipp" style="font-size:0.9em;"><a class="footnote-link" href="#footnote-225-207" id="footnote-225-207-backlink">207</a></span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-106-backlink" id="footnote-225-106">106</a> <span class="char-style-override-2">Proleter Devrimci Aydınlık,</span> Sayı: 26, Aralık 1979</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-107-backlink" id="footnote-225-107">107</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-108-backlink" id="footnote-225-108">108</a> <span class="char-style-override-2">İşçi Köylü. Sayı 7</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-109-backlink" id="footnote-225-109">109</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-110-backlink" id="footnote-225-110">110</a> M. Çayan, <span class="char-style-override-2">Bütün Yazılar.</span> Derleyen: M.Ali Moğaltay, Evren Y. İstanbul, 1976, s. 89</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-111-backlink" id="footnote-225-111">111</a> Agy, s.99</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-112-backlink" id="footnote-225-112">112</a> Agy, s.201-202</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-113-backlink" id="footnote-225-113">113</a> Agy, s.93</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-114-backlink" id="footnote-225-114">114</a> J. Stalin, <span class="char-style-override-2">Leninizmin ilkeleri,</span> Sol Y.. Ankara 1977 s. 29-31</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-115-backlink" id="footnote-225-115">115</a> M. Çayan, <span class="char-style-override-2">Bütün Yazılar,</span> s. 99</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-116-backlink" id="footnote-225-116">116</a> <span xml:lang="en-AU">Agy, s. 148</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-117-backlink" id="footnote-225-117">117</a> <span xml:lang="en-AU">Agy, s. 146</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-118-backlink" id="footnote-225-118">118</a> <span xml:lang="en-AU">Agy, s. 167</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-119-backlink" id="footnote-225-119">119</a> Agy, s. 142</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-120-backlink" id="footnote-225-120">120</a> <span class="char-style-override-2">THKP-C Doğuşu ve İlk Eylemleri,</span> Kaynak Y., Mayıs 1987, s. 16-17</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-121-backlink" id="footnote-225-121">121</a> M. Çayan, <span class="char-style-override-2">Kesintisiz Devrim, I-llI, s.</span> 88-89 (Devrimci Tavır Y. Tarihsiz)</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-122-backlink" id="footnote-225-122">122</a> E. Kürkçü, “THKP-C”, <span class="char-style-override-2">Sosyalizm ve Toplumsal Mücadeleler Ansiklopedisi,</span> C 7, s. 2199</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-123-backlink" id="footnote-225-123">123</a> M. Çayan, <span class="char-style-override-2">Agy, s.</span> 42</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-124-backlink" id="footnote-225-124">124</a> Agy, s. 17</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-125-backlink" id="footnote-225-125">125</a> Marx-Engels, <span class="char-style-override-2">Selected Works,</span> Progress Publishers, Moskova, 1977, C 2. s.390</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-126-backlink" id="footnote-225-126">126</a> Mahir Çayan, <span class="char-style-override-2">agy,</span> s. 106-107</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-127-backlink" id="footnote-225-127">127</a> <span xml:lang="en-AU">Agy, s. 107</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-128-backlink" id="footnote-225-128">128</a> Agy, s. 108</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-129-backlink" id="footnote-225-129">129</a> Agy, s. 109</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-130-backlink" id="footnote-225-130">130</a> <span xml:lang="en-AU">Agy, s.108</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-131-backlink" id="footnote-225-131">131</a> Agy, s. 107</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-132-backlink" id="footnote-225-132">132</a> Lenin, <span class="char-style-override-2">Collected Works</span>, <span>C 2, s.172</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-133-backlink" id="footnote-225-133">133</a> M. Çayan, Agy, s.109</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-134-backlink" id="footnote-225-134">134</a> Agy, s. 112-113</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-135-backlink" id="footnote-225-135">135</a> Karl Marx, <span class="char-style-override-2">Capital,</span> C III, Progress Publishers, Moskova, 1978, s. 334</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-136-backlink" id="footnote-225-136">136</a> <span xml:lang="en-AU">Agy, s. 332</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-137-backlink" id="footnote-225-137">137</a> <span xml:lang="en-AU">Osman Devrez,</span> <span class="char-style-override-2" xml:lang="en-AU">Sosyalist Hareket ve Halkçılık</span><span xml:lang="en-AU">, Dönem Yayınevi, Ankara, Kasım 1988, s. 49</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-138-backlink" id="footnote-225-138">138</a> Karl Marx, <span class="char-style-override-2">Capital</span>, C 1, s.19</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-139-backlink" id="footnote-225-139">139</a> M. Çayan, Agy, s.115-117</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-140-backlink" id="footnote-225-140">140</a> <span xml:lang="en-AU">Agy, s.125</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-141-backlink" id="footnote-225-141">141</a> Agy, s.127</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-142-backlink" id="footnote-225-142">142</a> Agy, s.102</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-143-backlink" id="footnote-225-143">143</a> Agy, s. 136-138</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-144-backlink" id="footnote-225-144">144</a> Agy, s. 135</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-145-backlink" id="footnote-225-145">145</a> <span class="char-style-override-2">THKP-C Savunması,</span> <span>Devrimci Savaş Y. s. 74-75</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-146-backlink" id="footnote-225-146">146</a> Agy, s. 359-60</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-147-backlink" id="footnote-225-147">147</a> M. Çayan, “Aydınlık Sosyalist Dergiye Açık Mektup”, <span class="char-style-override-2">Bütün Yazılar,</span> s. 198-199</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-148-backlink" id="footnote-225-148">148</a> M. Çayan, <span class="char-style-override-2">Kesintisiz Devrim, Agy,</span> s. 87</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-149-backlink" id="footnote-225-149">149</a> <span xml:lang="en-AU">Agy, s. 89</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-150-backlink" id="footnote-225-150">150</a> <span xml:lang="en-AU">Agy, s. 90</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-151-backlink" id="footnote-225-151">151</a> Agy, s.120-121</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-152-backlink" id="footnote-225-152">152</a> Agy, s. 108</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-153-backlink" id="footnote-225-153">153</a> Agy, s. 146</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-154-backlink" id="footnote-225-154">154</a> Yalçın Küçük, “Daha Temiz Daha İyi”, <span class="char-style-override-2">Toplumsal Kurtuluş,</span> Sayı 4, Ekim 1987, s. 49</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-155-backlink" id="footnote-225-155">155</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-156-backlink" id="footnote-225-156">156</a> <span class="char-style-override-2">THKP-C Doğuşu ve İlk Eylemleri,</span> Kaynak Y, İstanbul 1987, <span>s. 134-135</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-157-backlink" id="footnote-225-157">157</a> Ertuğrul Kürkçü, “THKP-C”, <span class="char-style-override-2">Sosyalizm ve Toplumsal Mücadeleler Ansiklopedisi,</span> C 7, s. 2199</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-158-backlink" id="footnote-225-158">158</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-159-backlink" id="footnote-225-159">159</a> Teslim Töre, “Türkiye Halk Kurtuluş Ordusu’nun (THKO) Doğuşu-Gelişimi ve Sonu”, <span class="char-style-override-2">Sosyalizm ve Toplumsal Mücadeleler Ansiklopedisi</span>, C 7, s. 2170-2171</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-160-backlink" id="footnote-225-160">160</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-161-backlink" id="footnote-225-161">161</a> <span xml:lang="en-AU">Mustafa Yalçıner, “THKO”,</span> Agy, s. 2178</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-162-backlink" id="footnote-225-162">162</a> <span class="char-style-override-2">Sosyalizm ve Toplumsal Mücadeleler Ansiklopedisi</span>, C 7, s.512</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-163-backlink" id="footnote-225-163">163</a> Aydın Çubukçu, “TDKP-‘Halkın Kurtuluşu’: Gerilladan Partiye”, <span class="char-style-override-2">Modern Türkiye’de Siyasi Düşünce,</span> C 8, <span class="char-style-override-2">Sol,</span> İletişim Yayınları, İstanbul, 2007, s.725</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-164-backlink" id="footnote-225-164">164</a> <span class="char-style-override-2">Türkiye Devriminin Yolu</span>, Türkiye Halk Kurtuluş Ordusu, tarihsiz 67 sayfalık broşür.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-165-backlink" id="footnote-225-165">165</a> Turan Feyizoğlu<span class="char-style-override-2">, Mahir</span>, s.152</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-166-backlink" id="footnote-225-166">166</a> Turan Feyizoğlu, <span class="char-style-override-2">İbo</span>, Ozan-Altınçağ Yayınevi, İstanbul, Nisan 2000, s.169</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-167-backlink" id="footnote-225-167">167</a> Agy, s.183-189</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-168-backlink" id="footnote-225-168">168</a> Agy, s. 213</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-169-backlink" id="footnote-225-169">169</a> <span xml:lang="en-AU">Agy.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-170-backlink" id="footnote-225-170">170</a> İbrahim Kaypakkaya, <span class="char-style-override-2">Seçme Yazılar</span>, Ocak Yayınları, İstanbul 1979, s. 318-325</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-171-backlink" id="footnote-225-171">171</a> Turan Feyizoğlu, Agy, s. 228-229</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-172-backlink" id="footnote-225-172">172</a> İbrahim Kaypakkaya, <span class="char-style-override-2">Seçme Yazılar</span>, s. 107</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-173-backlink" id="footnote-225-173">173</a> Agy, s.53</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-174-backlink" id="footnote-225-174">174</a> Agy, s. 98</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-175-backlink" id="footnote-225-175">175</a> Agy, s. 56</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-176-backlink" id="footnote-225-176">176</a> Agy, s.414</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-177-backlink" id="footnote-225-177">177</a> Agy, s. 416</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-178-backlink" id="footnote-225-178">178</a> Agy, s. 16</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-179-backlink" id="footnote-225-179">179</a> Agy, s. 17</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-180-backlink" id="footnote-225-180">180</a> Agy, s. 19-21</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-181-backlink" id="footnote-225-181">181</a> Agy, s. 19-20</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-182-backlink" id="footnote-225-182">182</a> <span xml:lang="en-AU">Agy, s. 27</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-183-backlink" id="footnote-225-183">183</a> Agy, s. 302-303</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-184-backlink" id="footnote-225-184">184</a> Agy, s.274</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-185-backlink" id="footnote-225-185">185</a> Agy, s. 274</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-186-backlink" id="footnote-225-186">186</a> Agy, s.193, 196</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-187-backlink" id="footnote-225-187">187</a> <span xml:lang="en-AU">Agy, s. 222</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-188-backlink" id="footnote-225-188">188</a> Agy, s. 231</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-189-backlink" id="footnote-225-189">189</a> Agy, s. 216-217</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-190-backlink" id="footnote-225-190">190</a> Agy, s. 117</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-191-backlink" id="footnote-225-191">191</a> Agy, s. 122-123</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-192-backlink" id="footnote-225-192">192</a> Agy, s. 129</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-193-backlink" id="footnote-225-193">193</a> Agy</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-194-backlink" id="footnote-225-194">194</a> Agy, s. 144-145</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-195-backlink" id="footnote-225-195">195</a> <span xml:lang="en-AU">Agy, s. 146</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-196-backlink" id="footnote-225-196">196</a> Agy, s. 147</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-197-backlink" id="footnote-225-197">197</a> <span xml:lang="en-AU">Agy, s. 36</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-198-backlink" id="footnote-225-198">198</a> <span xml:lang="en-AU">Agy, s. 43</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-199-backlink" id="footnote-225-199">199</a> <span xml:lang="en-AU">Ali Taşyapan, Agy, s. 607</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-200-backlink" id="footnote-225-200">200</a> Ethem Direhşan, <span class="char-style-override-2">İbrahim Kaypakkaya Fırtınalı Yıllarda ‘Bilinmeyen’ Yazılar</span>, Belge Y. İstanbul, Haziran 1994, s. 29</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-201-backlink" id="footnote-225-201">201</a> Ali Taşyapan, Agy, s. 593-594</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-202-backlink" id="footnote-225-202">202</a> <span xml:lang="en-AU">A</span>gy, s. 602-603</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-203-backlink" id="footnote-225-203">203</a> <span class="char-style-override-2">THKP-C Doğuşu ve İlk Eylemleri,</span> s. 96</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-204-backlink" id="footnote-225-204">204</a> Aydın Çubukçu (Yayına Hazırlayan), <span class="char-style-override-2">Bizim ’68</span>, Evrensel Basım Yayın, İstanbul, Üçüncü Baskı, Nisan 1996, s. 198-199.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-205-backlink" id="footnote-225-205">205</a> Agy, s. 200</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-206-backlink" id="footnote-225-206">206</a> Agy. s. 105</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-207-backlink" id="footnote-225-207">207</a> <span xml:lang="en-AU">Lenin,</span> <span class="char-style-override-2" xml:lang="en-AU">Collected Works</span><span xml:lang="en-AU">,</span> <span>C 5, s. 474</span></p>
        </div>
      </div>
    </div>
  </div>
</body>
</html>
