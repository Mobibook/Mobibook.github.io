<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-2.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x7-2.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-orta">İKİ</p>

      <p class="resim"><img alt="4.png" class="image" height="8" src="../Images/4_fmt2.jpeg" width="335" /></p>

      <p class="anabaslik" id="toc_marker-3"><span>AÇILIM</span></p>

      <p class="resim1"><img alt="3.png" class="image" height="20" src="../Images/3_fmt2.jpeg" width="52" /></p>

      <p class="paragraf-1">1950’yi izleyen yıllarda Türkiye hızlı bir kapitalist gelişme sürecine girdi. 1950 öncesinde sağlanan sermaye birikimine, Marshall planı çerçevesinde pompalanan ABD sermayesi de eklenince Türkiye kapitalizmi on yıl gibi kısa bir dönemde önemli bir gelişme kaydetti. Emperyalizme bağımlı, doğarken tekelci olan ve devlet korumacılığı altında ilerleyen kapitalizm ağır endüstriye yönelemedi. Ama on yıl içinde, montajcı ve tüketim sanayi ağırlıklı da olsa hızlı bir ekonomik büyüme sağlandı. Ülke ekonomisinde sanayi sermayesinin ve tekellerin ağırlığı arttı. Kapitalist gelişmenin doğrudan bir sonucu olarak işçi sınıfı büyüdü.</p>

      <p class="paragraf-1">27 Mayıs, Demokrat Parti iktidarı tarafından şiddet kullanılarak bastırılmaya çalışılan bir toplumsal hareketliliğin üstünde yükseldi. 27 Mayıs, burjuva içerikli demokratlaşma hareketinin Türkiye’deki son atılımı ve en son durağı oldu. Esas olarak, egemen sınıflar arasındaki çelişkileri çözmek için ve askeri darbe yöntemiyle gelmesine rağmen, dayandığı aktif yığın hareketi onu belli ölçülerde ileriye itti.</p>

      <p class="paragraf-1">27 Mayıs’ın, sınıfsal işlevi bakımından, devletin, güçlenen sanayi sermayesinin çıkarları doğrultusunda yeniden düzenlenmesi, üstyapının kapitalist gelişmenin gereksinmelerine yanıt verecek biçimde yeniden örgütlenmesini hedeflediğini söyleyebiliriz.</p>

      <p class="paragraf-1">Demokrat Parti karşısında ve CHP çevresinde bir araya gelen toplumsal muhalefet, tekelci burjuvalardan aydınlara, genç subay ve öğrencilere kadar geniş bir yelpaze oluşturuyordu. Yığın hareketinin en aktif ve savaşkan kesimi üniversite gençliğiydi ve darbeyi de orta ve alt rütbelerdeki genç subaylar gerçekleştirdi. Bu iki özelliğin 1960 sonrasında, sol hareketin biçimlenmesinde çok önemli etkileri oldu.</p>

      <p class="paragraf-1">1960’ların başında, Türkiye, tarihinin yeni bir dönemine girdi. Dönemi, tarihsel anlamda “yeni” yapan iki olgu vardı. Birincisi, biraz önce belirttim: Burjuva demokrat hareketi daha ileri gidemeyeceği son sınıra dayanmıştı. Bu tarihten sonra Türkiye’de burjuvazinin hiçbir kesiminden hiçbir “demokrat” hareket gelmedi. Doğuşundan gerici olan Türk burjuvazisinin, orta katmanların yığınsal itmesiyle gelebileceği son nokta, 27 Mayıs ve 1961 Anayasası’ydı. İkincisi, Türkiye solu, dünya ve Türkiye koşullarının elverişli olduğu bu yıllarda bir “yeniden doğuş” gerçekleştirdi; topluma ve yığınlara açıldı.</p>

      <p class="paragraf-1">60’lı yıllarda bir “son” ve bir “başlangıç” var. Ancak başlangıç, burjuva düşünce ve etkilerden kesin ve tam bir kopuş değildi. Burjuva liberalizmi, Kemalizm ve çeşitli renkleriyle sosyalizm eğilimleri uzun süre iç içe, yan yana yürüdüler. 1960’lı yılların döneme rengini veren karakteristik çizgilerinden biri budur. Ancak, bu bulaşık yürüyüş bir süre sonra zıddını da yaratmak zorundaydı. On yılın sonunda solun bazı kesimleri geleneksel soldan kopmaya başladılar.</p>

      <p class="paragraf-1">60’1ı yıllar, öne çıkan tartışma konuları, teorik açılışları ve canlı pratikleri toplamıyla Türkiye sol hareketinin daha sonraki tarihine rengini verdi.</p>

      <p class="paragraf-1">Türkiye hızlı bir toplumsal-ekonomik değişim yaşıyordu. 27 Mayıs’taki iktidar değişikliğiyle toplumun çeşitli sınıf ve katmanlarının siyasete ilgi ve katılımının canlandığı, toplumun tüm hücreleriyle siyasallaştığı bir döneme girilmişti.</p>

      <p class="paragraf-1">1960’larda yaşanan toplumsal kaynaşma ve çatışmaları belirleyen nesnel neden, iyice hız ve yoğunluk kazanan kapitalist gelişme ve bunun Türkiye’nin kentlerinde ve kırlarında yol açtığı sınıfsal farklılaşmaydı. Kapitalist sömürünün yayılıp yoğunlaşmasıyla birlikte, işçi sınıfı ve öteki emekçi sınıfların ekonomik ve siyasal istemleri de büyüyordu. Başta işçi sınıfı, tarım emekçileri, kent yoksulları, küçük üreticiler, öğrenci gençlik, toplumun çoğunluğu sokaklara, alanlara çıkmaya başladı. On yıl içinde Türkiye grevlerin, boykotların, gösteri yürüyüşlerinin birbirini izlediği son derece hareketli bir görünüm kazandı.</p>

      <p class="paragraf-1">1968 bütün gelişmelerin tepesi, aynı zamanda bir dönemeç noktasıdır. 60’lı yılların en önemli ve belirgin özelliklerinden biri, işçi sınıfı hareketindeki ilerlemedir. 50’lerin sonu ve 60’ların başında Türkiye işçi sınıfı en basit ekonomik demokratik haklardan yoksundu. Yalnızca çok budanmış, grev “hakkı” olmayan bir sendikalaşma olanağına sahipti.</p>

      <p class="paragraf-1">274 ve 275 Sayılı Sendika ve Toplu Sözleşme Yasası’nın çıkışı ile birlikte toplu sözleşmeli, grevli sendikacılık dönemi başladı. 1961’den itibaren başta İstanbul işçileri olmak üzere, işçi sınıfı işten çıkarmalara karşı, sendika ve grev hakkı için eylem ve mücadelelere girişti. Başında, sonradan TİP kurucusu olan Avni Erakalın ve arkadaşlarının bulunduğu İstanbul İşçi Sendikaları Birliği ile Türk-İş’in 31 Aralık’ta düzenledikleri Saraçhane mitingine 150 bin kişi katıldı.</p>

      <p class="paragraf-1">İşçilerin yer yer polisle çatıştığı 1963 Ocak sonunda başlayıp 4 Mart’a kadar süren Kavel direnişi siyasal istemli bir grev olarak yaşandı. 24 Ekim 1961’den, 15 Temmuz 1963’e kadarki 20 aylık süre içindeki işçi eylemlerinin dökümünü yapan M. Şehmus Güzel, bu dönem içinde 16 grev, 6 oturma grevi, 7 sakal grevi, 17 miting ve gösteri, 126 bildiri demeç vb. ile 186 eylem gerçekleştirildiğini yazıyor.<span class="dipp"><a class="footnote-link" href="#footnote-225-20" id="footnote-225-20-backlink">20</a></span></p>

      <p class="paragraf-1">Dönemin önemli işçi çıkışlarından biri, 9 Mart 1965’te başlayan 5000 Zonguldak kömür işçisinin direnişidir. Bu direnişte işçiler güvenlik güçleriyle çatıştılar, çatışma sırasında iki işçi Satılmış Tepe ile Mehmet Çavdar öldürüldüler.</p>

      <p class="paragraf-1">1963’te 1374 işçinin katıldığı 7, 1964’te 6608 işçinin katıldığı 81, 1965’te 5573 işçinin katıldığı 43, 1966’da 10401 işçinin katıldığı 39, 1967’de 8162 işçinin katıldığı 91, 1968’de 8098 işçinin katıldığı 59, 1969’da 23190 işçinin katıldığı 82 ve 1970’te 25963 işçinin katıldığı 111 grev gerçekleşti. 1963 ile 70 arasında toplam olarak 89839 işçinin katıldığı 513 grev biliniyor.<span class="dipp"><a class="footnote-link" href="#footnote-225-21" id="footnote-225-21-backlink">21</a></span></p>

      <p class="paragraf-1">13 Şubat 1967’de Devrimci İşçi Sendikaları Konfederasyonu (DİSK) kuruldu.</p>

      <p class="paragraf-1">1968 -1970 arası ise işçi sınıfı hareketi açısından bir nitelik sıçramasını, hızlı bir siyasallaşmanın işaretlerini veriyor. Fabrika işgalleri birbirini izliyor. Bu eylemlerde öne çıkan isteklerden biri “özgür sendikalaşma, referandum hakkı”dır.</p>

      <p class="paragraf-1">4 Temmuz’da Derby işgal edildi; arkasından 9 Eylül’de Kavel, 7 Ekim’de Roche İlaç Fabrikası, 11 Ocak 1969’da Singer, 20 Nisan’da Krom Magnezit, 13 Haziran’da Çorum Alpagut işletmeleri, l Ağustos’ta Türk Demir Döküm işgalleri geldi... Ve 15-16 Haziran 1970 görkemli işçi ayaklanması... Türkiye işçi sınıfının tarihinde yeni bir sayfa açılıyordu.</p>

      <p class="paragraf-1">50’lerin sonu ve 60’ların başında 1951 TKP tutuklanmasıyla hapse konulan TKP yönetici kadroları serbest bırakıldılar. Zeki Baştımar yurtdışına çıkarken, Reşat Fuat Baraner, Mihri Belli, Şevki Akşit, Hikmet Kıvılcımlı başta olmak üzere eski komünistlerin bir bölümü Türkiye’de kaldıkları yerden savaşmaya devam ettiler. 1960’lı yıllar boyunca Mihri Belli, 70’li yıllarda Hikmet Kıvılcımlı yeni solcu kuşaklar üzerinde etkili oldular.</p>

      <p class="paragraf-1">1960’lı yıllar Türkiye’de aydınların siyasette varlığının en çok duyulduğu dönemdir. 1960 sonrasının iki önemli siyasal oluşumu olan YÖN ve TİP’e damgasını vuranlar aydınlar ve sendikacılardır. Bu oluşumlara küçük burjuva radikal ve ekonomist-popülist bir karakter kazandıran nedenlerden biri bu hareketlerin öne çıkan önder ve yöneticilerinin bu çerçevedeki temsil kapasitesidir.</p>

      <p class="paragraf-1">Aydınların ve sendikacıların Türkiye sol hareketindeki rolü ve kendi evrimleri konusundaki şu saptamanın yerinde olduğunu düşünüyorum:</p>

      <p class="Alinti"><span>“...1960’ların başında siyaset ve ‘sosyalizm’ ile oldukça içli dışlı sendikacı zümresi, işçi hareketinin en dinamik döneminde (1968-71) de bu açılardan işçi tabanının gösterdiği gelişmeye paralel bir gelişme göstermeyecektir... Entelijansiyaya gelince, devrimci politika ile tüm 60’lar boyunca aktif ilgisi istikrarlı bir şekilde gelişmişken 70’lerde nerede ise sadece devrimci politikadan değil, genel olarak aktif politik eylemden bir geri çekilişi söz konusu olacaktır. Diğer bir ifadeyle söz konusu iki kategorinin sadece ilk parlak, dinamik çıkışları değil, sonraki yalpalamaları ve zigzagları da devrimci hareketin gelişiminde derin izler bırakacaktır.”</span><span class="dipp" style="font-size:0.9em;"><a class="footnote-link" href="#footnote-225-22" id="footnote-225-22-backlink">22</a></span></p>

      <p class="paragraf-1">Gerçekten de bıraktı ve bırakıyor.</p>

      <p class="paragraf-1">Bir de, ordu kökenli aydınların 60’larda kısa sürede parlayıp sönen, ama bir dönem özellikle cuntacı eğilimleri kışkırtmakta etkili olan çıkışlarını kaydetmek gerekiyor. Kendini en çok, “Devrimci Güçbirliği” girişiminde gösteren bu kesimin sol hareket üzerinde kalıcı izler bıraktığı söylenemez, ancak MDD hareketinin “milli cephe” taktiğini besleyen bir odak olarak geri çekici bir rol oynadığı söylenebilir.</p>

      <p class="paragraf-1">1960’ların başından ortalarına kadar sola iki hareket damgasını vurdu: YÖN ve TİP. 1960 ortalarında bunlara MDD hareketi eklendi. Aynı ve ayrı yönleriyle, aynı tarihsel ve toplumsal sürecin ürünü olan bu hareketlerin, geçirdikleri evrim, başkalaşım ve ayrışmalarla birlikte incelenmesi, aynı zamanda 1960 sonrası Türkiye solunun incelenmesi anlamına geliyor. YÖN çizgisinin 1970’ten sonra silinmesi ise, bu çizginin 60’lı yıllardaki önemini azaltmıyor; önemli ölçüde aşıldığını anlatıyor.</p>

      <p class="yeniara">1. YÖN HAREKETİ</p>

      <p class="paragraf-1">YÖN’ün ilk sayısı 20 Aralık 1961’de, ünlü “YÖN Bildirisi” ile çıktı.<span class="dipp"><a class="footnote-link" href="#footnote-225-23" id="footnote-225-23-backlink">23</a></span> Bildirinin ilk imzacılar listesinde 164 kişinin ismi vardı; daha sonra eklenenlerle bildiriyi imzalayanların sayısı 1000’i aştı.</p>

      <p class="paragraf-1">Bildirinin birinci maddesinde YÖN’ün amacı şöyle açıklanıyordu:</p>

      <p class="paragraf-1">“Atatürk devrimleriyle amaç edinilen çağdaş uygarlık seviyesine ulaşmanın, eğitim davasını sonuçlandırmanın, Türk demokrasisini yaşatmanın, sosyal adaleti gerçekleştirmenin ve demokrasi rejimini sağlam temeller üzerinde oturtmanın, ancak, iktisadi alanda hızla kalkınmakla yani milli istihsal seviyesini hızla yükseltmekte olduğuna inanıyoruz.<span class="dipp"><a class="footnote-link" href="#footnote-225-24" id="footnote-225-24-backlink">24</a></span></p>

      <p class="paragraf-1">Bildiri bir çağrı yapıyor ve kime ne amaçla çağrı yaptığını da ikinci maddesinde açıkça belirtiyordu:</p>

      <p class="Alinti"><span>Bugün Türk toplumuna yön verebilmek durumunda bulunan öğretmen, yazar, politikacı, sendikacı, müteşebbis ve idareci gibi kimselerin, belli bir kalkınma felsefesinin ana hatları üzerinde anlaşmaya varmalarını zaruri sayıyoruz.</span><span class="dipp" style="font-size:0.9em;"><a class="footnote-link" href="#footnote-225-25" id="footnote-225-25-backlink">25</a></span></p>

      <p class="paragraf-1">Kısa bildiride, kalkınmanın başarısı “köklü reformlara”, “şuurlu devlet müdahalesi” demek olan “yeni bir devletçilik anlayışına” bağlanıyordu.<span class="dipp"><a class="footnote-link" href="#footnote-225-26" id="footnote-225-26-backlink">26</a></span></p>

      <p class="paragraf-1">Bildiri, Kemalist ve liberal aydınları uzlaştıran bir platform niteliğindeydi. Bildiriyi, Sadun Aren, Sencer Divitçioğlu, İdris Küçükömer, Mehmet Selim, Vahap Erdoğdu, Ahmet Kaçmaz gibi Marksist aydınların da imzalamış olmaları bu gerçeği değiştirmiyor. Yalnızca, bu tarihlerde “Marksist” kabul edilenlerin ancak büyük bir rezervasyonla Marksist sayılabileceklerini gösteriyor.</p>

      <p class="paragraf-1">YÖN, Türkiye yakın tarihinin en etkili aydın hareketlerinden biri oldu. 1960’lardan bu yana, bu kadar çeşitli renk, eğilim ve sayıda aydının bir araya geldiği başka bir toplanma merkezi oluşmadı. Bildirinin yukarıda verdiğim ikinci maddesinde de açıkça görüldüğü gibi, YÖN yalnız kendini oluşturan ya da destekleyenler açısından değil, yöneldiği, seslendiği kesimler açısından da bir aydın hareketiydi.</p>

      <p class="paragraf-1">İdeolojik mayalanmasının temel öğelerinden biri antiemperyalist vurgulu bir Kemalizm, ele aldığı temel problematik Türkiye’nin kalkınması, “ileri hamleler” için dayanak gördüğü güç başta ordu olmak üzere “zinde kuvvetler”di. Bin bir çeşit sosyalizm tanımıyla YÖN, kendi anlayışı çerçevesinde sosyalizme azgelişmiş ülkeler için önemli bir kalkınma yöntemi olarak bakıyor, Marksist sosyalizmden çok Nasır tipi “kapitalist olmayan kalkınma yolu”na yakınlık duyuyordu.</p>

      <p class="paragraf-1">YÖN’ün Kemalistliğinin tartışma götürür bir yanı yoktur. YÖN’cüler “Atatürk devrimlerini” tamamlama misyonu üstlendiler. “Sosyalizmi” anti-komünist bir gerekçeyle savundular:</p>

      <p class="Alinti para-style-override-17"><span>Atatürk devrimlerinin çoğu birer şekil değişikliği değil, halk kütlelerini batılı ve insanca yaşayışa ulaştıracak basamaklardır. Ancak, kütlelerin insanca yaşayışı, maddi koşulların akılcı yollarla değiştirmesine sıkı sıkıya bağlıdır. O halde, Atatürk’le başlayan hareket, halka dönük, düzenli, planlı ve akılcı bir iktisadi kalkınma politikasıyla mutlaka tamamlanmalıdır.”</span><span class="dipp" style="font-size:0.9em;"><a class="footnote-link" href="#footnote-225-27" id="footnote-225-27-backlink">27</a></span></p>

      <p class="Alinti para-style-override-12"><span>Kemalizmin altı oku, Türk sosyalizminin temel taşlarıdır. Faşizm ve benzeri ideolojiler, komünizm belası, ancak böyle bir sosyalizmle önlenebilir.</span><span class="dipp" style="font-size:0.9em;"><a class="footnote-link" href="#footnote-225-28" id="footnote-225-28-backlink">28</a></span></p>

      <p class="paragraf-1">YÖN’ün antikomünist “sosyalistliğine” YÖN imzalı başka bir örnek:</p>

      <p class="Alinti"><span>Sosyalizmin milliyetçi ve istiklalci vasfı, din ve aileye karşı olmayan hürriyeti, hürriyetçi ve demokratik tutumu ve komünizmi önleyecek tek yol olduğu ilk planda belirtilecek meselelerdir.</span><span class="dipp" style="font-size:0.9em;"><a class="footnote-link" href="#footnote-225-29" id="footnote-225-29-backlink">29</a></span></p>

      <p class="paragraf-1">Bunlara, YÖN’ün giderek etkili bir ABD karşıtı propaganda yaptığı da eklenmelidir. O kadar ki, YÖN’cüler bütün öteki mücadelelerin antiemperyalist mücadeleye bağlanması gerektiğini söylüyor, “sosyalizm”e geçişin bu mücadelenin başarısıyla olanaklı hale geleceğini savunuyorlardı.</p>

      <p class="paragraf-1">Dikkat çeken noktalardan biri, antikomünist mesajlarına rağmen, YÖN’ün hiçbir zaman anti-Sovyetizm yapmamış olmamasıdır.</p>

      <p class="paragraf-1">Hareket noktası hep Türkiye’nin kalkınmasıdır. YÖN başyazarı Doğan Avcıoğlu, azgelişmiş ülkelerde sosyalizmin zemininin Marksist-Leninist “modeldekinden” farklı yollardan hazırlanabileceği görüşündedir. Önemli olan sosyalizm değil, kalkınmadır:</p>

      <p class="Alinti"><span>Mevcut şartlar altında sosyalizm... en önemli mesele değildir. Önemli olan, toplumun bütün sağlam kuvvetlerinin, memleketimizi sosyal adalet içinde hızlı kalkınma yoluna sokarak asgari bir program etrafında birleşmeleri, maziye değil ileriye dönük Atatürkçü bir program arkasında devrimcilerin toplanmalarıdır.</span><span class="dipp" style="font-size:0.9em;"><a class="footnote-link" href="#footnote-225-30" id="footnote-225-30-backlink">30</a></span></p>

      <p class="paragraf-1">Sorun böyle konulunca işçi sınıfı ve sosyalizmle araya mesafe koymak kaçınılmaz oluyordu. YÖN Türkiye’de işçi sınıfının yeterli olgunluk ve güçte olmadığını ve kapitalist özel mülkiyeti kaldırmanın verili aşamanın hedefi olmadığını öne sürüyordu.</p>

      <p class="paragraf-1">Kalkınma hamlesini, bağımsızlığını ve kapitalist olmayan yolu gerçekleştirecek cephenin öncüsü ise “zinde kuvvetler”di:</p>

      <p class="Alinti"><span>Emperyalizme bağımlı ülkelerin temel çelişmesini bugün en derinden duyanlar ve bilincine varanlar, genellikle küçük burjuva çevrelerinden çıkan ve siyasi edebiyatımızda artık yerleşmiş bir deyimle zinde kuvvetler adı verilen güçlerdir. Ü</span><span>çüncü dünya ülkelerinin birçoğunda da görüldüğü üzere, ekonomik ve politik bağımsızlık mücadelesinin öncülüğünü, istesek de istemesek de, onlar yapmaktadır.</span><span class="dipp" style="font-size:0.9em;"><a class="footnote-link" href="#footnote-225-31" id="footnote-225-31-backlink">31</a></span></p>

      <p class="paragraf-1">Küçük burjuva çevrelerinden çıkan “zinde kuvvetler” ise son çözümlemede silahlı kuvvetlere indirgenmektedir:</p>

      <p class="Alinti"><span>Türkiye’de... halktan çıkmış Atatürkçü bir ordu vardır. Bu orduyu hâkim sınıfların elinde itaatkâr bir alet olarak düşünmek büyük bir hatadır... Mütevazı ve fakir ailelerden gelen ordu Türkiye’mizin ileri hamlelerinde dayanılacak en sağlam kuvvetlerden biridir. Memleketimizin batılılaşma hamlelerinde, ordu daima ilericilerin safında yer almıştır.</span><span class="dipp" style="font-size:0.9em;"><a class="footnote-link" href="#footnote-225-32" id="footnote-225-32-backlink">32</a></span></p>

      <p class="paragraf-1">Daha cüretlisi var: “Türkiye’nin bütün ilericilerine, bütün zinde kuvvetlerine düşen iş, memleketimizin en kudretli, en organize ve en güvenilir kuruluşu olan ordunun etrafında kenetlenmektir.”<span class="dipp"><a class="footnote-link" href="#footnote-225-33" id="footnote-225-33-backlink">33</a></span></p>

      <p class="paragraf-1">Doğan Avcıoğlu önderliğindeki YÖN hareketi bu görüşleri dergi sayfalarında dile getirmekle kalmadı. Silahlı Kuvvetler içinde ve dışında örgütlenerek, askeri darbe yoluyla iktidar denemesine girişti.</p>

      <p class="AARA">“Çalışanlar Partisi”</p>

      <p class="paragraf-1">YÖN hareketi, başından itibaren çeşitli örgütlenme çabaları içinde oldu. Bunların en önemli ikisi, Çalışanlar Partisi ve Sosyalist Kültür Derneği’ydi.</p>

      <p class="paragraf-1">Çalışanlar Partisi, adından çok söz edilmesine rağmen, hiçbir zaman kurulamadı. 15 Ocak 1962’de toplanan Türk-İş Temsilciler Meclisi’nde Genel Başkan Seyfi Demirsoy, 620 kişilik mecliste işçi temsilcilerine yer verilmediğini, bunun kendilerini üzdüğünü ama işçilerin “bir siyasi parti etrafında toplanmaları gerektiği hakikatini gösterme yüzünden çok faydalı” olduğunu söyleyen bir konuşma yaptı. 400’e yakın işçi temsilcisinin katıldığı Temsilciler Meclisi parti kurma düşüncesini destekledi ve Türk-İş tüzüğünün, sendika yöneticilerinin siyasal görev almasını engelleyen tüzük maddesinin değiştirilmesine karar verildi.<span class="dipp"><a class="footnote-link" href="#footnote-225-34" id="footnote-225-34-backlink">34</a></span></p>

      <p class="paragraf-1">YÖN hareketi, Çalışanlar Partisi girişimini, kendisini CHP’ye mahkûm olmaktan kurtaracak bir seçenek olacağı düşüncesiyle destekledi. Bu parti, “… hem YÖN’ün önerdiği reformlara karşı çıkan eşraf, ağa ve burjuvazinin dışında oluşması, hem de henüz bir programa sahip olmaması bakımından köklü reformlar stratejisinin yeni bir alternatifi olarak değerlendirilebilirdi.”<span class="dipp"><a class="footnote-link" href="#footnote-225-35" id="footnote-225-35-backlink">35</a></span></p>

      <p class="paragraf-1">YÖN’ün 1962 Mayıs ayında yayımlanan sayısındaki “Çalışma” başlıklı yazıda şöyle deniyordu:</p>

      <p class="Alinti"><span>Yeni parti müsait bir zamanda doğmaktadır. İşçi kitlesi, menfaatlerinin en iyi kendi partisi tarafından savunulabileceğini anlamaya başlamıştır. Fakat partinin geleceği, her şeyden önce, işçilerin dışında geniş bir çalışanlar grubunu toplayabilmekte ve bugünün Türkiye’sinin ihtiyaçlarına cevap verebilecek bir programla ortaya çıkmakta göstereceği başarıya bağlıdır. Sosyal adalet içinde hızlı kalkınmanın esaslarını ve bu gayeye götürecek vasıtaları, çelişikliğe düşmeden cesaretle ortaya koyabilecek olan bir parti, beklenmedik bir hızla gelişebilir ve toplum hayatının en çok güvenilen siyasi kuvveti haline kısa zamanda gelebilir.</span><span class="dipp" style="font-size:0.9em;"><a class="footnote-link" href="#footnote-225-36" id="footnote-225-36-backlink">36</a></span></p>

      <p class="paragraf-1">Doğan Avcıoğlu, Mümtaz Soysal, İlhami Soysal, Sadun Aren, Türkkaya Ataöv, Muammer Aksoy gibi isimler Çalışanlar Partisi hazırlıklarına katıldılar. Program ve Tüzük taslaklarını hazırlama görevini Mümtaz Soysal ile Türkkaya Ataöv üstlendiler.</p>

      <p class="paragraf-1"><span class="char-style-override-2">Çalışanlar Partisi Program Taslağı</span>’nda partinin amacı şöyle belirleniyordu:</p>

      <p class="Alinti"><span>Çalışanlar Partisi’nin amacı, çalışmayı toplumun en üstün değerlerinden biri haline getirmek, herkes için çalışma imkânları yaratmak, çalışanların haklarını korumak, sosyal adalet ve demokrasi içinde hızlı kalkınmayı gerçekleştirmektir.</span><span class="dipp" style="font-size:0.9em;"><a class="footnote-link" href="#footnote-225-37" id="footnote-225-37-backlink">37</a></span></p>

      <p class="paragraf-1"><span>Partinin izleyeceği ekonomik siyaset ise şöyle formüle ediliyordu:</span></p>

      <p class="Alinti"><span>Türkiye Çalışanlar Partisi devletçidir; hızlı kalkınmanın, çalışan kütleleri felakete sürüklemeden, sosyal adalet ve demokrasi içinde gerçekleşmesi imkânını ancak yeni ve geniş bir devletçilik anlayışında bulur.</span><span class="dipp" style="font-size:0.9em;"><a class="footnote-link" href="#footnote-225-38" id="footnote-225-38-backlink">38</a></span></p>

      <p class="paragraf-1">Görüldüğü gibi YÖN parti programına damgasını vurmuştu.</p>

      <p class="paragraf-1">Kurucular meclisinde kimlerin yer alacağından, kuruluş tarihine kadar (19 Mayıs) birçok ayrıntının belirlenmesine rağmen bu parti kurulamadı.</p>

      <p class="paragraf-1">Neden? Bu soruyu yanıtlamak, Çalışanlar Partisi’nin bu noktaya kadar gelmişken neden kurulamadığını açıklamak, elde ulaşılabilir yazılı bilgi de olmadığı için kolay değil.</p>

      <p class="paragraf-1">ABD-Türk-İş ilişkilerinin içeriği ve YÖN’cülerin siyasal kimliği düşünüldüğünde ise soruya yanıt vermek o kadar zor görünmüyor. Elde bu ilişkiyi anlatan bir bilgi var:</p>

      <p class="Alinti"><span>Dönemin TOLEYİS Başkanı İlhami Aras’ın aktardığına göre, 27 Mayıs’tan hemen sonraki günlerde,</span> <span class="char-style-override-2">New York Times</span> <span>Türkiye muhabiri, Türk-İş Genel Merkezine gelerek orada bulunan sendika başkanlarına Türkiye’de bir sosyalist parti kurmayı düşünüp düşünmediklerini sordu.</span><span class="dipp" style="font-size:0.9em;"><a class="footnote-link" href="#footnote-225-39" id="footnote-225-39-backlink">39</a></span></p>

      <p class="paragraf-1">Türk-İş’in kuracağı partiyle, ortada böyle bir düşünce bile yokken bu kadar ilgili olan Türk-İş içinde her zaman güçlü ABD’nin, kendisine tutumu açık ve karşıt olan YÖN’ün etkili biçimde yer alacağı bir partinin oluşumunu önlemek için elinden gelen her şeyi yapmasından daha doğal bir şey olamazdı. Nitekim, YÖN hareketi üzerine yüksek lisans tezi hazırlayan Gökhan Atılgan da Çalışanlar Partisi’nin kurulamayışını benzer bir nedene bağlıyor:</p>

      <p class="Alinti para-style-override-11"><span>Çalışanlar Partisi girişimi, Türk-İş’in iç yaşamındaki değişimler, hükümetin baskıları ve Amerikan sendikacılık anlayışının etkileriyle durdurulunca YÖN hareketi kendini ifade edebilecek yeni siyasi kanallar aramaya başladı.</span><span class="dipp" style="font-size:0.9em;"><a class="footnote-link" href="#footnote-225-40" id="footnote-225-40-backlink">40</a></span></p>

      <p class="AARA">Sosyalist Kültür Derneği</p>

      <p class="paragraf-1">YÖN’cülerin ikinci örgütlenme denemesi Sosyalist Kültür Derneği’dir. Çalışanlar Partisi girişiminin sonuçsuz kalmasından sonra YÖN hareketi iki seçenekle yüz yüze kaldı. Birinci seçenek, Mehmet Ali Aybar’ın genel başkanlığa geçmesiyle canlanan TİP’i desteklemek, ikincisi kendi partilerini ya da örgütlerini kurmaktı. Yukarıda aktardığım görüşlerinden de açıkça anlaşılacağı gibi, TİP’in işçi sınıfı ve antikapitalizm vurguları, YÖN stratejisiyle uyuşmuyordu.</p>

      <p class="paragraf-1">Gökhan Atılgan’ın aktardığına göre Aybar, Doğan Avcıoğlu’nun işçileri küçümseyen “gecikmiş bir Tanzimatçı” olduğunu, YÖN bildirisinin Türkiye’nin kurtuluşunu, Tanzimatçı geleneklere bağlı olarak, bey takımının “ilerletici” girişimlerine bağladığını düşünüyor; Doğan Avcıoğlu da, Aybar’ın sosyalizmin aşağıdan yukarıya doğru ve işçi sınıfı öncülüğünde kurulabileceğine ilişkin düşüncesini “romantik” buluyordu.<span class="dipp"><a class="footnote-link" href="#footnote-225-41" id="footnote-225-41-backlink">41</a></span> Kısacası, YÖN ile TİP arasında birlik hiç söz konusu olmadığı gibi, destek ve dayanışma perspektifi de yoktu.</p>

      <p class="paragraf-1">Sosyalist Kültür Derneği YÖN’ün inisiyatifiyle, Çalışanlar Partisi girişimindekilerin bir bölümünün katılımıyla 1963 başlarında kuruldu. Kuruluş ve çalışma biçimi İngiltere’deki Fabian örgütlenmesine benzetilen SKD tüzüğünde amacı şöyle tanımlanıyordu:</p>

      <p class="Alinti"><span>Emeği toplumun temel değeri sayan Sosyalist Kültür Derneği, her türlü sömürücülüğü ortadan kaldıracak olan gerçek bir demokrasi düzeninin kurulması için gerekli koşulları bilim ışığı altında inceler, böyle bir düzenin kültürel temellerini araştırır ve bunların yayılmasına çalışır.</span><span class="dipp" style="font-size:0.9em;"><a class="footnote-link" href="#footnote-225-42" id="footnote-225-42-backlink">42</a></span></p>

      <p class="paragraf-1">YÖN Bildirisi gibi dernek tüzüğü de imzaya açılıyor. Kurucu üye ve imzacılar arasında Doğan Avcıoğlu, Mümtaz Soysal, İlhami Soysal gibi YÖN’cüler dışında, Türk-İş Başkanı Seyfi Demirsoy, eski kadroculardan Şevket Süreyya Aydemir, sonradan TİP’li Tarık Ziya Ekinci, Sadun Aren, İdris Küçükömer, MİT görevlisi Mahir Kaynak gibi isimler yer alıyordu. Kuruluşun ardından DPT eski müsteşarı Osman Nuri Torun başkan, Necat Ender sekreter seçildiler. Atilla Karaosmanoğlu “araştırma ve dökümantasyon işleri”nden, Doğan Avcıoğlu “yayın ve konferans işlerinden” sorumlu yönetim kurulu üyeleriydiler.<span class="dipp"><a class="footnote-link" href="#footnote-225-43" id="footnote-225-43-backlink">43</a></span></p>

      <p class="paragraf-1">Derneğin en etkili çalışması Doğan Avcıoğlu’nun sorumluluğunda yürüyen ve genellikle cumartesi günleri yapılan konferans ve açık oturumlardı.</p>

      <p class="paragraf-1">1965 seçimlerinden sonra YÖN hareketi içindeki “yol” tartışmaları sonunda, Mümtaz Soysal’ın deyişiyle, “YÖN dergisi ‘yön’ değiştirince SKD’ye katkıda bulunanlar da yavaş yavaş çekildiler ve dernek söndü.”<span class="dipp"><a class="footnote-link" href="#footnote-225-44" id="footnote-225-44-backlink">44</a></span></p>

      <p class="paragraf-1">YÖN bir aydın hareketiydi. YÖN Bildirisini imzalayan ve YÖN’ü destekleyen aydınlar çok renkli bir yelpaze oluşturuyorlardı. Ele aldığı konular, yürüttüğü tartışmalar ve yaptığı çözümlemelerle YÖN bir dönem Türkiye ilerici hareketinin gündemini belirledi. Çeşitli eğilimdeki aydınların görüşlerini rahatça dile getirebildikleri bir kürsü işlevi gördü. Öte yandan, YÖN, bu çeşitliliğe rağmen, kendisine yaklaşan aydın topluluğuna kalın bir çizgide ortak perspektifler kazandırmayı da başardı. Geniş yelpaze, hoşgörü ve uzlaşma temelinde yaratılmıştı; iş eyleme, düşüncelerin pratikleşmesine geldiğinde bu genişlik korunamadı.</p>

      <p class="paragraf-1">YÖN’ün Doğan Avcıoğlu’ndan sonraki en yetkili sözcüsü bu durumu şu sözlerle anlatıyor:</p>

      <p class="Alinti"><span>...Derneğin gelişme gösterdiği aylarda, YÖN hareketi içinde de Türkiye’deki sosyalist düşüncelerin eyleme geçirilmesi bakımından görüş ve düşünce ayrılıkları başlamıştı. Tam açıklıkla ortaya konmamış olmakla birlikte, bu belirsiz ayrılığın temelinde şöyle bir ikilem yatmaktaydı: Sosyalizmin hem bir kalkınma yöntemi, hem de belirli değerlere dayalı bir yaşama düzeni olarak gerçekleştirilmesi için, önemli bir işçi hareketinden henüz yoksun olan Türkiye’de, Kemalist nitelikleri az çok koruyan sivil ve asker burjuvazinin öncü gücünü ön plana geçirmek mi gerekiyor, yoksa çok daha uzun süreli, halk yığınlarının sosyalist düşünce yönünde eğitilmesine ve örgütlendirilmesine dayanan soluklu bir çabayı mı göze almak gerekir? Başka bir deyişle, Türkiye’nin koşulları böylesine uzun bir bekleyişe elverişli midir, yoksa iç ve dış dinamikler düşünülerek,</span> <span>sosyalizmin temel öğretisine pek uygun düşmese bile, çabuk davranmak ve yukarıdan aşağıya doğru müdahalelerle kapitalist gidişi bir an önce durdurmak mı gerekir?</span><span class="dipp" style="font-size:0.9em;"><a class="footnote-link" href="#footnote-225-45" id="footnote-225-45-backlink">45</a></span></p>

      <p class="paragraf-1">Soysal, “soluklu bir çaba”yı savunanlardan oluyor. Ancak, YÖN’de temel düşüncelerin Soysal’ın formüle ettiği biçimde kutuplaştığı bir tartışma olmuyor. Soysal da bunu kabul ediyor ve aynı yazısında, koşulların bu tartışmanın “belirgin bir sonuca” ulaşmasını önlediğini söylüyor.</p>

      <p class="paragraf-1">YÖN’deki bölünme pratik-siyaset sorunlarından çıktı. 30 Haziran 1967’de YÖN yayın yaşamına son verdi. iki yıl sonra 21 Ekim 1969’da Doğan Avcıoğlu daha dar bir kadroyla haftalık <span class="char-style-override-2">Devrim</span> dergisini çıkarmaya başladı.</p>

      <p class="araa">“Türkiye’nin Düzeni”</p>

      <p class="paragraf-1">Aradaki boşlukta Doğan Avcıoğlu ünlü kitabı <span class="char-style-override-2">Türkiye’nin Düzeni (Dün-Bugün-Yarın)</span>’ı yazdı. Kitap, çok büyük bir etki ve ilgi yarattı. 27 Mayıs’tan sonra yapılan seçimler, özellikle de 1965 seçimleri Kemalist kesimde, Türkiye’nin “çağdaş uygarlık düzeyine” Avcıoğlu’nun deyimiyle “cici demokrasi” ile ulaşılamayacağı düşüncesini güçlendirmişti. Ordu içindeki “zinde kuvvetler”, 27 Mayıs’ın ve öteki denemelerin başarısız kalışını “fikriyat” eksikliğine bağlıyorlardı. <span class="char-style-override-2">Türkiye’nin Düzeni</span> tam da bu gereksinmeye, Kemalizmin öngördüğü Türkiye’nin nasıl inşa edileceği sorusuna doyurucu yanıtlar veren bir kitap olarak hazırlanmıştı. <span class="char-style-override-2">Türkiye’nin Düzeni</span>, en başta silahlı kuvvetler olmak üzere, gençlik ve aydınlar arasında çok yaygın okunan, uzun süre çok satan kitaplar listesinin başında yer alan, baskı üstüne baskı yapan bir kitap oldu. Osmanlı toplum yapısını, Tanzimatçılığı, Kemalizmi, çeşitli yönlerden çözümleyen, azgelişmişlik sorununu emperyalizme bağlayan, Türkiye’nin kalkınmasının emperyalizmden bağımsızlıkla mümkün olduğunu, kalkınmanın düzen değişikliği demek olduğunu söyleyen, bağımsızlığı ve kalkınmayı sosyalizme bir gidiş yolu olarak öneren <span class="char-style-override-2">Türkiye’nin Düzeni</span>’nin önemli bir üstünlüğü tezlerini zengin ampirik bilgi ve verilerle desteklemesi, “devrimci kalkınma stratejisi”ni iktidarı düşünen, iktidara yakın bir yaklaşımla ayrıntılandırmasıydı. Avcıoğlu kitabını tümüyle “kalkınma” sorunsalı üzerine temellendirmiş “komünizmi” Sovyet, Çin ve Bulgaristan kalkınma deneyimleri olarak sunarken, “yabancı sermayeye ve özel sektöre dayanan” kalkınmayı “Amerikan tipi” olarak değerlendirmişti. Türkiye için ise Oscar Lange’ye referansla “Milli devrimci kalkınma yolu”nu öneriyordu.<span class="dipp"><a class="footnote-link" href="#footnote-225-46" id="footnote-225-46-backlink">46</a></span></p>

      <p class="paragraf-1">Seslendiği kesimlerdeki derin antikomünizmi bilen Avcıoğlu, yine de ele aldığı sorunsal içinde “komünist kalkınma” yolunun az çok başarılı olduğunu Batılı kaynakların tanıklığında teslim ediyordu:</p>

      <p class="paragraf-1">“Başvurdukları metodular hakkında ne düşünürsek düşünelim, azgelişmiş ülkeler içinde şimdiye kadar kalkınma çabasında komünist ülkelerin az çok başarı sağladığını Batılı uzmanlar ileri sürmektedirler. Bu ülkeler, hayli kısa bir süre içinde modernleşmişler ve geri bir tarım toplumu olmaktan çıkıp sanayi toplumu haline gelmişler ya da gelme yoluna girmişlerdir. Nefretler ve sempatiler ötesinde, bu, inkâr edilmeyecek bir olgudur. Nitekim komünizmin amansız düşmanı John Foster Dulles dahi XIX. yüzyıldaki “Büyük Amerikan denemesi” gibi, XX. yüzyılda da “Büyük Sovyet komünist denemesi”nin dünyada yarattığı büyük ilgiden söz etmekte, Çin’de komünistlerin “bir toplumsal sorumluluk duygusu” uyandırmakta başarı sağladıklarını belirtmektedir.”<span class="dipp"><a class="footnote-link" href="#footnote-225-47" id="footnote-225-47-backlink">47</a></span></p>

      <p class="paragraf-1">Avcıoğlu’nun antiemperyalistliğinin, antikapitalist bir çözümlemeye dayandığını da şu yazdıklarından anlıyoruz:</p>

      <p class="Alinti"><span>Amerikan dış politikasının uzun vadeli planlayıcısı Prof. Walt Rostow, milli kurtuluş hareketlerinin çıkar yol olmadığını dünyaya ispatlamak için Vietnam’da savaşıldığını açıklamıştır. (…) Demek ki, kapitalist dünya sistemini korumak için toptan bir mücadele söz konusudur… Bu toptan çerçeve içinde emperyalizmin, eskisi gibi, azgelişmiş ülkelerin sanayileşmesine mutlaka karşı olduğunu söylemek güçtür. Emperyalizm, yabancı sermayeye bağlı kalmak şartıyle, sanayileşmeyi kabul edebilir. Hatta zaman zaman toprak reformu vb. gibi tedbirlerle, ABD’nin ölçülü bir reformizmi ve belli bir ekonomik gelişmeyi teşvik ettiği ileri sürülebilir. Esas olan, azgelişmiş ülkeleri gündelik çıkarların ötesinde, kapitalist sistem içinde tutabilmektir. Emperyalizm bu tutumu ile “açık pazar ve hammadde deposu” görüşleriyle her zaman açıklanamayacak, çok nüanslı bir tutumu benimsemekte ve değişen şartlara intibak etmeye çalışmaktadır. Ama amaç bellidir. Amaç, azgelişmiş ülkeleri, mültinasyonal şirketlerin faaliyetine en uygun biçimde, kapitalist gelişme çizgisi içinde tutmaktır.</span><span class="dipp" style="font-size:0.9em;"><a class="footnote-link" href="#footnote-225-48" id="footnote-225-48-backlink">48</a></span></p>

      <p class="paragraf-1">Avcıoğlu, bu “Amerikan tipi kalkınma yolu”nun azgelişmiş ülkeler için ne demek olduğunu da şöyle anlatıyor:</p>

      <p class="Alinti"><span>… Amerikan kalkınma modelinin başarısızlık nedeni… komünizm düşmanlığı değildir. Başarısızlık, mültinasyonal dev şirketleriyle dünyanın fethine çıkan Amerikan ekonomik sisteminden gelmektedir. Bu şirketler ve onlarla iç içe bulunan Amerikan hükümetleri, egemen durumlarını sürdürebilmek amacıyla, bütün azgelişmiş ülkelerde, çaresiz, en geri, en tutucu sınıflarla işbirliği yapmaktadırlar. Bu geri ve tutucu sınıfları geliştirme ümidiyle girişilen bir kalkınma denemesi, milletlerarası şirketlerin sömürüsü de eklenince, başarısızlığa mahkûm olmaktadır. Başka bir deyişle, ileri kapitalist ülkelerin ekonomik emperyalizmi, azgelişmiş ülkelerin kalkınmasını engellemektedir.</span><span class="dipp" style="font-size:0.9em;"><a class="footnote-link" href="#footnote-225-49" id="footnote-225-49-backlink">49</a></span></p>

      <p class="paragraf-1">Avcıoğlu’nun bu yaklaşımı Türkiye solunu çok derinden etkilemiştir. Çeşitli türleriyle aşamalı milli demokratik devrimciliğin ortak yaklaşımlarından biri, emperyalizmin Türkiye’nin ekonomik kalkınmasını, sanayileşmesini engellediği tezidir.</p>

      <p class="paragraf-1">Avcıoğlu Türkiye için “Milli devrimci kalkınma yolu” öneriyor. Bu yolun ötekilerden farkını ve 6 maddelik programını şöyle özetliyor:</p>

      <p class="Alinti para-style-override-18"><span>Komünist kalkınma yolu, proletarya hegemonyası temeline oturmaktadır. Amerikan tipi kalkınma, tutucular koalisyonu dediğimiz sınıflara yaslanmaktadır. Milli devrimci kalkınma yolu ise, tutucular koalisyonu dışındaki geniş bir kitle hareketine dayanmaktadır. Proletarya hegemonyası olmadığı için birinci yoldan, tutucular koalisyonuna karşı bulunduğu için de ikinci yoldan ayrılmaktadır. Genellikle küçük burjuva çevrelerden gelen milliyetçi aydınlar bu tip kalkınmada ön planda rol oynamaktadırlar.</span></p>

      <p class="Alinti para-style-override-19"><span>(…) Bu model, ana çizgileriyle şöyle özetlenebilir:</span></p>

      <p class="Alinti para-style-override-20"><span>1- Kamu sektörü, ekonomide daimi bir yere sahiptir. Kamu sektöründe büyüme hızı, özel sektör büyüme hızından daha yüksektir. Böylece, kamu sektörü giderek bütün ekonomiye egemen duruma gelmektedir.</span></p>

      <p class="Alinti para-style-override-20"><span>2- Stratejik nitelikteki belli üretim kolları devletin elindedir. Bu faaliyetlerde kamu sektörü egemenliği, en kısa zamanda gerçekleştirilmektedir.</span></p>

      <p class="Alinti para-style-override-20"><span>3- Birinci ve ikinci şıklar sonucu, tekelci karakterdeki yerli ve yabancı sermayenin faaliyet alanı daraltılmaktadır.</span></p>

      <p class="Alinti para-style-override-20"><span>4- Ortaçağ kalıntısı sınıfların tasfiyesi ve tarımın kalkınmada gerekli rolü oynayabilmesi için, köklü bir toprak reformu zorunludur.</span></p>

      <p class="Alinti para-style-override-20"><span>5- Temel sanayilerin kurulmasına öncelik veren ve esas itibariyle kamu sektörüne dayanan planlı sanayileşme, ülkenin kalkınmasını gerçekleştirmek ve ekonomik bağımsızlığını sağlam temellere oturtmak amacını gütmektedir.</span></p>

      <p class="Alinti para-style-override-20"><span>6- Kaynakların hem mali, hem de fiziki planlanmasını öngören şümullü ve gerçekleştirilmesi zorunlu bir plan, bu tip bir kalkınmanın vazgeçilmez aracıdır.</span><span class="dipp" style="font-size:0.9em;"><a class="footnote-link" href="#footnote-225-50" id="footnote-225-50-backlink">50</a></span></p>

      <p class="paragraf-1 para-style-override-21">Doğan Avcıoğlu, <span class="char-style-override-2">Türkiye’nin Düzeni</span>’nin özellikle silahlı kuvvetler içinde sağladığı etkiyi değerlendirerek “ilerici” bir ordu darbesinin propaganda ve örgütlenmesine girişmek üzere 21 Ekim 1969’da haftalık <span class="char-style-override-2">Devrim</span> dergisini çıkarmaya başladı. Eski kadrodan Mümtaz Soysal yeni dergiye katılmadı. Devrim, 20 bin ile 50 bin arasında satıyordu.</p>

      <p class="paragraf-1">Doğan Avcıoğlu<span class="char-style-override-2">, Devrim</span>’in misyonunu şöyle açıklıyordu:</p>

      <p class="Alinti"><span>1960’larda YÖN’le Türkiye’nin yönünü belirledik.</span> <span class="char-style-override-2">Devrim</span><span>’le devrimi yapacağız.</span><span class="dipp" style="font-size:0.9em;"><a class="footnote-link" href="#footnote-225-51" id="footnote-225-51-backlink">51</a></span></p>

      <p class="paragraf-1">1969’un Ekim ayından, kapatıldığı 12 Mart 1971’e kadar yayınını sürdüren <span class="char-style-override-2">Devrim</span> dergisi, “ilerici” darbenin etkili kürsüsü; silahlı kuvvetler içindeki cuntanın örgütleyicisi oldu. Ancak, geleceğini Kara Kuvvetleri Komutanı Faruk Gürler’in tutumuna bağlayan devrimci cunta 9 Mart’ta kararlaştırılan hareketi başlatamayınca, Genel Kurmay Başkanı orgeneral Memduh Tağmaç ve öteki komutanlar inisiyatifi ele geçirip 12 Mart darbesini gerçekleştirdiler. Bu darbenin en önemli işlevlerinden biri silahlı kuvvetler içindeki sol eğilimlerin kökünü kazımak oldu. Doğan Avcıoğlu’nun hazırlamaya çalıştığı darbenin başarısızlığa uğramasıyla birlikte, YÖN-Devrim hareketi siyasal yaşamdan silindi. Kendisinden sonraki siyasal hareketler üzerindeki etkisi ise devam etti.</p>

      <p class="AARA">Kısa Değerlendirme</p>

      <p class="paragraf-1">Yukarıdaki bilgi ve alıntılardan da anlaşıldığı gibi YÖN hareketinin önderi Avcıoğlu’nun belirgin özelliklerinden biri, sınıf mücadelesini reddetmeleri ve “sınıflar üstü” bir anlayışın temsilcileri olmalarıydı. YÖN sürekli olarak işçi sınıfının zayıflığından, yetersizliğinden söz ediyor, yoksul halk çocuklarından oluştuğunu savunduğu ordunun ilericiliğini ise öve öve bitiremiyordu. YÖN 27 Mayıs’ın çocuğuydu ve tüm perspektifi, daha solda “millici, kalkınmacı, sosyalist” çizgide bir programı uygulamak üzere gerçekleşecek yeni bir 27 Mayıs’tı.</p>

      <p class="paragraf-1">Bu, temelleri gittikçe zayıflayan bir stratejiydi. Temel yanılgısı burjuva demokrat hareketin <span class="char-style-override-2">son durağı</span> olan 27 Mayıs’ı radikal bir <span class="char-style-override-2">başlangıç</span> olarak görmesiydi. Oysa 27 Mayıs sonrasının temel özelliği, kapitalist gelişmenin yarattığı sınıfsal kristalleşme, bu temelde modern kapitalizmin ve sosyalizmin güçlerinin siyasal planda da kutuplaşmaya başlaması ve burjuva devletin, sınıf mücadelesinin yeni ihtiyaçlarını karşılayacak biçimde yeniden örgütlenmesiydi. YÖN ise Türkiye süreçlerini, olduğundan çok geri, öteki Asya/Afrika ülkeleri düzeyinde görüyordu. Aynı bakışın aynı abartılmışlıkla MDD çizgisinde de yansıması biraz da bu anlayışın Sovyet kaynaklı olmasından geliyordu.</p>

      <p class="paragraf-1">YÖN hareketi, Kemalizmin 1960’lardaki uzantısı, yorumu oldu. YÖN’ün temel tezlerinden biri Türkiye’de demokratik devrimin güdük kalışını ve bağımsızlığın yitirilişini Kemalist yoldan sapmalara bağlamasıydı. Bu son derece sübjektif çözümleme, iradeci müdahalelerle “Kemalizmin özüne dönüşün” mümkün olabileceği düşüncelerini de canlı tutuyordu. 1960’lı yıllarda bu olanaklı değildi.</p>

      <p class="paragraf-1">YÖN’cüleri “… siyasal alandaki diğer aktörlerden ayıran başlıca özellik, Kemalist ilkeleri Marksizmden yararlanarak yeniden tanımlamaya yönelmeleriydi. Böylece hem Kemalizmin ‘yarım’ kalan yanlarını tamamlayabileceklerini, hem de Kemalist öncüllerden bu şekilde yola çıktıklarında sosyalizme ulaşabileceklerini düşünüyorlardı.”<span class="dipp"><a class="footnote-link" href="#footnote-225-52" id="footnote-225-52-backlink">52</a></span></p>

      <p class="paragraf-1">YÖN, iktidar ve devrimin sorunlarını kalkınma sorunsalı temelinde ele aldı ve bu yönde öyle etkili bir propaganda yürüttü ki, dönemin öteki iki önemli hareketi olan TİP ve MDD de aynı sorunsalı benimsemek zorunda kaldılar. Devrimi ve sosyalizmi kalkınma yöntemine indirgeme anlayışı tüm Türkiye solunu etkiledi. Bunun uluslararası nedenleri de vardı. O yıllarda, Sovyetler Birliği ve Doğu Avrupa ülkelerinin kalkınma hızları oldukça yüksek bir seyir izliyor, kapitalist olmayan kalkınma yolu, azgelişmiş ülkeler için sosyalizme yakınlaşmanın doğru yöntemi olarak algılanıyordu. Sovyetler Birliği, propagandasının merkezine ekonomik başarı ve kalkınma ölçütlerini koyuyor, geri bir noktadan başlayan bu ülkelerin gösterdikleri başarıların kalıcı olacağı inancı yayılıyordu.<span class="dipp"><a class="footnote-link" href="#footnote-225-53" id="footnote-225-53-backlink">53</a></span></p>

      <p class="paragraf-1">Sosyalizmi, ekonomik kalkınmacılığa eşitlemek çok temelli bir anlayış bozukluğuydu. Ancak, bu tartışmaların geniş kesimlerin sol siyasete ilgisini kazanan, sol hareketin ülkeyi yönetmeye aday olduğu mesajını veren, iktidar düşüncesiyle bağ kuran bir yönü olduğu da kabul edilmelidir.</p>

      <p class="paragraf-1"><span>YÖN, bir aydın hareketi olmanın olumlu ve olumsuz tüm özelliklerini taşıdı. Bir dönem için etkili bir toplumsal muhalefet odağı olmayı, düşünceleriyle bir aydın ve gençlik kuşağını, silahlı kuvvetlerin alt ve orta kademelerini etkilemeyi başardı. Öte yandan, heterojen ve amorf bir yapısı olan bu aydınlar topluluğundan hiçbir örgüt çıkmadı. “Çalışanlar Partisi” hep bir proje olarak kaldı; Sosyalist Kültür Derneği, adı üstünde bir dernekti ve kurulduğundan iki yıl kadar sonra dağıldı. Özetle,</span> <span>YÖN hareketi hiçbir zaman örgütlenemedi; ciddi örgütlenme çabalarına da girişmedi. Örgütsüzlüğü, devlet ve örgütlenme sorunlarına yaklaşımının olduğu kadar, örgütlenmeye gelmeyen aydın yapısının da sonucuydu. Etkili bir düşünce ve propaganda gücü olmak, ama bunu pratiğe geçirecek siyaset araçlarını, örgütü yaratmamak tipik bir aydın açmazıydı. YÖN’ün ana çelişkilerinden biri bu oldu.</span></p>

      <p class="yeniara">2. TÜRKİYE İŞÇİ PARTİSİ (TİP)</p>

      <p class="paragraf-1">Türkiye İşçi Partisi, 13 Şubat 1961’de İstanbul’da 12 sendikacı tarafından kuruldu.<span class="dipp"><a class="footnote-link" href="#footnote-225-54" id="footnote-225-54-backlink">54</a></span> 16 Şubat’ta genel başkanlığa İstanbul İşçi Sendikaları Birliği Başkanı Avni Erakalın getirildi.</p>

      <p class="paragraf-1">İlk yıllarda varlığı hissedilmedi. Kurucu sendikacıların içinden ajan olduğu iddia edilenler (Ahmet Muşlu), YTP’den milletvekili adayı, AP’den milletvekili olanlar, Türk-İş başkanı olanlar çıktı. TİP kuruluşunu çözümleyen çalışmalarda bu durumdan hareketle, bu kuruluşa ve kurucular listesine dudak büken bir hava egemendir.</p>

      <p class="paragraf-1">Oysa, bu kurucular listesini, 1960’larda Türkiye işçi ve sendikal hareketinin en önde gelen kişileri oluşturuyordu. TKP bağlantılı profesör solcuların bile Marksizmden çok uzak olduğu bir zamanda, bu sendikacıların Marksist ölçülerle değerlendirilmesi kanımca doğru değildir. Bu ölçüyle Aybar’ın ya da Aren’in, Kemal Türkler ya da Rıza Kuas’tan daha nitelikli sosyalist olduğu, birazdan göreceğimiz gibi tartışma götürür. İkincisi, 1960’ların önemli örgütü TİP’e neden başka bir girişimin değil de bu 12 sendikacının kurduğu örgütün gelişmesiyle varıldığı sorusu da ortada durmaktadır. Üçüncüsü, TİP, M. Ali Aybar ve öteki aydınlar geldikten sonra önemli oldu deniyorsa ki, bu doğrudur, o zaman da bu kurucuların neden sosyalist aydınlara çağrı çıkardıkları sorusunun yanıtlanması gerekecektir. Dördüncüsü ve sonuncusu, TİP’i kuran sendikacıların çoğunluğunun, yaşamlarının sonraki bölümünde işçi sınıfının sendikal ya da siyasal örgütlerinde önemli önder roller oynamaları ortada bir rastlantı olmadığını kanıtlamaktadır. <span class="dipp"><a class="footnote-link" href="#footnote-225-55" id="footnote-225-55-backlink">55</a></span></p>

      <p class="AARA">Aydın Aşısı</p>

      <p class="paragraf-1">1962 Şubat’ında M. Ali Aybar’ın Genel Başkanlığı kabul etmesiyle birlikte, TİP büyük bir hızla gelişmeye başladı.</p>

      <p class="paragraf-1">TİP’li aydınların öndeki üç ismi, Mehmet Ali Aybar, Behice Boran ve Sadun Aren’dir. Üçü de soğuk savaşın hızlandığı yıllarda çeşitli baskılara uğramış, ilk ikisi kısa süreler hapis yatmış, üçü de sonraki yıllarda aktif siyasetin dışında kalmış kişilerdir. Sadun Aren’in 1951 TKP davasında yargılandığı, ancak sosyalizmle komünizmle ilgisi olmadığını söyleyen bir ifade verdikten sonra beraat ettiği biliniyor. Mehmet Ali Aybar’ın Demokrat Parti’den milletvekili adaylığı var; Behice Boran’ın adı Barış Derneği çalışmalarında duyuluyor.</p>

      <p class="paragraf-1">TİP’e damgasını vuran bu üç aydının ideolojik formasyonları soğuk savaş yıllarında biçimlendi. Üçü de üniversitelerde öğretim üyeliği yaptılar. Aybar devletler hukuku doktoru, Aren ekonomi profesörü ve Behice Boran sosyologdu.</p>

      <p class="paragraf-1">Marksizmle tanışmaları Fransız ve Anglosakson radikalizmi kanallarından oldu; hiçbiri gençliklerinde Marksist-Leninist bir eğitimden geçmediler.</p>

      <p class="paragraf-1">Ülke içindeki eski komünistler, özellikle ilk dönemlerinde TİP’i desteklediler. Mihri Belli yıllar sonra bunu şöyle açıkladı:</p>

      <p class="Alinti para-style-override-11"><span>“TİP’e gelince, bu Partiye de bizim emeğimiz geçmiştir. 1961’de TİP kurulduğunda, Aybar’lar, Boran’lar henüz ortada yokken, TİP kurucularının çalışmalarını yakından izleme olanağı buluyorduk. TİP’in ilk program ve tüzüğünü hazırlayan o dönemin genel sekreteri arkadaşımızdı.</span></p>

      <p class="Alinti para-style-override-12"><span>Aybar ekibinin partinin başına geçmesinden sonra bizim TİP’e karşı tutumumuz yürekten destekleme tutumuydu. 141. madde sabıkalısı olmayan arkadaşlarımız TİP’e girdiler ve</span> <span>özveriyle çalıştılar. 1965 seçim kampanyası sırasında ben kendim birkaç arkadaşla Malatya’nın dağ köylerini dolaşarak TİP propagandası yaptık... An geldi, bizim desteğimiz TİP yönetimini rahatsız etmeye başladı... İşi anti-komünizme kadar götürüyorlardı. TİP yönetimi ile külahları değişmemiz böyle oldu.</span><span class="dipp" style="font-size:0.9em;"><a class="footnote-link" href="#footnote-225-56" id="footnote-225-56-backlink">56</a></span></p>

      <p class="paragraf-1">TİP-MDD çatışması sonradan ideolojik bir eksene oturdu. Ancak, TİP’in programı ve MDD tezleri ele alındığında aralarındaki farkın hiç de sanıldığı kadar büyük olmadığı görülüyor. Zeki Baştımar (Yakup Demir) ile Mihri Belli ve arkadaşları arasında 1951’den gelen düşmanlıkların, Baştımar’ın TİP içinde daha doğrudan etkisi nedeniyle kendini TİP-MDD karşıtlığı olarak yeniden ürettiği anlaşılıyor. Zeki Baştımar’ın MDD’ye karşı çıkarak MDD’yi savunması da, TİP’e yakınlığının ve de TİP’in Mihri Belli ve arkadaşlarına tahammülsüzlüğünün hiç olmazsa ilk dönemlerde ideolojik olmayan nedenlere dayandığını gösteriyor.</p>

      <p class="paragraf-1">YÖN hareketi ve bu hareket içinde yer alan aydınlar da uzun zaman TİP’in içinde ya da yakınında yer aldılar. TİP’in bilim kurullarında çok sayıda aydın, öğretim üyesi yer aldı.</p>

      <p class="paragraf-1">Kürt devrimci demokrat aydınları TİP’e olumlu baktılar ve bir bölümü de bu partiye katıldı. Kemal Burkay, Tarık Ziya Ekinci ve başka çok sayıda Kürt solcusu TİP’te aktif görevler aldılar. <span class="char-style-override-2">Riya Azadi,</span> 1960’ların başında Kürt solcularının TİP’e yönelişlerini şöyle anlatıyor</p>

      <p class="Alinti"><span>1960’ların daha başında, ayrışma net olmamakla birlikte, yurtsever harekette iki eğilim, iki farklı çizgi göze çarpıyordu. Bunlardan biri milliyetçi çizgi, diğeri ise işçi sınıfının dünya görüşünden etkilenen sol çizgi idi. Solda olanlar TİP içinde örgütlenirken, burjuva milliyetçiler 1965’te Türkiye KDP’sini kurdular.</span><span class="dipp" style="font-size:0.9em;"><a class="footnote-link" href="#footnote-225-57" id="footnote-225-57-backlink">57</a></span></p>

      <p class="paragraf-1">Bütün bu anlatılanlar ve aktarılanlar TİP’in kurulduğu yıllarda aydınlardan bir daha tekrarı zor geniş bir destek aldığını gösteriyor.</p>

      <p class="paragraf-1"><span>1960 öncesinin zor koşullarında işçi</span> <span>sınıfının Türk-İş ve İstanbul İşçi Sendikaları Birliği (İİSB) gibi örgütlerinde yönetici olan, bir grup sendikacı da kapatılana kadar TİP içinde ve yönetiminde yer aldılar. Sosyalist aydınları, işçi kökenli sosyalist eğilimli sendikacıları ve Kürt sosyalist ve demokratlarını aynı parti çatısı altında birleştirmek TİP’in son derece önemli ve olumlu bir özelliğiydi.</span></p>

      <p class="paragraf-1">Ancak burada, bileşimi özetlenen önderliğin hiçbir zaman tam bir kaynaşma ve bütünlük gösteremediğini, aydınlar, sendikacılar ve o zamanın ismiyle “Doğulular”ın parti içinde ayrı parça ve bloklar biçiminde durduklarını eklemek gerekiyor. Yönetim organlarında işçi ve aydınların eşit sayılarda temsili kuralı önderlikte kaynaşmadan çok “kesimsel” bakış ve davranışların sürdüğü bir tür yabancılaşmaya yol açtı.</p>

      <p class="paragraf-1">TİP, toplum çapında etkili bir hareket olarak küçümsenmeyecek sayıda işçinin desteğini, sempatisini kazandı. Ama işçi sınıfı içinde propaganda ve örgütlenme, TİP’in öncelik verdiği, özel dikkat gösterdiği bir konu olmadı.</p>

      <p class="AARA">İdeolojik Kaynaklar</p>

      <p class="paragraf-1">TİP ideologlarının yazı ve demeçleri, TİP programı ve belgeleri incelendiğinde TİP’in ideolojik çizgisini oluşturan kaynakların çok ve çeşitli olduğu ve bunların arasında belirgin bir Marksist-Leninist damarın bulunmadığı görülmektedir.</p>

      <p class="paragraf-1">Neydi bunlar?</p>

      <p class="paragraf-1">Bir: SBKP ve SBKP merkezli komünist hareketten “Barış içinde yan yana yaşama”, “Barışçıl geçiş”, “Kapitalist olmayan kalkınma yolu” tezleri alınmış, “konverjans” teorisi diye bilinen “sosyalizmle kapitalizmin bir noktada birleşeceği ya da buluşacağı” tezleri bile TİP içinde taraftar bulabilmişti. TİP’in, “ihtilalci olmayan-barışçı” ve “kapitalist olmayan-kalkınmacı” sosyalizm anlayışı o dönemde, dünyanın her yerinde revaçta olan uluslararası tezlerin yansımasıydı.</p>

      <p class="paragraf-1">İki: Özünde sosyal demokrat olan Fransız ve Anglosakson radikalizmi ve Amerikan sosyolojisi de TİP ideologlarının, onlar kanalıyla da TİP’in ideolojik kaynakları arasında yer aldılar.</p>

      <p class="paragraf-1">Üç: TİP hem Kemalizmden, hem de Türk burjuva demokrat hareketine aşırı tepkiden kaynaklanan “Asya Tipi Üretim Tarzı”, “Doğucu-İslamcı Halk Cephesi” türünden görüşlerden etkilenmiştir. O kadar ki, bazen aynı kişinin bu konuda iki görüşü birden savunduğu durumlara rastlanmaktadır. Örneğin Aybar, “Atatürkçü dış politika” vb. derken<span class="dipp"><a class="footnote-link" href="#footnote-225-58" id="footnote-225-58-backlink">58</a></span>, bir yandan da “Ceberrut devlet”, “kapıkulu geleneği” vb. sözlerle Kemalist devlet geleneğine, CHP’ye en çok hücum eden kişi olabilmiştir.</p>

      <p class="paragraf-1">Dört: Bir de, “Türkiye’ye özgü”, “güler yüzlü” vb. sosyalizm edebiyatı var. Bu yaklaşımın yalnız Aybar’a mal edilmesi çok yaygın ve çok yanlıştır. Boran ve Aren’in de aynı yaklaşımları paylaştıklarının onlarca kanıtı var. Bu sosyalizm anlayışının hangi ihtiyaçlara yanıt verdiğini ise TİP’li bir yazarın söylediklerinden çıkarabiliriz:</p>

      <p class="Alinti"><span>TİP’te, tıkanıklıklar gözle görülür biçimler aldıkça, giderek daha açık biçimde ifade edilen Türkiye Sosyalizmi’, ya da ‘güler yüzlü sosyalizm’ düşüncesinin Marksizmin çeşitli ülkelerdeki deneyimlerinin bütünsel bir değerlendirmesinden ve dünyadaki güncel teorik tartışmalardan yola çıkarak oluşturulmuş bir öneri olduğunu söylemek hayli zordur. Bu çizginin oluşumunda Türkiye’deki sınırlı demokratik ortam içinde anti-Sovyetizmin ve anti-komünizmin solcuları sosyalist ülkelerdeki modelle olan ayrılıklarını vurgulamaya zorlaması ve milliyetçiliğin ‘biz bize benzeriz’ci orijinal olma çabası belirleyici rol</span> <span>oynamıştır.</span><span class="dipp" style="font-size:0.9em;"><a class="footnote-link" href="#footnote-225-59" id="footnote-225-59-backlink">59</a></span></p>

      <p class="paragraf-1">Beş: 1965 seçimlerinde 15 milletvekili çıkardıktan sonra TİP, tam bir seçim partisine dönüşmüş, oy kazanma kaygısı her şeyin önüne geçmeye başlamış, bu da partinin ideolojisini parlamentarist popülist bir çizgiye kaydırmıştır.</p>

      <p class="paragraf-1">Burada, TİP’in ideolojik temel görüşlerini veren birkaç aktarma gerekiyor:</p>

      <p class="Alinti para-style-override-11"><span>Sosyalizm, birçok insanların kafalarında kanlı ihtilaller ve totaliter idarelerle çağrışım halindedir. Bu gibi insanlar tamamıyle haksız değillerdir. Gerçekten sosyalizm, birçok memleketlerde ihtilal yoluyla iktidara gelmiş ve totaliter idarelerle yürütülmüştür. Türkiye’de de aynı yollarla gerçekleşeceğini zanneden kimseler, haklı olarak sosyalizme karşı çekingen davranmaktadırlar. Bu sebepten, sosyalizmin gerçekleşme yolunun diğer memleketlerin izlemiş oldukları yoldan farklı olacağını ortaya koymak lazımdır... Memleketimiz, totaliter, insafsız bir idare karşısında değildir. Demokratik düşünüş ve idare, hergün biraz daha kökleşmekte ve yerleşmektedir.</span></p>

      <p class="Alinti"><span>Bu durum bir sınıf diktatörlüğünü, yeni devlet kuvvetinin bir sınıf veya zümre yararına kullanılmasını geniş ölçüde önlemektedir. Demek oluyor ki, sosyalizm, bizde bir sınıf kavgası vasıtası veya zulme karşı bir isyan veya nefretin tezahürü değildir. Sosyalizmin bizdeki en büyük gerekçesi, kalkınma ve batılılaşmamızın yegâne vasıtası, toplumumuzun ve dünya şartlarının bizi zorladığı bir sistem olmasıdır. İşte bu sebepten dolayıdır ki, sosyalizmin gerçekleşmesi için izlenecek yol ihtilalci değildir ve olamaz.</span><span class="dipp" style="font-size:0.9em;"><a class="footnote-link" href="#footnote-225-60" id="footnote-225-60-backlink">60</a></span></p>

      <p class="paragraf-1">Bu satırlar, sınıf mücadelesini, devletin sınıfsal niteliğini ve Marksçı devrim anlayışını kökten reddeden sosyal demokrat bir bakışı anlatıyor. TİP’in üç önemli isminden biri olan Sadun Aren bir sosyal demokrat, tıpkı YÖN’cüler gibi kalkınmacı bir reformist gibi yazıyor.</p>

      <p class="AARA">Program</p>

      <p class="paragraf-1">TİP programına gelince. Taslağı Mehmet Ali Aybar ve Behice Boran tarafından yazılan, çeşitli eleştiri ve görüşler alındıktan ve Parti Etüd ve Araştırma Bürosu’nda son biçim verildikten sonra, 10 Şubat 1964’te toplanan TİP 1. Büyük Kongre’sinde kabul edilen ve 1971’deki kapatılışına kadar TİP’in geçerli programı olan <span class="char-style-override-2">TİP programında “Kapitalist olmayan kalkınma yolu” dışında herhangi bir devrim aşaması formüle edilmemiştir.</span></p>

      <p class="paragraf-1">Programın, “Kalkınma Yolu” başlıklı ikinci bölümünden aktarıyorum:</p>

      <p class="Alinti para-style-override-11"><span>Türkiye’nin özel sektör eliyle, yani kapitalist bir düzen içinde kalkınması mümkün değildir. O halde Türkiye için kurtuluş, kapitalist olmayan bir kalkınma yoluna girmektir. Kapitalist olmayan kalkınma yolu emekten yana ve emekçilerin yürütümüne ve denetimine katıldığı planlı bir devletçilik olarak tanımlanabilir.</span></p>

      <p class="Alinti para-style-override-21"><span>... Memleketi kapitalist olmayan gelişme yoluna emekçiler götürecektir... Bu sebeple kapitalist olmayan kalkınma yolu</span> <span>emekçilerin iktidarını gerektirir. Yani çözüm yolu her şeyden önce politiktir.</span><span class="dipp" style="font-size:0.9em;"><a class="footnote-link" href="#footnote-225-61" id="footnote-225-61-backlink">61</a></span></p>

      <p class="paragraf-1">Türk Ceza Kanunu’nun ünlü 141 ve 142. maddeleri yürürlükte olduğu koşullarda, TİP programında, devrim, sınıf mücadelesi, proletarya diktatörlüğü vb. kavram ve hedeflerin yer almamasının haklı nedenleri olduğunu kabul etmek durumundayız.</p>

      <p class="paragraf-1">Programın girişinde Türkiye İşçi Partisi kendisini şöyle tanımlıyordu:</p>

      <p class="Alinti"><span>Türkiye İşçi Partisi, Türk işçi sınıfının ve onun tarihi, bilime dayanan demokratik öncülüğü etrafında toplanmış, onunla kader birliğinin bilinç ve mutluluğuna varmış toplumcu aydınlarla ırgatların, topraksız ve az topraklı köylülerin, zanaatkârların, küçük esnafın, aylıklı ve ücretlilerin, dar gelirli serbest meslek sahiplerinin, kısacası emeğiyle yaşayan bütün yurttaşların kanun yolundan iktidara yürüyen siyasi teşkilatıdır.</span><span class="dipp" style="font-size:0.9em;"><a class="footnote-link" href="#footnote-225-62" id="footnote-225-62-backlink">62</a></span></p>

      <p class="paragraf-1">Tanımda sosyalizmin sözcük olarak bile geçmemesi bir yana bu tanıma göre TİP toplumun emeğiyle geçinen bütün kesimlerinin partisi ve işçi sınıfı da bu cephe partisinin öncüsüdür. TİP kendini işçi sınıfının partisi olarak değil, işçi sınıfının öncü olduğu bir emekçi halk cephesi olarak tanımlıyordu. Bu cephede Kemalistlerin yeri ise tartışılmazdı:</p>

      <p class="Alinti"><span>İşçi sınıfımız, bu partiyi kurmakla, toplumcu, ATATÜRKÇÜ (Büyük harflerle yazan program-HY) aydınlara, gençlere ve emeğiyle yaşayan bütün yurttaşlara kendi öz siyasi kuruluşları içinde toplanmak imkânlarını açmış ve o güne kadar birbirinden ayrı kalmış emekçi halk kitleleriyle toplumcu aydınların iş ve kader birliği etmelerine fırsat vermiştir.</span><span class="dipp" style="font-size:0.9em;"><a class="footnote-link" href="#footnote-225-63" id="footnote-225-63-backlink">63</a></span></p>

      <p class="paragraf-1">Programın bu sözlerine göre, TİP Atatürkçülerinin “öz örgütü” oluyor.</p>

      <p class="paragraf-1">Daha inanılmazı var. TİP programı işçi sınıfına bilinç taşıma işini de Atatürkçü gençliğe veriyordu:</p>

      <p class="Alinti"><span>Bugün de ilerici aydınlar ve ATATÜRKÇÜ gençlik, halkla iş ve kader birliği ettikleri nisbette Türkiye’nin gerilikten kurtulması davasında etkin bir rol oynayacaklardır. Bunun için bu sosyal tabakanın yalnızlıktan kurtularak halkla gerçek ilişkiler kurması gerekir. Böylece hem kendi düşüncelerini aksiyona</span> <span>geçirmek imkânını bulacak, hem de işçi sınıfının ve halk kitlelerinin politik bilince kavuşmasına yardımı olacaktır.</span><span class="dipp" style="font-size:0.9em;"><a class="footnote-link" href="#footnote-225-64" id="footnote-225-64-backlink">64</a></span></p>

      <p class="paragraf-1">TİP programı yazıldığı tarih için ileri bir saptama olan, Türkiye’nin kapitalist bir ülke olduğu tezini içeriyordu; Türkiye’nin kapitalist bir ülke olduğunu açıklayan ve gerekçelendiren görüşler programın değişik yerlerine serpiştirilmişti. Program, feodal toprak ağalığının “kalıntı” olduğunu, tarımda 1948’den beri “kapitalist tarım işletmeciliğinin” geliştiğini, Türkiye’de İkinci Dünya Savaşı’ndan sonra “açık ve çıplak” bir kapitalist kalkınma yolu izlendiğini söylüyordu. Türkiye işçi sınıfının durumuna ilişkin değerlendirmeler de oldukça ileriydi. TİP programına göre, “Türk işçi sınıfı politik bilincin eşiğine varmıştı” ve “kapitalist düzen içinde modern sanayinin çalışma ve yaşama şartları da işçileri... belirli bir sınıf oldukları bilincine” götürmekteydi.<span class="dipp"><a class="footnote-link" href="#footnote-225-65" id="footnote-225-65-backlink">65</a></span></p>

      <p class="paragraf-1 para-style-override-22">TİP Programı’nda Türkiye kapitalizminin az gelişmiş, geri bir kapitalizm olduğunu söyleyen bir formülasyon var:</p>

      <p class="Alinti"><span>Az gelişmiş toplumlar, üretim sistemi ve tekniği çağdaş ileri memleketlerin seviyesinde gelişmemiş, hammaddeci, kişi başına geliri düşük, tarımsal ekonomilere bağımlı olan toplumlardır. Aralarında derece ve farkları bulunmakla birlikte, geri kalmış toplumların ortak, belirtik niteliği budur. Türkiye’de bu nitelik, derebeylik kalıntısı bir tarım temeli üzerine aşılanmış, gelişmemiş bir kapitalizm (özellikle ticaret kapitalizmi) biçimini almıştır.</span><span class="dipp" style="font-size:0.9em;"><a class="footnote-link" href="#footnote-225-66" id="footnote-225-66-backlink">66</a></span></p>

      <p class="paragraf-1">“Sosyalist devrim-MDD” tartışması sırasında TİP, özellikle 1969’da TİP’e egemen olan “Emek Grubu” bu tezleri daha da ilerletti.</p>

      <p class="paragraf-1">Ulus sorununda Anayasa’nın 3. maddesi aynen aktarılıyor, “doğu kalkınması”, “tam yurttaş muamelesi yapmak” türünden ifadelerle yetiniliyordu.</p>

      <p class="paragraf-1">Programdaki belirsizlik ve boşluklar, zaman içinde TİP önderlerinin çeşitli yazı, açıklama ve konuşmalarıyla dolduruldu.</p>

      <p class="paragraf-1">Aybar, TİP’in kapitalist sistemi değiştirerek, sosyalizmi kurmayı hedefleyen sosyalist bir parti olduğunu, “kapitalist olmayan yol”un da, TİP’in iktidarı aldıktan sonra, sosyalizmi kurmak için izleyeceği ekonomik siyaset olduğunu<span class="dipp"><a class="footnote-link" href="#footnote-225-67" id="footnote-225-67-backlink">67</a></span>, işçi sınıfının Türkiye’nin toplumsal ve siyasal dönüşümünün önder gücü olması gerektiğini yazdı<span class="dipp"><a class="footnote-link" href="#footnote-225-68" id="footnote-225-68-backlink">68</a></span>, “ikinci kurtuluş mücadelesinde” “ulusal burjuvazi” ile işbirliği yapılması gerektiği görüşünü Türkiye’de böyle bir sınıf olmadığı gerekçesiyle reddetti.<span class="dipp"><a class="footnote-link" href="#footnote-225-69" id="footnote-225-69-backlink">69</a></span></p>

      <p class="paragraf-1">Behice Boran, TİP’in Anayasa’dan ve milli bağımsızlıktan yana bütün demokratik, antiemperyalist hareketlerin asgari bir ortak programda bir cephe hareketine katılmayı TİP’in asla reddetmeyeceğini ancak şartların buna elverişli olmadığını belirttikten sonra şunları yazdı:</p>

      <p class="Alinti"><span>Ama Türk burjuvazisini ilerici unsurları ve burjuva ideolojisinden ayrılmayan ara sınıf ve tabakalar sınıfsal durum konusunda hayli bilinçlidirler… sınıf durumları ve çıkarları ağır basmaktadır, işçi-emekçi sınıfların uyanmasından, anayasa hak ve hürriyetlerine sahip çıkıp politik bir güç haline gelmesinden ürkmektedirler. Onun için de ne anayasa, ne de bağımsızlık konusunda kesin, tutarlı, sebatlı bir vaziyet almamakta, çelişkilere, tutarsızlıklara düşmektedirler ve sosyalistlerle işbirliğinden, aynı safta olmaktan kaçınmaktadırlar.</span><span class="dipp" style="font-size:0.9em;"><a class="footnote-link" href="#footnote-225-70" id="footnote-225-70-backlink">70</a></span></p>

      <p class="paragraf-1">Aybar, Türkiye’nin ulusal kurtuluş savaşından kazandıklarını kaybettiğini, bu kez bu hatayı yinelememeye kararlı olduklarını, Amerikan emperyalizmine karşı mücadelenin aynı zamanda sömürü düzeninin ortadan kaldırılması için, sosyalizm için mücadele olduğunu, ulusal kurtuluş savaşına önderlik eden sınıfın bu savaşa sınıf karakterini vereceğini yazdı.<span class="dipp"><a class="footnote-link" href="#footnote-225-71" id="footnote-225-71-backlink">71</a></span></p>

      <p class="paragraf-1">Partinin o zamanki en popüler kişilerinden Çetin Altan, sosyalizme iki aşamada yaklaşanların kendilerini aldattıklarını, pratikte bunun önce yabancı sömürüye son verilmesi, sonra da kendi sömürücüsüne karşı mücadele anlamına geldiğini, sömürünün ise ister dış, ister iç sömürü olsun bir bütün olduğunu, Türkiye’nin sömürü düzeni devam ederken gerçek bağımsızlığa kavuşmasının olanaksız olduğunu savundu.<span class="dipp"><a class="footnote-link" href="#footnote-225-72" id="footnote-225-72-backlink">72</a></span></p>

      <p class="paragraf-1">Behice Boran Milli Demokratik Devrim görüşüyle şöyle polemik yapıyordu:</p>

      <p class="Alinti para-style-override-11"><span>Deniliyor ki, bugün Türkiye’de tam bir demokrasi ve özgürlük yok, Türkiye tam bağımsız değildir, onun için de</span> <span class="char-style-override-2">önce</span> <span>Milli Demokratik Devrim,</span> <span class="char-style-override-2">sonra</span> <span>Sosyalizm. Bu görüşte olanların şu soruyu cevaplandırmaları gerekir: Yarım yüzyıldır yapılagelenler nedir? Milli Kurtuluş Savaşı ve Cumhuriyet dönemi bir Milli Demokratik Devrim dönemi değilse nedir öyleyse? Tamamlanmamışmış. Hangi ülkede burjuva demokratik devrimi büyük emekçi kitlelere demokratik hak ve özgürlükler sağlama bakımından “tam”dır? … Gerek Türkiye’de, gerekse öbür azgelişmiş ülkelerde milli kurtuluş hareketlerinin ve Milli Demokratik Devriminin, tam amacına ulaşabilmesi, milli bağımsızlığı bir daha yitirmemek üzere perçinleyebilmesi için mutlaka er geç sosyalist harekete dönüşmeleri zorunludur. Türkiye bugün bu dönüşüm içindedir.</span></p>

      <p class="Alinti para-style-override-21"><span>Bu nedenledir ki, milli bağımsızlık için mücadele aynı zamanda sosyalizm için mücadeledir Türkiye’de bugün. Bunu söylemek, bugünden sosyalizmin kurulması için veya iktidara gelir gelmez tam bir sosyalist düzene geçilmesi için mücadele demek değildir…</span> <span class="char-style-override-2">Önce</span> <span>antiemperyalist mücadele,</span> <span class="char-style-override-2">sonra</span> <span>sosyalizm der, sosyalist hareketi güçlendirip genişletmeyi, işçi emekçi sınıfları örgütlendirip bilinçlendirmeyi, şimdiden sosyalizm ortamını hazırlamayı ihmal eder, ikinci plana iter, bütün ilerici güçlerle işbirliğini başa alıp hareketin ağırlık merkezini işbirliğine kaydırarak ara tabakalarla milli burjuvazi üzerinde dikkatleri toplarsanız, antiemperyalist mücadeleden sonra bir iktidar boşluğu meydana gelir ve o boşluğu gene küçük burjuvaziyle ‘milli burjuvazi’ doldurur.</span><span class="dipp" style="font-size:0.9em;"><a class="footnote-link" href="#footnote-225-73" id="footnote-225-73-backlink">73</a></span></p>

      <p class="paragraf-1">Görüldüğü gibi, programda net olmayan birçok konu ve sosyalist devrim tezi sonradan açıklığa kavuşturulmuştur.</p>

      <p class="AARA">Eylemleri</p>

      <p class="paragraf-1">Bir siyasal partinin kimliğini veren öğelerden biri, eylemlerin siyasal içeriğidir. TİP’e bu açıdan da bakmak gerekiyor.</p>

      <p class="paragraf-1">TİP’in siyasal faaliyetlerinin odağında seçim propaganda ve örgütlenme çalışmaları yer aldı. Girdiği ilk genel seçimlerde 40 bine yakın oy almasından sonra TİP’in en çok ağırlık verdiği iş seçim yasasının genel seçimlere katılma gereklerini tamamlama çalışması oldu.</p>

      <p class="paragraf-1">TİP’in 1965 genel seçimlerinde 270 bin (%3) oy almasının asla küçümsenmemesi gereken, Türkiye’de solun meşrulaşmasına önemli katkı yapan, bir daha da yinelemeyen büyük bir başarı olduğunda hiçbir kuşku yoktur. Bu başarıyı küçümsemek çocukluk hastalığıdır.</p>

      <p class="paragraf-1">Sorun, bu seçim başarısının TİP üzerinde parlamentocu hayalleri besleyici bir etki yapmasıdır.</p>

      <p class="paragraf-1">TİP’in seçim ve parlamento çalışmalarına verdiği önem ve öncelik, Behice Boran’ın şu sözlerinde açık anlatımını buluyordu:</p>

      <p class="paragraf-1">“Seçimlerin ve parlamenter sistemin var olduğu bir ülkede, o ülkenin işçi sınıfı partisi ne seçimleri, ne de parlamenter faaliyeti küçümseyemez. Seçimlere girmeyi, seçimlerde oy artırmayı, parlamentoda işçi sınıfı ve onun müttefiki emekçi sınıfları temsil edebilmeyi çok önemli başta gelen görev sayar.”<span class="dipp"><a class="footnote-link" href="#footnote-225-74" id="footnote-225-74-backlink">74</a></span></p>

      <p class="paragraf-1">Bu sözler, 30 Ekim 1970’teki TİP 4. Büyük Kongresinde, TİP’in, seçimli, parlamentolu mücadelesinin iflasla sonuçlandığı bir dönemde söylendi.</p>

      <p class="paragraf-1">1965 seçimlerinden önce ise, TİP Genel Yönetim Kurulu üyesi ve İstanbul Milletvekili adayı Sadun Aren olası bir CHP-TİP koalisyonunun koşullarını tartışıyordu:</p>

      <p class="Alinti"><span>Koalisyon, TİP’e yakın olan partilerle ve belirli konularda sarih anlaşmaya varılarak yapılabilir. Bu şartlar nelerdir? Bir defa bağımsız bir dış politikaya yönelmiş olan tutum sürdürülmeli, tek taraflı dostluktan çok taraflı dostluklara geçilmelidir. Dış politikada bağımsızlığını amaç edinmiş bir tutum esastır. İç politikada TİP programı emekten yana planlı bir devletçiliği öngörmektedir. Bir koalisyonda tabii bunların hepsini gerçekleştirmek mümkün değildir. Partimiz, yetersiz de olsa, programı istikametindeki kalkınmayı hızlandıracak tedbirleri kabule hazırdır... Amma fedakârlık sosyal adalet ve kalkınma yönünde ileri bir gidişi sağladığı ölçüde anlam taşır. Ancak bu anlamda fedakârlıklara hazırız.</span><span class="dipp" style="font-size:0.9em;"><a class="footnote-link" href="#footnote-225-75" id="footnote-225-75-backlink">75</a></span></p>

      <p class="paragraf-1">Mehmet Ali Aybar ise 1969 seçimlerinden önce “başa güreştiğini” söylediği partisini bir köylü partisine dönüştürmeye hazırlanmaktaydı:</p>

      <p class="Alinti"><span>Türkiye’nin kurtuluş yolu köyden geçiyor. Bugün için devrimci ağırlığı gene köylü teşkil ediyor. Çünkü işçiler, küçük esnaf ve küçük memurlar köylü kadar ezilmemektedir.</span><span class="dipp" style="font-size:0.9em;"><a class="footnote-link" href="#footnote-225-76" id="footnote-225-76-backlink">76</a></span></p>

      <p class="paragraf-1">1960’ın son yıllarında, öğrenci gençlik ve işçi sınıfı gözle görülür, militan bir eylemlilik içindeydi. 1968 üniversite işgalleri, Kanlı Pazar, fabrika işgalleri... TİP bunların hiçbirinde yoktu. Yokluğu bir yana özellikle antiemperyalist gençlik eylemlerinde “provokasyon olur, faşizm gelir” gerekçesiyle eylemlere karşı çıkıyordu.</p>

      <p class="paragraf-1">Adının başında “işçi” sözcüğü olan bir parti için çok önemli olması gereken Türkiye işçi sınıfı tarihinin görkemli eylemi 15-16 Haziran TİP’in sınıfa ve yığın eylemlerine yabancılığının çarpıcı bir kanıtı oldu.</p>

      <p class="paragraf-1">15-16 Haziran konusunda kapsamlı bir çalışma yapan Turgan Arınır ve Sırrı Öztürk’ün TİP’in bu büyük işçi eylemiyle ilişkisi konusunda söyledikleri şöyle:</p>

      <p class="Alinti para-style-override-11"><span>...TİP, bu olaylarda Parti olarak başı çekip, bilimin gösterdiği doğrultuda tarihi görevini-fonksiyonunu yerine getiremedi, hareketin örgütleyicisi, yöneticisi, yönlendiricisi olamadı. O dönem yayınlanan parti bildirilerinden de anlaşılacağı üzere TİP, ‘işçi sınıfının tarihi yürüyüşünün’ ‘yanında’ idi.</span></p>

      <p class="Alinti para-style-override-12"><span>...TİP yöneticileri harekete katılmadılar. Ancak, bunlar dışında Parti tabanındakiler –örgütün başı çekmesinden yoksun olarak– harekete katıldılar. Bunu, daha çok sınıfsal içgüdüleri, o günkü bilinç düzeyleri ile, pratik içinden kendilerini bulup çıkartmışlardır. TİP’in militanları, olaylar içinde karşı görüşte oldukları diğerleriyle de kaynaşarak etkin oldular.</span><span class="dipp" style="font-size:0.9em;"><a class="footnote-link" href="#footnote-225-77" id="footnote-225-77-backlink">77</a></span></p>

      <p class="paragraf-1">TİP’in örgütlenmesinde ve gerçekleştirilmesinde önemli rol oynadığı “Doğu Mitingleri”ni olumlu bir çaba olarak değerlendirmek gerekir. Bu eylemler, Kürt ulusal bilincinin uyanmasına kendi çapında katkılar yaptı. TİP Silvan yöneticisi Mehdi Zana ile Niyazi Tatlıcı ve İsmet Özcan’ın düzenleyicisi oldukları ilk mitinge TİP yönteminden Tarık Ziya Ekinci, Nihat Sargın, Mehmet Ali Aslan katıldılar. Diyarbakır, Siverek, Batman, Tunceli ve Ağrı’da mitingler düzenlendi. TİP bu eylemlere verdiği destekle Kürdistan’da prestij kazandı ve Kürt aydınlarındaki sola yönelişi hızlandırdı.</p>

      <p class="paragraf-1">TİP’in örgütlenmesi de, ideolojisine, siyasal hedeflerine uygun oldu.</p>

      <p class="paragraf-1">TİP örgütlenmesi seçim bölgelerini esas alan, gevşek bir örgütlenmeydi. Seçimlere katılabilme koşulunu yerine getirebilmek için TİP 13 günde 22 il ve 184 ilçede parti örgütü kurdu. <span class="dipp"><a class="footnote-link" href="#footnote-225-78" id="footnote-225-78-backlink">78</a></span> Her parti üyesinin en az iki yeni üye kaydetmesi, o iki üyenin de iki yeni üye daha kaydetmesi, parti temsilcilerinin 100 kişiyi üye yapmaları gibi zorlama kararlarla parti üyelik sayısı artırılmaya çalışıldı.</p>

      <p class="paragraf-1">Seçim Yasası’na göre siyasal partilerin fabrikalarda ve köylerde temel örgüt kurmaları yasaktı. TİP bu yasağa uydu.</p>

      <p class="paragraf-1">Sendikacıların dayatması sonucu, Genel Yönetim Kurulu ile Merkez Yürütme Kurulu Üyelerinin yarısının “işçi” olmaları kararlaştırıldı. Bu pratik olarak TİP’li sendikacılar için özel kota anlamına geliyordu. Yüzde elli sendikacı oranını sabit tutmak için “çift sandık” usulüne başvuruldu. Bundan sonrasını <span class="char-style-override-2">İnfo-Türk’</span>ün kitapçığından aktarıyorum:</p>

      <p class="Alinti"><span>Bundan sonra yapılan çeşitli TİP toplantılarında, ‘işçi sınıfı ideolojisini benimsemiş olmak’ niteliği bir yana atılarak, ‘üç dönüm toprağı bulunan yoksul köylü işçi kesiminden mi seçilmelidir, aydın kesiminden mi’, ‘kâğıt helvacılar, köfteciler işçi kesiminden midir, aydın mıdır?’, ‘asansörcüler işçi midir, değil midir?’ gibi biçimsel tartışmalar sürüp gitmiş, bu arada maddi durumları işçilerden de, yoksul köylülerden de kat kat iyi, ideolojik seviyeleri ise yetersiz profesyonel sendikacılar ‘işçi’ kisvesi altında ayrıcalıklı olarak yönetim kurullarına otomatik olarak girmişlerdir.</span><span class="dipp" style="font-size:0.9em;"><a class="footnote-link" href="#footnote-225-79" id="footnote-225-79-backlink">79</a></span></p>

      <p class="paragraf-1">Öte yandan, TİP’te parti içi işleyiş hiçbir zaman demokratik olmamış, eleştiri mekanizması işletilmemiştir. Kongre’de delegelik oranı 1000 kişiye l’di. Eski komünistlere son derece itici davranılmış, parti içi sorunların parti platformlarında tartışılması mümkün olmamış parti içi sorunları çözmenin esas yöntemi olarak tasfiyeciliğe başvurulmuştur.</p>

      <p class="paragraf-1 para-style-override-22">İdeolojisi eklektik, siyaseti parlamentocu ve pasifist, örgütlenmesi zayıf ve popülist bir parti olan TİP, içinden ve dışından gelen muhalefet hareketleri karşısında bütünlüğünü koruyamadı ve 1960 sonlarında bölündü, küçüldü, önemli güç ve prestij kaybına uğradı.</p>

      <p class="paragraf-1">1968 bir dönüm noktasıdır.</p>

      <p class="paragraf-1">1968’e gelindiğinde TİP’te MDD muhalefeti artık durdurulmaz bir tırmanış içindeydi. Gittikçe politize olan ve eylemleriyle ülkenin gündeminde önemli bir yer tutmaya başlayan öğrenci gençlik ve aydınlar hızla MDD saflarına geçiyordu. TİP, çözülüşü MDD’cileri tasfiye ederek önlemeye çalışıyor ama başarılı olamıyordu. Parti içinde kriz derinleşiyordu.</p>

      <p class="paragraf-1">MDD’nin güçlenmesiyle birlikte, o zamana kadar TİP’e karşı mesafeli ama hayırhah bir tutum izleyen YÖN hareketi de bu dönemde TİP’i ciddi biçimde eleştirmeye başladı. 1967 Kasım’ından itibaren MDD’cilerin <span class="char-style-override-2">Türk Solu’nu</span> çıkarmaya başlamalarıyla birlikte muhalefet yeni bir sözcüye kavuştu.</p>

      <p class="paragraf-1">Bu cepheleşme karşısında TKP “Dış Büro”su açıkça TİP’e arka çıkan bir tutum aldı. Ancak Dış Bürocular, TİP’in geçmiş başarılarını kendinden bilen, Çekoslovakya olaylarında ve sosyalist ülkelerle ilgili demeçlerinde “çizmeyi aşan” Aybar’dan rahatsızlık duymaya başladılar. TİP içinde Aybar’a muhalefetin tam bu dönemde ortaya çıkması ilginçtir.</p>

      <p class="paragraf-1">1968’de Sovyetler Birliği’nin Çekoslovakya’ya müdahalesi ile başlayan tartışmalar TİP içindeki ayrışmanın temel nedeni olmamakla birlikte olayların gidişini hızlandıran bir etki yaptı.</p>

      <p class="paragraf-1">Genel Başkan Mehmet Ali Aybar’la, sonradan muhalefetin önderi olan Behice Boran’ın Çekoslovakya müdahalesine ilişkin ilk tutumları birbirine yakındı.</p>

      <p class="paragraf-1">Aybar 21 Ağustos 1968 tarihli basın bülteninde olayı şöyle değerlendiriyordu:</p>

      <p class="Alinti para-style-override-11"><span>Sovyet müdahalesinin Amerikan emperyalizminin yararlanacağı olumsuz gelişmelere yol açmasından endişe ederiz. Müdahaleci siyaset, emperyalizmin tekeline bırakılmalıdır. Sosyalist ülkeler arasında müdahaleye yer yoktur; olmamalıdır. İnsanlığın biricik umudu olan sosyalizmin güzel yüzüne gölge düşürülmemelidir. Nazi istilasına karşı kahramanca karşı koymuş olan Çekoslovakya halkının bu çetin imtihanı da başarıyla geçirerek, istedikleri bağımsız ve hürriyetçi sosyalist idareyi gerçekleştireceklerine inanıyorum.”</span><span class="dipp" style="font-size:0.9em;"><a class="footnote-link" href="#footnote-225-80" id="footnote-225-80-backlink">80</a></span> <span>İki gün sonraki basın bülteninde ise şöyle devam ediyordu:</span></p>

      <p class="Alinti para-style-override-12"><span>Çekoslovakya olayları, askeri blokların küçük üyeleri için, asıl tehlikenin blokun lideri durumunda bulunan güçlü müttefiklerinden geldiğini; ve gerçekten küçük devletler bağımsızlıklarını, bu bloklara girdikleri anda kaybettiklerini çırılçıplak ortaya koymuştur (…) Türkiye sosyalizminin milli ve bağımsız bir hareket olduğu hususunda, Türkiye İşçi Partisi’nin tezlerinde ne kadar haklı olduğu, Çekoslovakya olaylarından sonra bir kere daha ispatlanmıştır.</span><span class="dipp" style="font-size:0.9em;"><a class="footnote-link" href="#footnote-225-81" id="footnote-225-81-backlink">81</a></span></p>

      <p class="paragraf-1">Behice Boran ise 27 Ağustos 1968 günü <span class="char-style-override-2">Milliyet</span> gazetesinde şunları yazdı:</p>

      <p class="Alinti"><span>İlkin hemen belirteyim ki, Sovyetler Birliği’nin, Varşova Paktı’nın diğer dört üyesiyle birlikte Çekoslovakya’ya yaptığı askeri müdahalenin hiçbir yönden haklı, hatta gerçekçi politika bakımından geçerli görülebilecek tarafı yoktur. Bu müdahale milli bağımsızlık ve eşitlik haklarına olduğu kadar sosyalizm ve sosyalist enternasyonalizm ilkelerine de aykırıdır. (…) Sovyetler Birliği’nde ve onun sistemini esas örnek alan halk cumhuriyetlerinde ‘işçi sınıfı diktatörlüğü’ partinin hatta parti içinde belirli bir kadronun gitgide tek bir kişinin müstebit, keyfi idaresi şeklini almıştır. Bu çeşit rejimler yirminci yüzyılın ikinci yarısında sürüp gidemezdi.</span><span class="dipp" style="font-size:0.9em;"><a class="footnote-link" href="#footnote-225-82" id="footnote-225-82-backlink">82</a></span></p>

      <p class="paragraf-1">Görüldüğü gibi iki yaklaşım arasında herhangi bir karşıtlık söz konusu değildi.</p>

      <p class="paragraf-1">TİP’in bölünmesiyle sonuçlanan tartışmaların esas nedeni, Nihat Sargın’ın deyişiyle, “Aybar’ın daha önce başlayan, bu olayları yorumlama sırasında ve sonrasında dozu artarak süren yeni görüşleri doğrultusunda partinin sosyalizm anlayışını ifade için sosyalizm sözcüğüne eklemek istediği yeni tanımlamalar, yeni sıfatlardı.”<span class="dipp"><a class="footnote-link" href="#footnote-225-83" id="footnote-225-83-backlink">83</a></span> Nihat Sargın, Aybar’ın kullandığı “hürriyetçi sosyalizm”, “güler yüzlü sosyalizm”i kastediyordu. Bunlarla birlikte Aybar’ın “kişisel yönetim”i de eleştiri konusuydu.</p>

      <p class="paragraf-1">1968 sonbaharında Aybar’a karşı ani ve “örgütlü” olduğu anlaşılan bir muhalefet başlatıldı. Behice Boran, Sadun Aren, Minnetullah Haydaroğlu, Şaban Erik ve Nihat Sargın Aybar’ı parti içinde kişisel yönetim kurmakla ve sosyalizmi program ve kongre kararlarına aykırı yorumlamakla suçlayan bir ortak önerge verdiler.</p>

      <p class="paragraf-1">Aybar, “beşli önerge”yi şöyle değerlendirdi:</p>

      <p class="Alinti"><span>Siyasal geçmişi ile, bu beşlinin lideri Behice Boran’dı. Oysa Boran’la sosyalizm konusunda bir görüş ayrılığımız yoktu. Benim kullandığım Türkiye’ye özgü sosyalizm deyimini o da kullanıyordu. Çekoslovakya’nın işgali olayına o da karşı çıkmıştı.</span><span class="dipp" style="font-size:0.9em;"><a class="footnote-link" href="#footnote-225-84" id="footnote-225-84-backlink">84</a></span></p>

      <p class="paragraf-1">Gerçekten de, Behice Boran’ın beşli önerge tarihine kadar, sözü edilen konularda Aybar’dan farklı düşündüğünü gösteren bir bilgi bulunmuyor.</p>

      <p class="paragraf-1">Beşli önergede Aybar’ın Büyük Kongre kararlarıyla “farklılıklar gösterdiği düşünülen yorum ve açıklamaların(ın), ancak kişisel görüşler olduğunu ve Parti’yi hiçbir suretle bağlamayacağının” karar altına alınması isteniyordu.</p>

      <p class="paragraf-1">Beşli önerge ile başlayan tartışma ve öbekleşmeler TİP içindeki iktidar kavgasını hızlandırdı.</p>

      <p class="paragraf-1">Birbirini izleyen olağan ve olağanüstü kongrelerde sorun çözülemedi. Bunda en önemli neden, bu iç tartışmanın ve taraflardan hiç birinin 1968’de yeni bir dönemece gelen Türkiye koşullarında partinin önünü açacak siyasal bir strateji geliştirememiş olmalarıdır.</p>

      <p class="paragraf-1">Varlığını ve geleceğini seçim sonuçlarına endekslemiş TİP ve Mehmet Ali Aybar açısından 1969 seçimleri bir dönemin ve yolun sonu oldu.</p>

      <p class="paragraf-1">Mehmet Ali Aybar 12 Ekim 1969 seçimlerinden dört gün önce, gazeteci Abdi İpekçi ile yaptığı söyleşide şunları söylüyordu:</p>

      <p class="Alinti para-style-override-23"><span>TİP’in alacağı oylar mutlaka çoğalacaktır. Ve önemli bir oranda çoğalacak. Eski aldığımız oy 273 bin idi. Yani bugün ne olur, tabii yersiz ama, en azından iki katı olacaktır. Siz hatırlarsınız, 65 seçiminde bir kere daha görüşmüştük sizinle. Ve ben size o zaman milletvekili sayısı hakkında bir rakam verdimdi. 13-14 çıkarırız dedim. 15 milletvekili çıkardık. Ben hiç hayale kapılmam. Bütün bu son olumsuz didişmelere rağmen, Türkiye İşçi Partisi’nin oyları önemli ölçüde artacaktır.</span><span class="dipp" style="font-size:0.9em;"><a class="footnote-link" href="#footnote-225-85" id="footnote-225-85-backlink">85</a></span></p>

      <p class="paragraf-1">TİP bu seçimlerde 1965 seçimlerinde 30 bin kadar daha az oy aldı (% 2.56) ve değişen seçim sisteminin de etkisiyle ancak İstanbul’dan 2 milletvekili çıkarabildi.</p>

      <p class="paragraf-1">Aren-Boran muhalefeti 1969 Aralık ayında tam kadro TİP yönetimine geçtiler. Aren-Boran ekibinin yayın organı “sosyalist devrim” tezinin açık savunuculuğunu yapan <span class="char-style-override-2">Emek</span> dergisiydi. “Sosyalist Devrim” tezi Emek grubunun TİP 4. Büyük Kongresine sunduğu karar tasarısının kabulü ile partinin resmi görüşü oldu. 29-30 Ekim 1970’te toplanan Kongre, MDD çizgisini mahkûm etti. Etti ama TİP de artık eski TİP değildi. Gücünü ve etkisini büyük ölçüde yitirmiş bir örgüt olarak kısa bir süre daha yaşadı ve 12 Mart’tan sonra kapatıldı.</p>

      <p class="AARA">Kısa Değerlendirme</p>

      <p class="paragraf-1">TİP en başta Türkiye sol hareketinin yarım yüzyıllık birikimini bağrında toplayan legal bir buluşma merkezi oldu. Kendinden sonraki bütün sol hareketlere analık etti. Türkiye solunun bütün akım ve örgütleri TİP’ten çıktılar.</p>

      <p class="paragraf-1">1962-1970 arasındaki 8 yılda TİP’in Türkiye sol birikimini, işçi, aydın ve Kürt dinamikleriyle bir parti hareketinde toplaması büyük bir başarıdır.</p>

      <p class="paragraf-1"><span>TİP üyelerinin sınıf yapısı üzerine yapılan bir araştırmada 1968 yılında TİP’in 12 bin 695 üyesi olduğu bilgisi var.</span><span class="dipp"><a class="footnote-link" href="#footnote-225-86" id="footnote-225-86-backlink">86</a></span> <span>Artun Ünsal’ın bu çalışmadan yararlanarak çıkardığı tabloya göre bu üyelerin 4112’si (%32,4) işçi, 2576’sı küçük çiftçi (%20,3), 2442’si küçük esnaf ve zanaatkâr (%19,1), 1174’ü tarım işçisi (%9,2), 603’ü öğrenci (%4,7), 539’u öğretim üyesi, avukat, doktor ve sanatçı (%3,2) idi.</span><span class="dipp"><a class="footnote-link" href="#footnote-225-87" id="footnote-225-87-backlink">87</a></span></p>

      <p class="paragraf-1"><span>TİP sola, sosyalizme açılan dinamikleri bir araya getirmekle kalmadı. Sosyalizmin Türkiye’ye açılmasında da önemli bir kilometre taşı oldu. TİP’in Marksist anlamda ne kadar sosyalist olduğu, işçi sınıfının dünya görüşünü bilimsel bir tutarlılıkla ne kadar savunduğu epeyce tartışma götürür. Ancak, TİP propaganda ve ajitasyonunun antikapitalist bir öz taşıdığı, bu çerçevede kapitalizme alternatif bir dünya görüşü olarak sosyalizm düşüncesini geniş yığınlara ulaştırdığı bir gerçektir. 1965 seçimlerinde alınan 273 bin oy (% 3), TİP’in 1946’dan sonra Demokrat Parti’yi destekleyen emekçi-demokrat halk kitlelerine, işçi sınıfına, ama aynı zamanda seküler ve modern eğilimli küçük burjuva katmanlara seslenebildiğinin, bu kesimlerin ilgisini ve desteğini kazandığının kanıtıdır.</span></p>

      <p class="paragraf-1">TİP eksikleri ne olursa olsun bir siyasal partiydi. “Parti” ve “Partililik” kavramları 1960’lı yıllarda TİP’le birlikte öne çıktı. TİP, ideolojik yapısının ve siyasetinin bir sonucu olarak devrimci bir parti olamadı. Ama sosyalizan bir parti olarak üyelerine bir parti eğitimi ve terbiyesi verdi.</p>

      <p class="paragraf-1">TİP ortaya koyduğu görüşler ve giriştiği pratikler kadar, yapmadıklarıyla, bunların doğurduğu karşıtlık ve tepkilerle, yol açtığı tartışmalarla da önemli oldu. Birçok hareket, çevre ve kişinin konumlarını TİP’e göre belirlemeleri bunu anlatır.</p>

      <p class="paragraf-1">TİP’in ideolojik-siyasal eksikliklerini ana başlıklarıyla yukarıda özetlemeye çalıştım. Nesnel bir saptama olarak, altı çizilmesi gereken temel sorun, bu eksiklik ve zaafların bir toplamı, sonucu olarak üstünlüklerini sürdürmeyi, mücadelenin dayattığı koşullarda bunları yeni açılım ve siyasetlere doğru ilerletememesi, popülist-parlamentarist bir eğilim ile emekçi-halkçı özelliklerini zayıflatan “ideolojik” taraflaşma ve tartışmalar arasında sıkışarak tıkanmasıdır.</p>

      <p class="yeniara">3. MİLLİ DEMOKRATİK DEVRİM HAREKETİ (MDD)</p>

      <p class="paragraf-1">Milli Demokratik Devrim (MDD) hareketinin önde gelen kişisi Mihri Belli’ydi. Mihri Belli, 1960’larda, Reşat Fuat Baraner ve Hikmet Kıvılcımlı ile birlikte illegal TKP’nin yaşayan ve siyaseti sürdüren üç önemli isminden biriydi. 1951 sorgu ve yargılamalarında direngen bir tutum göstermiş, kuşağı komünistlerin haklı sevgi ve saygısını kazanmıştı. O yıllarda radyoculuktan başka bir iş yapmayan Zeki Baştımar ve İsmail Bilen’i ayırırsak Reşat Fuat, Doktor Hikmet Kıvılcımlı ve Mihri Belli TKP geleneğinin 1960’lardaki sürdürücüleri konumundaydılar. Baraner çok yaşamadı. Mihri Belli ve Hikmet Kıvılcımlı ise, birincisi 60’larda, ikincisi 70’lerde etkili ve önemli oldular.</p>

      <p class="paragraf-1">MDD çizgisi, bir bakıma Komintern-TKP çizgisinin devamıydı. 1960’1ı yılların dünya ve Türkiye ortamında bu eski çizgi de kendini yeni koşullara uydurmak zorundaydı ve uydurdu. MDD üzerine yürüyen tartışmalar da daha çok eski çizgiye yapılan yeni katkılarda yoğunlaştı.</p>

      <p class="paragraf-1">Hikmet Kıvılcmlı’dan aktarıyorum:</p>

      <p class="Alinti"><span>...Milli Demokratik Devrim yeni bir laf değildir. Milli Demokratik Devrim, 50 sene önce Türkiye’de bilimsel sosyalizmin ilk adımı atıldığı gün kurulmuş bir prensiptir.</span><span class="dipp" style="font-size:0.9em;"><a class="footnote-link" href="#footnote-225-88" id="footnote-225-88-backlink">88</a></span></p>

      <p class="paragraf-1">Mihri Belli de tezin “geliştirildiği” vurgusuyla aynı görüştedir:</p>

      <p class="Alinti"><span>Milli Demokratik Devrim tezleri, bu ad altında ilk kez altmışlı yıllarda savunulmuş olmakla birlikte, bu tezler, özünde</span> <span>Türkiye’de Marksist hareketin 1920’lerden beri savunduğu asgari programın günün koşulları göz önünde tutularak bir ölçüde geliştirilmiş şeklinden başka bir şey değildir.</span><span class="dipp" style="font-size:0.9em;"><a class="footnote-link" href="#footnote-225-89" id="footnote-225-89-backlink">89</a></span></p>

      <p class="paragraf-1">Aşamalı devrim tezinin bir Komintern tezi olduğu doğrudur. Ancak MDD, saf biçimiyle bir demokratik devrim programı olmanın ötesinde bir içerik taşıyordu. MDD, o yıllarda çok revaçta olan, “kapitalist olmayan kalkınma yolu” görüşünün 27 Mayıs’ın sol saflarda yarattığı “ilerici ordu” ilüzyonlarının, YÖN çıkışının derin etkileri altında biçimlendi.</p>

      <p class="paragraf-1">MDD’yi; MDD ile ilgili değerlendirmelerde çok sık görülen, kolaycı ve basmakalıp yargıları aynen yinelemek yerine kendi kaynaklarından aktarmanın ve Türkiye solunun o gününün koşullarını çözümlemeye çalışan bir yöntemle incelemenin daha doğru olacağını düşünüyorum.</p>

      <p class="paragraf-1">Önce, üçü de değişik isimlerle Mihri Belli tarafından yazılmış üç yazıdan aktarmalar yapmam gerekiyor.</p>

      <p class="paragraf-1">İlk metin, Mihri Belli’nin Mehmet Doğu imzası ile <span class="char-style-override-2">YÖN</span> dergisinin Kasım 1962 tarihli 48. sayısında “<span class="char-style-override-2">Sosyalizm Tartışmaları”</span> başlığı altında yazdığı okuyucu mektubudur.<span class="dipp"><a class="footnote-link" href="#footnote-225-90" id="footnote-225-90-backlink">90</a></span> Bu yazıda, Türkiye’nin toplumsal, ekonomik durumu ve siyasal erkin yapısı şöyle anlatılıyor:</p>

      <p class="Alinti para-style-override-24"><span>Bugünün Türkiyesi, dünün bağımsız, antiemperyalist, Kemalist Türkiyesi değildir. Zamanla gittikçe güçlenen, çıkışı ve kaderi emperyalizme bağlı bulunan ticaret burjuvazisi, feodal unsurlarla uzlaşmıştır ve bu Komprador-Ağa ittifakı Türkiye’nin kumanda merkezlerini ele geçirmiştir.</span></p>

      <p class="Alinti para-style-override-25"><span>... Bugün, Türkiye’de halk düşmanı gerici cepheye el kaldıran karşısında emperyalizmi de bulacaktır. Demek ki, Kemalist kuvvetlerin savaşı sadece demokrasi uğruna anti-feodal bir savaş olarak kalmaz, bu savaş aynı zamanda emperyalizme karşı bir savaştır.</span></p>

      <p class="Alinti para-style-override-19"><span>Demokratik devrim ve milli hareketler, en geniş anlamda emekçi kitlelerinin, küçük burjuvazinin ve hatta bağımsız bir Türkiye’yi özleyen burjuvazinin bir kısmının da yararınadır, yani bir avuç sömürücü dışında bütün Türk milletinin savaşıdır.</span></p>

      <p class="Alinti para-style-override-19"><span>Bağımsız ve gerçekten demokratik bir Türkiye’yi özleyen her Türk yurtseveri, politik ve meslek teşkilatlarıyla işçiler, köy ve şehir emekçileri, Atatürkçü aydınlar, Kemalist gençlik bu çağrıya kayıtsız kalmayacaklardır. Milli Cephe’nin bir an önce, en derin ve geniş surette kurulması, uzuvlanması için, yaratıcı bir ruhla bütün ilericiler seferber olmalıdır.</span></p>

      <p class="Alinti para-style-override-21"><span>Bu safhada, yani demokratik devrim safhasında, en önemli ana meselelerde, yani antiemperyalist ve anti-feodal savaş zorunluluğu konusunda gerçekten Atatürkçü çevreler arasında güç birliğine doğru kuvvetli bir eğilim belirmişken, işçi sınıfı öncülüğü konusunu baş mesele olarak ele alıp, muhayyel ‘Halkçı’lara çatmak pek olumlu ve yapıcı bir tutum sayılamaz.</span></p>

      <p class="paragraf-1">Yazıda TİP parlamentarizmine karşı oldukça erken ve doğru bir uyarı da yapılıyor:</p>

      <p class="Alinti"><span>‘Açık Rejim’ şartları içinde, Türkiye’de sosyalizme geçişin sağlanabileceği yolunda iyimser temennilerin, olaylar tarafından teyit edilmesini bütün gönlümüzce dileriz.</span></p>

      <p class="paragraf-1">Yazının sonunda, “gerçek devrimin Türkiye’yi yeniden Kemalist gelişme yoluna sokmak” olduğu söyleniyor.</p>

      <p class="paragraf-1">İkinci yazı, birinciden dört yıl sonra, E. Tüfekçi imzasıyla YÖN’de yayınlanan yazıdır. <span class="dipp"><a class="footnote-link" href="#footnote-225-91" id="footnote-225-91-backlink">91</a></span></p>

      <p class="paragraf-1">Bu yazıda Türkiye’de feodalizmin egemenliğine daha kuvvetli bir vurgu asker-sivil zümrenin devrimciliğine ilişkin açık ve cüretli formülasyonlardan biri var:</p>

      <p class="Alinti"><span>Yüzyıldan uzun bir süre Türkiye’nin kaderine hükmetmiş olan asker-sivil bürokratik zümre, bir geçmişin, bir geleceğin temsilcisidir. Bu miras elbette ki zümrenin politik bilinci üzerine etkili olmaktadır. Asker-sivil aydın zümrenin ideolojisi</span><span>nin günümüz koşullarına uydurulmuş bir Kemalizm olduğu söylenebilir. Asker-sivil aydın zümre, gerek kök bakımından, gerek genel durum bakımından içinde sayılması gerektiği Türk küçük burjuvazisinin en bilinçli kolunu, bu sınıfın öncü müfrezesini teşkil etmektedir. Kesin olarak demokratik devrimden yanadır, sosyalist devrime karşı olması için sınıf açısından bir neden yoktur.</span></p>

      <p class="paragraf-1">Mihri Belli başka bir yazısında “asker-sivil zümre”yi ordunun tümüne eşitleyen şu sözleri söylüyor:</p>

      <p class="Alinti"><span>Türkiye’de henüz milli geleneği olan bir ordu vardır. Halktan gelme bir ordu var. Bunu kolay kolay değiştiremezler.</span><span class="dipp" style="font-size:0.9em;"><a class="footnote-link" href="#footnote-225-92" id="footnote-225-92-backlink">92</a></span></p>

      <p class="paragraf-1">MDD ve YÖN açılımları üst üste düşüyor. Asker-sivil zümreye benzer misyonlar atfediyorlar.</p>

      <p class="paragraf-1"><span class="char-style-override-2">Türk Solu’nun</span> 53. sayısının eki olarak verilen <span class="char-style-override-2">“Milli Demokratik Devrim”</span> broşürü <span class="dipp"><a class="footnote-link" href="#footnote-225-93" id="footnote-225-93-backlink">93</a></span> aynı görüşleri yineliyor. Broşürde devrimin “demokratik” ve “milli” özellikleri anlatılıyor:</p>

      <p class="Alinti para-style-override-11"><span>Demokratik devrim, bir toplumdaki feodal ilişkilerin ortadan kaldırılmasıdır.</span></p>

      <p class="Alinti para-style-override-12"><span>Çağımızda her anti-feodal devrim, aynı zamanda emperyalizme ve işbirlikçilerine karşı bir milli kurtuluş devrimi olmak, ülkeyi ulusal bağımsızlığa kavuşturmayı hedef edinen bir Milli Devrim olmak zorundadır.</span></p>

      <p class="paragraf-1">Broşüre göre MDD, “emperyalizm, işbirlikçi sermaye, feodal ağalar ittifakına” karşı tüm emekçi halkın mücadelesiyle gerçekleştirilecektir.</p>

      <p class="paragraf-1">Mihri Belli, “Milli Cephe”yi “asker-sivil zümre” dediği silahlı kuvvetler ve YÖN’cülerle de sınırlı görmüyor ve CHP-Ortanın Solu’nu de cepheye çağırıyor:</p>

      <p class="Alinti"><span>Ortanın Solu, Türk toplumunda önemli bir gücü temsil eden küçük burjuva bürokrasisinin içinde yaşadığımız tarihsel anda politik alandaki ifadesidir. Bu zümrenin, dönüşümcü ve milliyetçi niteliğiyle, önümüzdeki emperyalizme ve işbirlikçilerine</span> <span>karşı</span> <span class="char-style-override-2">demokratik devrim</span> <span>hareketinde önemli bir yer işgal etmesi beklenmelidir.</span><span class="dipp" style="font-size:0.9em;"><a class="footnote-link" href="#footnote-225-94" id="footnote-225-94-backlink">94</a></span></p>

      <p class="paragraf-1">Son ve çok önemli bir aktarmaya geliyorum. Mihri Belli yukarıda bir parçasını verdiğim ordu ile ilgili sözlerinden önce “öncülük” konusundaki görüşünü de yazıyor:</p>

      <p class="Alinti"><span>Devrimci Güç Birliği’nde kim öncü, kim artçı pazarlığı da yoktur. Kim en iyi savaşırsa, o öncüdür. Öncünün kim olacağını mücadele gösterecektir. Ben kendi hesabıma, eminim ki, geniş Kemalist çevreler, sosyalizmi benimseyecekler ve sosyalistlerin öncülüğünde olacaktır mücadele. Ama pazarlık yok. Pazarlık bölücülüktür. Türkiye’de henüz milli geleneği olan bir ordu vardır...</span><span class="dipp" style="font-size:0.9em;"><a class="footnote-link" href="#footnote-225-95" id="footnote-225-95-backlink">95</a></span></p>

      <p class="paragraf-1">Bu konuya tekrar dönmek gerekiyor. Burada kısaca bir iki noktaya değineceğim.</p>

      <p class="paragraf-1">Öncülüğün pazarlıkla sağlanamayacağı doğrudur. Ama, Mihri Belli bu doğruyu iki büyük yanlışın gerekçesi yapıyor. Birincisi, sosyalistlerin öncülüğü olasılığını Kemalistlerin sosyalistleşmesine bağlayarak, işçi sınıfına –işçi sınıfının adı bile geçmiyor– sosyalistlerin önüne öncülük misyonu, hatta perspektifi koymuyor. İkincisi, “Pazarlık bölücülüktür” cümlesinin hemen arkasından “Türkiye’de milli ve halktan gelen bir ordu olduğu” düşüncesini eklemekle, ne denirse densin “pazarlık” yapmış oluyor.</p>

      <p class="paragraf-1">YÖN, TİP ve MDD görüşlerinin incelenmesinden, Kemalizm ve “kapitalist olmayan kalkınma” tezlerinin 1960 Türkiye solunun tümü üzerinde derin bir etki yaptığı ortaya çıkıyor. Burada ortaklık var. Ancak, MDD çizgisinde “kalkınma” vurgusu çok zayıf, hatta hiç yok gibidir; iktidar alma yolu ve yöntemleri üzerinde daha büyük bir yoğunlaşma var.</p>

      <p class="paragraf-1">MDD hareketinin kendini ötekilerden ayıran belirgin özelliği “aşamalı” “cephe”ye dayanan “asker-sivil aydın zümre”nin önderliğine de dayandırılsa bir devrim strateji ve taktiğine sahip olmasıdır. TİP’te “devrim”den çok bir geçiş, seçimle iktidar alma düşüncesi var. <span class="char-style-override-2">MDD tezlerindeki geriliğe ve yanlışlara rağmen, devrim düşüncesine sahip bir harekettir.</span> Böyle düşünmek, bütün yakınlığa rağmen MDD’yi YÖN ve cuntacılıkla özdeşleştiren yaygın görüşten ayrılmak oluyor. Böyle düşünmek, bir de THKP-C, THKO, TKP/ML türünden ihtilalci çıkışların neden MDD kaynaklı olduğu sorusunun yanıtlanmasında geleneksel olandan farklı çözümlemelere olanak veriyor.</p>

      <p class="paragraf-1">Bunlara yeniden dönmek üzere, MDD hareketinin yukarıda özetle aktarmaya çalıştığım görüşlerinin ve pratiğinin eleştirisine geçiyorum.</p>

      <p class="paragraf-1 para-style-override-21">Bir: MDD Türkiye’de feodalizmi abartmıştır. Komintern’in aşırı tasnifçi bir bakışla sıraladığı devrim tipleri içinden sömürge-yarı sömürge ülkelere ait olanı alınmış ve Türkiye kapitalizmi olduğundan çok geri gösterilerek “anti-feodal” devrim sonucuna varılmıştır.</p>

      <p class="paragraf-1">MDD hareketi Türkiye’de kapitalizmin “iç dinamiği”nin olmadığı, bu yüzden Türkiye’de hiçbir zaman “Batı’daki gibi” bir kapitalizmin olmayacağı neo-Narodnik tezinin Türkiye’deki düşünce kaynağı olmuştur.</p>

      <p class="paragraf-1 para-style-override-21">İki: MDD’nin uzun süre Türkiye solunu koşullayan temel programatik görüşlerinden biri burjuvazinin “milli” kesimini demokratik devrim aşamasında ittifak yapılacak bir güç olarak görmesidir. Oysa, burada girmek istemediğim toplumsal çözümlemeler bir yana, yakın tarih Türkiye’de burjuvazinin hiçbir kesiminin “devrimci” olmak bir yana, “demokrat” bile olmadığını açık seçik göstermiş, bugüne dek kimse Türkiye’de böyle bir burjuvazi bulamamıştır.</p>

      <p class="paragraf-1 para-style-override-21">Üç: MDD üzerindeki Kemalizm ve ulusçuluk etkisi son derece açıktır. Kemalistlere ve orduya devrimde biçilen rol ise yalnızca bir abartma değil, Marksist bilimsellikle, Marksizmin ordu konusundaki görüşleriyle açıktan çelişen bir yaklaşımdır. 40 yıllık burjuva cumhuriyetin NATO’ya bağlı ordusuna bir kurum olarak devrimci-ilerici misyonlar yüklemek, hiçbir ayrım yapmadan OYAK’çı generalinden teğmenine kadar tüm silahlı kuvvetler mensuplarının “millici, devrimci asker zümre” tanımlaması içine sokmak çok temel yanlışlardır.</p>

      <p class="paragraf-1 para-style-override-21">Dört: MDD’de “Milli cephe” anlayışı, devrimin siyasal ordusunu hazırlamaya yönelik bir taktik değil, stratejik, hatta teorik bir zorunluluktur. Bu da Komintern’in antifaşist cephe vb. yaklaşımının azgelişmiş ülkelere uydurulmuş biçimidir. Cephe, devrimci mücadele yürütmenin önkoşulu olarak algılanmıştır. Oysa tersi doğrudur; sınıf mücadelesi cephenin önkoşuludur. İşçi sınıfı sınıf mücadelesini özörgütleri eliyle yürütür. MDD hareketinin elindeki büyük olanaklara rağmen, kendi parti ya da örgütünü yaratmaya önem vermeyip, bunun yerine “Devrimci Güç Birliği” türünden cephesel örgütlenme denemeleriyle zaman yitirmesi bu hareketin kendi örgütlenmesini cephe arayışlarına kurban ettiğinin kanıtıdır.</p>

      <p class="paragraf-1">MDD’nin cephe ile ilgili yaklaşımları, Leninizmin her türlü cephe ya da bağlaşıklığın kilit sorunu olan “proletarya hegemonyası” düşüncesinden kesin bir uzaklaşmadır. Lenin’in daha 1905’te <span class="char-style-override-2">İki Taktik’te</span> getirdiği en temel ve Lenin’i <span class="char-style-override-2">Nisan Tezleri</span>’ne bağlayan en özgün görüş, devrimin burjuva demokratik aşamasında bile hegemonyanın proletaryada olması gerektiği tezidir. Hegemonyası, öncüsü olmayan bir bağlaşıklık düşünülemez. Bunun sözle, pazarlıkla kazanılamayacağı açıktır. Ama kazanılması için devrimci sınıfın ve örgütün bilincine çıkartılması gereklidir. Hegemonya kuşkusuz mücadele ile kazanılacaktır. Ama, hegemonya düşünce ve perspektifi olmadan, sınıf ve örgüt buna göre hazırlanmadan hegemonya kazanılamaz. MDD’nin yaptığı, “pazarlık yok” diyerek ve <span class="char-style-override-2">örgütlenmeyerek,</span> aslında hegemonyanın “asker-sivil zümre”ye ait olacağı bir “devrim” anlayışını benimsemek olmuştur. En geri ve yanlış yanı budur.</p>

      <p class="paragraf-1">MDD’nin özelikle 1960’ların başlarında ordudan gelecek yeni ve daha ileri bir 27 Mayıs beklentisi içinde olduğu ve böyle bir cuntaya sempati ile baktığı gerçektir. Cuntacılık vb. eleştirileri buradan geliyor. Ancak MDD’ciler cuntayla ilişkilerini bir ittifak ilişkisi düzeyinde tuttular ve “9 Mart cuntası” diye bilinen örgütlenme de Mihri Belli ve arkadaşlarından uzak durdu..</p>

      <p class="paragraf-1">Mihri Belli “sol” cunta ile ilişkilerini şöyle anlatıyor:</p>

      <p class="Alinti para-style-override-11"><span>Altmışlı yılların ikinci yarısında kurulan ve ‘sol’ cunta diye nitelendirilen grup 12 Mart döneminde yargılanmıştır. Mahkeme tutanaklarından bugün öğreniyoruz ki, bu ‘sol’ cunta devirmeyi tasarladıkları hükümetten çok başka şeylerle uğraşmıştır... tartışılan başlıca konulardan biri, devrimci gençliği Mihri Belli’nin etkisinden kurtarıp nasıl peşimize takabiliriz sorusudur. Bu cuntanın adamları bazı gençlik liderlerine destek vaat ederken ‘Belli eski komünisttir, dolayısıyla Moskova’cıdır, arkadaşlar ona güvenmiyor, onunla ilişkinizi kesmelisiniz’ diye telkinde bulunuyorlardı.</span></p>

      <p class="Alinti para-style-override-21"><span>(...) Bir aradan sonra Avcıoğlu “Devrim”i çıkarmaya başladı. ‘Devrim’in sayfaları bize kapalıydı. ‘Sol’ cunta kurulmaktaydı ve</span> <span>‘Devrim’ bu cuntanın organı işlevini yerine getiriyordu. Bu cuntanın bize ne denli düşman olduğunu çeşitli kaynaklardan öğreniyorduk.</span><span class="dipp" style="font-size:0.9em;"><a class="footnote-link" href="#footnote-225-96" id="footnote-225-96-backlink">96</a></span></p>

      <p class="paragraf-1">Mahkeme tutanakları ve yayınlanan anılar Mihri Belli’yi doğruluyor. MDD’ciler cuntanın içinde değildir ve Mihri Belli-Doğan Avcıoğlu yakınlığı da cuntanın kurulmasıyla sona ermiştir.</p>

      <p class="AARA">MDD-Sosyalist Devrim Tartışmaları</p>

      <p class="paragraf-1">1968-70 yıllarının hızlanmış ve sıkıştırılmış süreçlerine geçmeden TİP ile MDD arasındaki “Sosyalist Devrim”, “Demokratik Devrim” tartışması ile ilgili olarak söylenmesi gerekenler var.</p>

      <p class="paragraf-1">Bu tartışma, tezleri, tarafları ve metodolojisi ile ayıklanması zor, argümanları problemli bir tartışmaydı.</p>

      <p class="paragraf-1">İki taraf da tezlerini aşırı bir uçlaşmayla savundular. Tartışmaların içinde ve TİP tarafında olan Yalçın Küçük’ün 1986’da yazdıkları tarafları ve tezleri kanımca doğru yansıtıyor:</p>

      <p class="Alinti"><span>MDD, işçi sınıfı öncülüğünü ortadan kaldırabilmek ve devrim stratejisi içinde antikapitalist eğilimlerin girmesini önlemek için, feodalite savına, giderek daha kıskançlıkla bağlandı. Bunun karşısında Sosyalist Devrim, Türkiye’nin kapitalist niteliğini belirtmek için mantık sınırlarını çok aştı. Bunun ötesinde ve daha önemlisi, kapitalizmin geliştiği tezi, giderek kapitalizme övgüye dönüştü.</span><span class="dipp" style="font-size:0.9em;"><a class="footnote-link" href="#footnote-225-97" id="footnote-225-97-backlink">97</a></span></p>

      <p class="paragraf-1">Tartışmanın metodolojisi yanlıştı. Devrimin karakteri, mekanik biçimde, yalnızca ve tek başına ülkenin toplumsal ekonomik yapısından çıkarılmaya çalışılıyordu. Bu birinci yanlışa kaynaklık eden, iki tarafın da düştüğü bir yöntem hatasıydı. Devrimin karakterini saptarken tabii ki, ülkenin nasıl bir ülke olduğu, devrimin hangi sorunları çözeceği soruları önemlidir. Ancak, bu soruların yanıtları otomatik olarak bir ülkedeki devrimin karakterini vermez. Böyle bir tartışmayla örneğin Ekim Devrimi açıklanamaz. 1917 Şubatı ile Ekim’i arasındaki 8 ayda Şubat’ı demokratik, Ekim’i sosyalist yapan toplumsal ekonomik değişiklikler değildir. Devrimin karakterini belirlemede esas soru devrim iktidarının hangi sınıfın hegemonyasına dayandığı sorusudur. Son çözümlemede hegemon olan sınıf devrimine karakterini vermektedir.</p>

      <p class="paragraf-1">Göstermeye çalıştığım gibi, ideolojik, siyasal konumlarıyla TİP’in de, MDD’nin de çok temel yanlışları vardı ve tartışma bu yanlışların izlerini taşıdı. “Sosyalist devrim” diyen TİP, programı, barışçıl mücadele anlayışı ve siyasal eylemleriyle yalnız “sosyalist devrim”den değil devrim düşüncesinden uzaktı; MDD kendi önerdiği devrimi örgütleyecek siyasal ve örgütsel perspektiflerden yoksundu.</p>

      <p class="AARA">Tıkanıklık ve Örgütsüzlük Açmazı</p>

      <p class="paragraf-1">MDD’cilik adı üstünde bir harekettir. Hiçbir zaman, parti ve örgüt olamadı. Bu çizgiye yöneltilebilecek en ciddi eleştirilerden biri, örgütsüzlüğü bir gelenek haline getirmesidir. Mihri Belli 12 Mart’tan sonra, MDD’nin hatasını Anayasa Mahkemesinin “demokratik devrimin” Anayasa’ya aykırı olmadığı yönündeki kararından sonra parti kurmamalarında görmektedir.<span class="dipp"><a class="footnote-link" href="#footnote-225-98" id="footnote-225-98-backlink">98</a></span> Bu değerlendirme de eksiktir. Neden daha önce illegal örgütlenmeye, TKP’nin reorganizasyonuna gitmemişlerdir? Bu soru ortadadır.</p>

      <p class="paragraf-1">O dönemin gençlik önderlerinden birinin yazdıkları MDD’nin örgütsüzlük açmazını çarpıcı biçimde anlatıyor. Harun Karadeniz’in <span class="char-style-override-2">Olaylı Yıllar ve Gençlik</span> başlıklı kitabından aktarıyorum:</p>

      <p class="Alinti para-style-override-11"><span>MDD bir yandan gençlik içinde yerleşmeye çalışırken, öte yandan TİP içinde çalışmaya başladı. TİP içindeki ilk çalışma Şişli ilçesinde yapıldı ve ilçe ele geçirildi. Daha sonra diğer ilçeler ele geçirilecek ve nihayet TİP İstanbul İl Örgütü de MDD’cilerin eline geçecek fakat geçtiği andan itibaren adeta kapatılacaktı.</span></p>

      <p class="Alinti para-style-override-21"><span>Burada belirtmek istediğim nokta, MDD’cilerin çalışma</span><span>larının, bir örgütü çalıştırmaktan çok o örgütü ele geçirmeye yönelik oluşuydu. Bir örgüt, ya da bir ilçe hedef seçiliyor ve ele geçiriliyordu, ancak, ele geçirildikten sonra bir çalışma yapılmıyordu.</span><span class="dipp" style="font-size:0.9em;"><a class="footnote-link" href="#footnote-225-99" id="footnote-225-99-backlink">99</a></span></p>

      <p class="paragraf-1">Bir çalışma yapılmıyordu; çünkü MDD’nin hiçbir örgütlülüğü ve örgütlenme, örgütlü çalışma perspektifi yoktu. Örgütsüzlük açmazı MDD’yi hiç bırakmadı ve dağılmasının da nedenlerinden biri oldu.</p>

      <p class="paragraf-1">Türkiye’nin, TİP’in ve MDD hareketinin en somut ve pratik yakıcılığıyla “Ne Yapmalı?” sorusuyla yüz yüze olduğu bir uğrakta, tümü MDD içinde yer alan genç devrimcilerin Mihri Belli ile yaptıkları bir toplantı Harun Karadeniz’in saptamalarını doğruluyor. Bu toplantıya katılanlardan biri olan, Oral Çalışlar toplantıyı ve sorunu şöyle anlatıyor:</p>

      <p class="Alinti para-style-override-11"><span>19 Mayıs 1969 gecesi, o dönemde gençlik hareketini etkileyen en önemli isim olan Mihri Belli’nin annesinin Ankara Kızılay’da Çelikkale Sokak’taki dairesinde toplanmıştık. Mihri Belli ile topluca görüşmek istiyorduk. Deniz Gezmiş, Mahir Çayan, Gülten (Savaşçı) Çayan, Doğu Perinçek, Yusuf Küpeli, Cengiz Çandar, Oral Çalışlar, Gün Zileli, Ömer Özerturgut, Tarık Almaç, Mustafa Kemal Çamkıran gibi o dönemde gençlik hareketinin önde gelen isimlerinin çoğunun katıldığı bir görüşmeydi bu. Bir başka yönüyle bakıldığı zaman TİP’e karşı muhalefetin, MDD’nin tüm temsilcileri oradaydı.</span></p>

      <p class="Alinti para-style-override-19"><span>Hepimiz Mihri Belli’den bir inisiyatif bekliyorduk. Bu beklenti yasal bir parti üzerineydi. TİP’ten umudumuzu kesmiştik ve yeni bir yasal parti, artık eylemlerimizi ve hedeflerimizi, sınırlı bir gençlik hedefi olmaktan çıkarır, daha etkili bir siyasi mücadeleye dönüştürebilirdi.</span></p>

      <p class="Alinti para-style-override-19"><span>Bunu o dönemdeki büyük ağırlığı nedeniyle bir tek Mihri Belli yapabilirdi. Hepimiz bu beklentiyle Mihri ağabeyin çağrısına uyarak bir araya gelmiştik.</span></p>

      <p class="Alinti para-style-override-19"><span>Mihri Belli bu beklentimize uygun bir tutum gösteremedi. Bu nedenle herkes ona kızdı. Sonraki yıllarda da bu kritik toplantının günahı hep onun üzerine yıkılır.</span></p>

      <p class="Alinti para-style-override-21"><span>Ben de daha önceki değerlendirmelerimde buna benzer düşünceler dile getirmiştim. Aradan 40 yıl geçtikten sonra Mihri Ağabey’in bu konuda geri durmasının haklı olduğunu düşünüyorum. Çünkü artık gençlik eylemlerinin içinde şiddetin önemli bir ağırlığı vardı. Belli’nin buna dur demesinin imkânı yoktu.”</span><span class="dipp" style="font-size:0.9em;"><a class="footnote-link" href="#footnote-225-100" id="footnote-225-100-backlink">100</a></span></p>

      <p class="paragraf-1">Oral Çalışlar toplantıya katılan gençlik önderlerinin bir yasal parti arayışı içinde olduklarını yazıyor. Bu genç önderlerin o dönemdeki arayış ve yönelimleri düşünüldüğünde bu saptamanın tümü için geçerli olmadığı kesin görünüyor. Zaten Çalışlar da yazısının devamında da Mihri Belli’nin “şiddetin önemli bir ağırlık” taşıdığı bu yönelişlere “dur” demesinin olanaksız olduğunu belirtiyor. Burada önemli olan, yasal parti ya da başka bir seçenek, Mihri Belli’nin sonradan 1971 devrimci çıkışının önderleri olan bu genç sosyalistlere siyasal ve örgütsel bir çıkış yolu göstermemiş, gösterememiş olmasıdır.</p>

      <p class="AARA">MDD’nin Önemi</p>

      <p class="paragraf-1">Şimdi kısaca MDD hareketinin o dönemde bu denli önemli olmasının nedenlerine dönebiliriz.</p>

      <p class="paragraf-1">En başta Marksist literatürün Türkiye’ye kazandırılması, basılması ve dağıtılmasını MDD’ci olarak bilinen çevreler yaptılar. Çeviriler iyiydi, değildi birçok şey söyleniyor, ama bu önemli bir hizmetti.</p>

      <p class="paragraf-1">MDD’nin gençlik ve öteki toplumsal kesimlerin yığın çıkışlarına militan eylemlere yaklaşımı sıcaktı. Bunların içindeydi.</p>

      <p class="paragraf-1">MDD’ciler seçimle iktidara gelme, barışçıl geçiş hayallerine karşı haklı ve yerinde uyarılar yaptılar ve bu hayallere kapılmadılar. Birçok örnekten yalnızca birini aktarıyorum. Haziran 1968’de 28 ilde yapılan kısmi Senato ve milletvekilliği ara seçimlerinde TİP oylarının beklendiği ölçüde artmamasına üzülenleri Mihri Belli şu sözlerle “teselli” ediyor ve uyarıyordu:</p>

      <p class="paragraf-1">“Hayal kırıklığının gereği yoktur. Sosyalist akımın güçlenmesi, karşı güçlerin sınırlamalarına tabi olarak pek özel şartlarda kurulan ve varlığını sürdüren bir örgütün pek de demokratik tarzda yürütülmeyen şu ya da bu seçimde aldığı oy sayısı ile ölçülemez. Türkiye’de emekçi dört yılda bir kere seçim sandığına gider, oyunu kullanır. Sandığa oy atmak 1-2 dakikalık eylemdir. Ama emekçiye dört yılın geri kalan kısmında bilinçli bir emekçi olarak ne yapması gerektiğini bütün ayrıntılarıyla anlatmak görevini taşımaktayız. Bunu yapabildiğimiz ölçüdedir ki, sosyalist sıfatını taşımaya hak kazanacağız.”<span class="dipp"><a class="footnote-link" href="#footnote-225-101" id="footnote-225-101-backlink">101</a></span></p>

      <p class="paragraf-1">Sonuç olarak MDD’nin TİP içindeki, özellikle devrimci gençlik üzerindeki etkisinin, bir yandan TİP’in siyasal yanlış, eksiklik ve zaafları karşısında teorik/programatik görüşlerinin geriliğine rağmen daha mücadeleci ve devrimci bir söylem geliştirmiş olmasına bağlamanın doğru olacağını düşünüyorum. MDD’nin etkisi ve gücü, TİP içinde <span class="char-style-override-2">muhalefet</span> yürüttüğü zaman en üst noktasına çıkmış, bu hareket TİP’ten ayrılan binlerce militanı yeni bir siyasal çizgi ve örgütlenmede toparlayacak bir etkinlik gösterememiştir. Bu açıdan bakıldığında MDD hareketi kısa ömürlü bir harekettir. Öte yandan, “MDD’cilik” Türkiye solunun çok önemli bir bölümü üzerindeki ideolojik etkisini uzun yıllar sürdürmüştür.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-20-backlink" id="footnote-225-20">20</a> M. Şehmus Güzel, <span class="char-style-override-2">Cumhuriyet Dönemi Türkiye Ansiklopedisi</span>, C 8, s.1870.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-21-backlink" id="footnote-225-21">21</a> <span class="char-style-override-2">Sosyalizm ve Toplumsal Mücadeleler Ansiklopedisi</span>, İletişim Yayınları, C 6, s.2014.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-22-backlink" id="footnote-225-22">22</a> Ergun Aydınoğlu, “Türkiye Solunun Yakın Tarihi Üzerine Bir Deneme”, <span class="char-style-override-2">Devrimci Marksist Tartışma Defterleri</span>, Sayı 4, Aralık 1986</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-23-backlink" id="footnote-225-23">23</a> Hikmet Özdemir, <span class="char-style-override-2">Kalkınmada Bir Strateji Arayışı YÖN Hareketi</span>, Bilgi Yayınevi, Aralık 1986, İstanbul, s. 295-300.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-24-backlink" id="footnote-225-24">24</a> Agy. s, 295</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-25-backlink" id="footnote-225-25">25</a> Agy.s. 296</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-26-backlink" id="footnote-225-26">26</a> <span xml:lang="en-AU">Agy.s.297-298</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-27-backlink" id="footnote-225-27">27</a> Mümtaz Soysal, <span class="char-style-override-2">YÖN</span>, Sayı 48. 14 Kasım 1962</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-28-backlink" id="footnote-225-28">28</a> Muzaffer Karan, <span class="char-style-override-2">YÖN,</span> 12.9.1962</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-29-backlink" id="footnote-225-29">29</a> <span class="char-style-override-2">YÖN</span>, 16.1.1963, s.57</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-30-backlink" id="footnote-225-30">30</a> Doğan Avcıoğlu, <span class="char-style-override-2">YÖN,</span> 14 Mayıs 1965</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-31-backlink" id="footnote-225-31">31</a> Doğan Avcıoğlu, <span class="char-style-override-2">YÖN</span>, 27 Mayıs 1966</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-32-backlink" id="footnote-225-32">32</a> <span xml:lang="de-DE">Doğan Avcıoğlu,</span> <span class="char-style-override-2" xml:lang="de-DE">YÖN</span><span xml:lang="de-DE">, 12 Eylül 1962</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-33-backlink" id="footnote-225-33">33</a> <span xml:lang="de-DE">İlhami Soysal,</span> <span class="char-style-override-2" xml:lang="de-DE">YÖN</span><span xml:lang="de-DE">, 10 Ekim 1962</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-34-backlink" id="footnote-225-34">34</a> Gökhan Atılgan, <span class="char-style-override-2">Kemalizm ile Marksizm Arasında Geleneksel Aydınlar Yön-Devrim Hareketi</span>, TÜSTAV Y, İstanbul, Aralık 2001, s. 285-286</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-35-backlink" id="footnote-225-35">35</a> Agy, s. 286</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-36-backlink" id="footnote-225-36">36</a> Agy, s.287</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-37-backlink" id="footnote-225-37">37</a> Agy, s.288</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-38-backlink" id="footnote-225-38">38</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-39-backlink" id="footnote-225-39">39</a> Agy, s. 282</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-40-backlink" id="footnote-225-40">40</a> Agy, s. 290</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-41-backlink" id="footnote-225-41">41</a> Agy, s. 291</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-42-backlink" id="footnote-225-42">42</a> <span xml:lang="en-AU">Agy, s. 294</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-43-backlink" id="footnote-225-43">43</a> Agy, s. 296</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-44-backlink" id="footnote-225-44">44</a> Agy, s.303</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-45-backlink" id="footnote-225-45">45</a> Mümtaz Soysal, “Sosyalist Kültür Derneği”, <span class="char-style-override-2">Sosyalizm ve Toplumsal Mücadeleler Ansiklopedisi</span>, C 6, s.2022</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-46-backlink" id="footnote-225-46">46</a> Doğan Avcıoğlu, <span class="char-style-override-2">Türkiye’nin Düzeni (Dün-Bugün-Yarın),</span> Bilgi Yayınevi, Birinci Basım, Aralık 1968, Ankara, s. 441</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-47-backlink" id="footnote-225-47">47</a> <span xml:lang="en-AU">Agy.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-48-backlink" id="footnote-225-48">48</a> Agy, s. 465</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-49-backlink" id="footnote-225-49">49</a> Agy, s. 472</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-50-backlink" id="footnote-225-50">50</a> Agy, s. 477</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-51-backlink" id="footnote-225-51">51</a> Gökhan Atılgan, Agy, s. 309</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-52-backlink" id="footnote-225-52">52</a> Agy, s. 17</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-53-backlink" id="footnote-225-53">53</a> D. Avcıoğlu’nun şu sözleri tipik <span class="char-style-override-2">YÖN</span> mantığıdır: “Sınıf önderliği meselesini sanki bugünün en hayati meselesiymiş gibi her şeyin üstünde sayan bir davranış, çeşitli sosyal sınıfların psikolojisini göz önünde tutmadığı için, hiç değilse taktik bakımından hatalı olmuştur. Fakir ve mütevazı ailelerden gelen ordu, Türkiye’mizin ileri hamlelerinde dayanılacak en sağlam kuvvetlerden biridir. Ordunun mutlaka faşizm getireceğini ileri sürenler, her şeyden önce Nasır denemesini aydınlığa çıkarmalıdırlar. Nasır’ın bu yaz açıkladığı program, oldukça ileri sosyalist bir programdır.” (Doğan Avcıoğlu, <span class="char-style-override-2">YÖN</span>, 12.9.1962, s.39)</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-54-backlink" id="footnote-225-54">54</a> TİP kurucularının tam listesi: Kemal Türkler (metal işçisi), Avni Erakalın (tekstil işçisi), Şaban Yıldız (tekstil işçisi), İbrahim Güzelce (basın işçisi), Rıza Kuas (lastik işçisi), Kemal Nebioğlu (garson), Salih Özkarabay (basın işçisi), İbrahim Denizcier (nakliyat işçisi), Hüseyin Uslubaş (tütün işçisi), Adnan Arkın (şoför), Ahmet Muşlu (gıda işçisi), Saffet Göksüzoğlu, (kimya işçisi).</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-55-backlink" id="footnote-225-55">55</a> Kemal Türkler, TİP yöneticisi ve DİSK başkanıydı. Faşist bir kurşunla ölümüne dek mücadele etti. Ş.Yıldız TİP Genel Başkanlığı, Rıza Kuas TİP milletvekilliği ve Lastik-İŞ başkanlığı Kemal Nebioğlu DİSK Gıda-İş Başkanlığı yaptılar; İbrahim Güzelce DİSK Genel Sekreteri olarak öldü ve DİSK’teki TKP etkisini hazırlayan sendikacı olarak bilindi.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-56-backlink" id="footnote-225-56">56</a> Mihri Belli ile Söyleşi, <span class="char-style-override-2">Toplumsal Kurtuluş</span>, Sayı 11, Mayıs 1988, s.22</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-57-backlink" id="footnote-225-57">57</a> <span class="char-style-override-2">Riya Azadi</span>, Sayı 20, Şubat 1985</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-58-backlink" id="footnote-225-58">58</a> Şu iki alıntı M.Ali Aybar’ın Kemalizme ilişkin düşünce ve tutumunu açıkça ortaya koyuyor:</p>

          <p class="dipnot">“TİP Atatürkçülükten hareket eden ve ilhamını günümüz gerçeklerinden aldığı için Atatürkçülüğü de kalıplaştırmaktan kurtaran yüzde yüz yerli bir doktrin partisidir.” (YÖN, Sayı: 41) YÖN’ün 127. sayısında yayınlanan söyleşiden:</p>

          <p class="dipnot">“Bütün meselelerimiz bağımsızlık noktasında düğümleniyor. Bizim için bugün en önemli dava , Türkiye’yi tam bağımsız bir politika yörüngesine oturtacak kuvvetlerin bu seçimlerde ağır basabilmeleridir. Çünkü, Türkiye için hayati önemde olan bütün öteki meseleler ancak Atatürk’ün dış politikasına dönülmesi ile çözüm yoluna girecektir.”</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-59-backlink" id="footnote-225-59">59</a> Orhan Silier, “TİP’in 1961-71 Dönemi Üzerine Bazı Tezler”, <span class="char-style-override-2">Sosyalizm ve Toplumsal Mücadeleler Ansiklopedisi</span>, C 7, s. 2158-59</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-60-backlink" id="footnote-225-60">60</a> Sadun Aren, <span class="char-style-override-2">YÖN</span>, 6.2.1963</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-61-backlink" id="footnote-225-61">61</a> <span class="char-style-override-2">Türkiye İşçi Partisi Programı</span>, <span class="char-style-override-2">Saçak</span>, Sayı 45, Ekim 1987.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-62-backlink" id="footnote-225-62">62</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-63-backlink" id="footnote-225-63">63</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-64-backlink" id="footnote-225-64">64</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-65-backlink" id="footnote-225-65">65</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-66-backlink" id="footnote-225-66">66</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-67-backlink" id="footnote-225-67">67</a> <span xml:lang="en-AU">Mehmet Ali Aybar,</span> <span class="char-style-override-2" xml:lang="en-AU">Bağımsızlık, Demokrasi, Sosyalizm,</span> <span xml:lang="en-AU">İstanbul, 1968, s. 515-516</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-68-backlink" id="footnote-225-68">68</a> <span xml:lang="en-AU">Agy. s. 252</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-69-backlink" id="footnote-225-69">69</a> <span xml:lang="en-AU">Agy. s. 652-653</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-70-backlink" id="footnote-225-70">70</a> <span xml:lang="en-AU">Behice Boran,</span> <span class="char-style-override-2" xml:lang="en-AU">Türkiye ve Sosyalizm Sorunları</span><span xml:lang="en-AU">, Tekin Yayınevi, İstanbul 1970, s. 260-261</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-71-backlink" id="footnote-225-71">71</a> <span xml:lang="en-AU">Mehmet Ali Aybar, Agy, s. 606</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-72-backlink" id="footnote-225-72">72</a> Çetin Altan, <span class="char-style-override-2">Onlar Uyanırken, Türk Sosyalistlerinin El Kitabı</span>, İstanbul 1967, s. 65</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-73-backlink" id="footnote-225-73">73</a> <span xml:lang="en-AU">Behice Boran, Agy, s. 254-255</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-74-backlink" id="footnote-225-74">74</a> <span xml:lang="en-AU">İnfo-Türk,</span> <span class="char-style-override-2" xml:lang="en-AU">TİP’in Birinci On Yılı (1961-1971)</span> <span xml:lang="en-AU">Brüksel, 1982, s.168</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-75-backlink" id="footnote-225-75">75</a> <span class="char-style-override-2">YÖN,</span> 3.9.1965</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-76-backlink" id="footnote-225-76">76</a> <span class="char-style-override-2">TİP Basın Bülteni</span>, 7.7.1969.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-77-backlink" id="footnote-225-77">77</a> Turgan Arınır-Sırrı Öztürk, <span class="char-style-override-2">İşçi Sınıfı Sendikalar ve 15-16 Haziran</span>, Sorun Yayınları, İstanbul, Şubat 1976, s. 421</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-78-backlink" id="footnote-225-78">78</a> Bildiri, TİP Basın Bürosu, 11.12.1963</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-79-backlink" id="footnote-225-79">79</a> <span class="char-style-override-2">İnfo-Türk</span>, Agy, s.32</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-80-backlink" id="footnote-225-80">80</a> Mehmet Ali Aybar, <span class="char-style-override-2">TİP Tarihi 3</span>, BDS Yayınları, İstanbul, Temmuz 1988, s.18-19</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-81-backlink" id="footnote-225-81">81</a> Agy, s. 19</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-82-backlink" id="footnote-225-82">82</a> Agy.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-83-backlink" id="footnote-225-83">83</a> Nihat Sargın, Agy, s. 660</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-84-backlink" id="footnote-225-84">84</a> Mehmet Ali Aybar’ın Anıları, <span class="char-style-override-2">Milliyet,</span> 8 Ocak 1988</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-85-backlink" id="footnote-225-85">85</a> Nihat Sargın, Agy, s. 878</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-86-backlink" id="footnote-225-86">86</a> Doğu Perinçek, “Türkiye İşçi Partisi Üyelerinin Sınıf Yapısı”, <span class="char-style-override-2">Aydınlık Sosyalist Dergi</span>, Sayı: 3, Ocak 1969, s. 205-206.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-87-backlink" id="footnote-225-87">87</a> Artun Ünsal<span class="char-style-override-2">, Umuttan Yalnızlığa Türkiye İşçi Partisi (1961-1971),</span> Tarih Vakfı Yurt Yayınları, 2002, İstanbul, s. 390-391</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-88-backlink" id="footnote-225-88">88</a> Hikmet Kıvılcımlı, <span class="char-style-override-2">Finans Kapital ve Türkiye</span>, Kıvılcım Yayınları, Ocak 1978, s. 70</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-89-backlink" id="footnote-225-89">89</a> Mihri Belli, “Milli Demokratik Devrim”, <span class="char-style-override-2">Sosyalizm ve Toplumsal Mücadeleler Ansiklopedisi,</span> C 7, s. 2145</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-90-backlink" id="footnote-225-90">90</a> Aktaran Yalçın Küçük, <span class="char-style-override-2">Türkiye Üzerine Tezler-3</span>, Tekin Yayınevi, İstanbul 1986, s. 275-281</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-91-backlink" id="footnote-225-91">91</a> <span xml:lang="de-DE">E. Tüfekçi,</span> <span class="char-style-override-2" xml:lang="de-DE">YÖN</span><span xml:lang="de-DE">, 5.8.1966</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-92-backlink" id="footnote-225-92">92</a> Mihri Belli, <span class="char-style-override-2">Türk Solu</span>, 4.2.1969</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-93-backlink" id="footnote-225-93">93</a> “Milli Demokratik Devrim”, Agy</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-94-backlink" id="footnote-225-94">94</a> <span class="char-style-override-2" xml:lang="de-DE">Türk Solu</span><span xml:lang="de-DE">, 15.12.1967</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-95-backlink" id="footnote-225-95">95</a> Mihri Belli, <span class="char-style-override-2">Türk Solu,</span> 4.2.1969</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-96-backlink" id="footnote-225-96">96</a> Mihri Belli ile Söyleşi, <span class="char-style-override-2">Toplumsal Kurtuluş,</span> Sayı 11, Mayıs 1988.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-97-backlink" id="footnote-225-97">97</a> Yalçın Küçük, <span class="char-style-override-2">Türkiye Üzerine Tezler-3</span>, Tekin Yayınevi, İstanbul 1986, s.307</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-98-backlink" id="footnote-225-98">98</a> Mihri Belli, <span class="char-style-override-2">Devrimci Hareketimizin Eleştirisi</span>, Yurtsever Yayınları, 1972, s.30</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-99-backlink" id="footnote-225-99">99</a> Harun Karadeniz, <span class="char-style-override-2">Ant,</span> 11.6.1968</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-100-backlink" id="footnote-225-100">100</a> Oral Çalışlar, “58,5 Yıl Yatan 5 Devrimci…”, <span class="char-style-override-2">Cumhuriyet</span>, 15 Nisan 2008</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-101-backlink" id="footnote-225-101">101</a> Mihri Belli, <span class="char-style-override-2">Ant</span>,11.6.1968</p>
        </div>
      </div>
    </div>
  </div>
</body>
</html>
