<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>7-5.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x7-5.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-orta">BEŞ</p>

      <p class="resim"><img alt="4.png" class="image" height="8" src="../Images/4_fmt5.jpeg" width="335"/></p>

      <p class="anabaslik" id="toc_marker-6"><span>1974-1980: REORGANİZASYON</span></p>

      <p class="resim1"><img alt="3.png" class="image" height="20" src="../Images/3_fmt5.jpeg" width="52"/></p>

      <p class="AARA">Giriş</p>

      <p class="paragraf-1">1973’te iktidara gelen CHP-MSP koalisyonu, 12 Mart’la kesintiye uğrayan iç pazara yönelik ithal ikameci sanayileşme stratejisini kaldığı yerden sürdürdü. Tarım gelirleri ve işçi ücretleri yeniden yükseltildi. Yurt dışındaki işçilerin gönderdiği dövizler ithalatı hiç olmazsa bir süre için tıkanıklıktan kurtardı. Döviz bolluğu kısa erimde hızlı büyümeyi kolaylaştırdı; uzun vadede ise sanayinin dövize, dolayısıyla dış dünyaya bağımlılığını artırdı.</p>

      <p class="paragraf-1">1974 yılı, Türkiye sol hareketinin 12 Mart’tan sonraki yeniden başlangıç tarihidir.</p>

      <p class="paragraf-1">Bu dönemde Türkiye işçi ve sosyalist hareketinin öne çıkan ve genellik anlatan en önemli çizgileri nelerdi? Kısaca bunlar üzerinde durmak istiyorum.</p>

      <p class="paragraf-1">1974-80 döneminde, sınıflar mücadelesi hem keskin hem de yaygın biçimlerde seyretti. Bu yıllar arasında Türkiye, milyonları kapsayan büyük, yığınsal ve militan emekçi eylemlerine sahne oldu.</p>

      <p class="paragraf-1">İşçi-emekçi hareketindeki bu yükseliş, hem sendikal hem de siyasal alanda örgütsel anlatımlarını buldu. Bu yıllar içinde Türkiye sendikacılık hareketi sıçramalı bir gelişme gösterdi. Emek, işçi sınıfı, bu dönemde, özellikle de 1967’de DİSK’in kuruluşundan ve 15-16 Haziran işçi ayaklanmasından sonra toplumsal yaşamın, sınıf mücadelesinin başat bir öğesi olarak öne çıktı. Sol hareket en çok tarihin bu döneminde işçi-emekçi sınıflarla bağlandı. Türkiye’de emekçilerin sendikal örgütlülüğü en çok bu dönemde gelişti. Emekçilerin ücret, toplumsal ücret başta olmak üzere çalışma ve yaşam koşulları en çok bu dönemde iyileşti. Sendikalaşma hem bir yasal hak olarak, hem de fiilen “tüm çalışanları” içine alan bir pratik olarak bu dönemde gelişti. 1980 öncesinde Türkiye’de sendikalaşma tarihinin en yüksek oranlarına ulaştı. Sendikalı işçi sayısı 1971 rakamlarıyla Fransa’da %20, Federal Almanya’da %25, İtalya’da %30 iken Türkiye’de de %30’du,<span class="dipp"><a class="footnote-link" href="7-5_split1.html#footnote-225-208" id="footnote-225-208-backlink">208</a></span> 1975’te sendikalı işçi sayısı sendikalaşabilir ücretlilerin % 42,8’ine ulaşmıştı.<span class="dipp"><a class="footnote-link" href="7-5_split1.html#footnote-225-209" id="footnote-225-209-backlink">209</a></span></p>

      <p class="paragraf-1">1978 dönemin kritik dönemeç yılıdır.</p>

      <p class="paragraf-1">1968-70’tekine benzer biçimde 1978-80 yılları arasında da gelişmelerin hız ve yoğunluk kazandığı, siyasetin sıkıştığı bir evre yaşandı.</p>

      <p class="paragraf-1">1978 başında CHP azınlık hükümeti iktidara geldi. 22 aylık Ecevit hükümeti döneminde Türkiye adım adım yeni ve eskisinden daha ağır bir krize yuvarlandı. Enflasyon 1978’de %50’yi, 1979’da %65’i buldu. Döviz kıtlığı ve ithalatta kısıntı, sanayide düşük kapasite kullanımı baş gösterdi. 1978’de 30 bin, 1979’da 40 bin işçi greve çıktı. Ülke IMF’nin kıskacına girdi. 1978 Nisan, 1978 Eylül ve 1979 Mart aylarında IMF’nin istediği istikrar düzenlemeleri yapıldı. Gelir dağılımı ve vergi adaletsizliği daha da büyüdü.</p>

      <p class="paragraf-1">On yıllık bir zaman dilimi içinde belli bir gelişme ve iç pazarda genişleme sağlayan sanayileşme on yılın sonlarına doğru yeni bir darboğazla karşılaştı. Varılan noktada, döviz kıtlılığının geleneksel ihracat çerçevesiyle aşılması artık mümkün değildi; iç piyasa da sermaye yoğunlaşmasının, gelir dağılımındaki değişikliklerin sonucu olarak dayanıklı tüketim maddelerine doymuştu. 1978 ekonomik bunalımı bu çizgiden tırmandı.</p>

      <p class="paragraf-1">Siyasal alanda da durum “istikrarlı” olmaktan çok uzaktı. CHP Haziran 1977 seçimlerinden en büyük parti olarak çıktı, ama hükümet kuracak çoğunluğu sağlayamadı. AP, MSP ve MHP ikinci milliyetçi cephe hükümetini kurdular. Beş bakanlıkla hükümete giren MHP devlet içindeki örgütlenmesini geliştirdi ve siyasal cinayetleri tırmandırdı. Ekonomik sıkıntı ve siyasal çatışmalara çözüm bulamayan hükümet uzun ömürlü olamadı. Ocak 1978’de CHP, AP’den ayrılan bağımsızlarla ortaklık kurarak hükümete geldi. Ecevit hükümeti de gündemdeki hiçbir soruna çözüm getiremediği gibi, iktidara gelişinin gerekçelerinden olan faşist harekete karşı da hiçbir şey yapmadı. Tersine, Ecevit hükümeti bütün yaptıkları ve yapamadıklarıyla faşizmin yollarını döşedi.</p>

      <p class="paragraf-1">1977’de siyasal şiddet olaylarında ölenlerin sayısı 319’du; bu sayı 1978’de 1095’e, 1979’da 1362’ye fırladı. MHP’nin provokasyonu ile başlayan Kahramanmaraş olayları ise, Ecevit hükümetinin kasıtlı ihmalinin de katkısıyla 100’den fazla insanın öldürüldüğü bir kitle katliamına dönüştü. Kahramanmaraş olayları sıkıyönetim ilanının gerekçesi yapıldı.</p>

      <p class="paragraf-1">Düzen, olağanüstü yöntemlere başvurmadan yönetemez duruma gelmişti.</p>

      <p class="paragraf-1">Sol harekete gelince. Sol hareket bu dönemde yığınsallaştı ve yaygınlaştı. Yığın hareketindeki yükselme ve büyümenin “yığın” kavramına getirdiği yeni boyuta paralel olarak bütün sol siyasal örgütlenmeler küçümsenmeyecek sayıda üye ve taraftar, azımsanmayacak bir eylem gücü kazandılar. Sol düşünce ve örgütlenme Türkiye’nin her yerinde yaşam buldu.</p>

      <p class="paragraf-1">Ne var ki, sol hareketteki yığınsallaşma ve yaygınlaşma, başka türlü söylenirse büyüme, nitel bir gelişme, bir ileri sıçrayış olamadı. Tersine, hareket büyüyüp yaygınlaştığı ölçüde nitelik ve derinlik yitirdi. Türkiye sosyalist hareketi, 1974-80 arasında yığınlarla bağ, örgütlenme ve eylemlilik açısından ileri, sosyalist nitelik açısından ise göreli olarak geri bir dönem yaşadı. 12 Eylül sonrası çözülüşü anlamakta bu nokta büyük önem taşıyor. 1974-1980 arasındaki 6 yıllık dönemin 1960-1971 arasındaki 11 yıllık dönemden ilk bakışta göze çarpan farkı, sol ve sosyalist hareketin pratikte birbirinden ayrışmış bölmelerinin belli bir kitle hareketi ve tabanı üzerinden ayrı hareket ve örgütlülükler olarak ortaya çıkmalarıdır. Ama öznelerin hiçbiri, 1960’lı yılların YÖN’üne, TİP’ine benzer bir toplumsal çekim yaratamadı. Bu dönem, siyasetin aritmetikten çok cebire benzediği önermesinin parlak bir doğrulanmasıdır.</p>

      <p class="paragraf-1">1960-1971 döneminin YÖN ve TİP örneklerinde kendini gösteren bir başka özelliği solun nicel gücünün çok ötesinde ve ilerisinde bir entelektüel, kültürel ve siyasal etkiye sahip olmasıydı. Öyle ki, sol zaman zaman ülke gündemini belirleyebiliyor; burjuva siyaset yelpazesinin dizilişinde etken oluyor, toplumsal bir etki ve tepki yaratabiliyordu. 1974’ten sonra ise, genel olarak solun entelektüel ışıltısında ve etkisinde ciddi bir düşüş yaşandı. Örgütler önder ve militan kadrolarıyla, orta ve ortalamacı bir profil gösterdiler. Gücünü örgütsel konumlarından, aygıt içindeki yerinden alan apartitçik tipolojisi en çok bu dönemde öne çıktı.</p>

      <p class="paragraf-1">Entelektüel-ideolojik etkinlik açısından bakıldığında, o dönemin en şiddetli “ideolojik” tartışmalarının, 60 döneminin tartışmaları kadar iz bırakmadığı, genellikle kalıpçı ve skolastik yöntemlerle yürütülen, yaratıcılıktan ve üretkenlikten uzak tartışmalar olarak kaldıkları görülüyor. Bunun en önemli nedeni, tartışma ve öbekleşmelerin, mücadele ve örgütlenme gereksinmelerine yanıt vermek üzere, pragmatik bir refleksle dönemin dünya çapındaki politik pratiklerinin üretip yaydığı hazır ithal düşünce ve modeller üzerinden yürütülmesidir.</p>

      <p class="paragraf-1">Bu dönemde Türkiye solu, program ve parti sorunlarına canlı ama oldukça biçimci bir ilgiyle yaklaştı. Uzun likidasyon yıllarından sonra yeniden örgütlenen TKP’den, THKO ardılı hareketlere ve PDA’ya kadar bütün çizgiler –THKP-C ardıllarının bir ölçüde bunun dışında kaldığı söylenebilir– bu yıllarda görüşlerini bir biçimde programlaştırdılar ve partileştiler. Biraz da 1960’lı yıllardaki örgütsüzlüğe tepki olarak 1974-80 yılları arasında Marksist-Leninist eğilimli bütün çevreler, tümü “parti” biçimine ulaşmamakla birlikte kendilerini, programı, merkez komitesi ve merkez organı olan birer örgüt olarak ifade ettiler.</p>

      <p class="paragraf-1">Bu dönemin belirgin eğilimlerinden biri, örgütlenmeyle birlikte, illegalitenin de yeniden keşfedilmesi oldu. Birkaç ayrığıyla, sosyalist hareket, 1974 sonrası örgütlenmelerinde net bir illegalite yönelişi gösterdi. 1960’ların TİP parlamentoculuğuna/legalizmine tepki canlı, yapıların sürekliliğini gözeten perspektifte örgütlenme isteği güçlüydü. 1980 öncesinde, “parti” adıyla örgütlenmiş siyasetlerin sayısı bir düzineyi, adları parti olmasa da, parti gibi örgütlenmişlerle birlikte toplam örgüt sayısı otuzu aşıyordu.</p>

      <p class="paragraf-1">Burada, dönemin “illegalite” anlayışının önemli ve 1960-71 dönemindekinden farklı birkaç yönüne değinmek gerekiyor. 1960-1971 döneminde sol hareketin kadroları, işçisiyle, öğrencisiyle, aydınıyla açık ve kitlesel mücadelelerden gelen, içinden çıktıkları kitle tarafından ve hatta toplum tarafından bilinen doğal düşünce ve eylem önderleriydiler. 1971 devrimci çıkışını gerçekleştiren hareketlerin “illegalitesi”, yasalara ve yasal örgütlenmelere bağlı olmayan örgütlenme ve devrimci eylem özgürlüğü, bağımsızlığı anlamındaydı. Temel motivasyon gizlenmek, ya da korunmak değil silahlı mücadeleyi yürütmekti ve bunu yapanlar toplum tarafından bilinen insanlardı. 1974 sonrasında ise tam tersine egemen hava kadroların devletten, siyasal polisten gizlenmesi ve korunması biçiminde oldu. “Egemen hava” diyor, mutlak bir genelleme yapmıyor, en çok da o yıllarda içinde sorumluluklar üstlendiğim TKP’yi kastediyorum. Bu illegalite anlayış ve kültürünün üç sonuca yol açtığını düşünüyorum. Bir: Gizlilik, yalnız korunma güdüsüyle değil, sürekliliği ve bağımsız var oluşu/davranışı güvenceye almanın yolu olarak da görülüyor, gizliliğin yarattığı gizemlilik ayrıca çekici geliyordu. İki: Amaçlananın tersine, yine genel bir eğilim olarak bu gizlilik anlayışı, pratikte aynı hareketin içindeki kadroların birbirlerinden ve kitlelerden gizlenmesinde “başarılı” oldu, ama dönem sonu 12 Eylül bilançosunun açık biçimde gösterdiği gibi, kadroları, özel aygıtları vb. polis bilgisinden ve ilgisinden uzak tutamadı. Legalite-açıklık, illegalite-gizlilik vb. kavramlarının algılanmasındaki ve uygulanmasındaki karışıklık ve yanlışlıkların önemli olumsuz sonuçları oldu.</p>

      <p class="paragraf-1">Devrimci örgütlenmenin, burjuva devlet ve hukuk kuralları dışındaki bağımsız-özgür var oluşunu anlatan illegalite çoğu zaman salt gizliliğe ve üstelik hiç de gerekmeyen yönlerde gizliliğe eşitlendi. Gizlenmesi gereken iş, işlev, mekanizma ve kadroların iyi gizlenemediğini pratik gösterdi. Siyasal polis bunların çok önemli bir bölümünü çözmekte zorlanmadı. İllegalite ve gizlilik çoğu zaman, siyasal görüşlerin, siyasal kimlik ve kişiliklerin yığınlardan ve yoldaşlardan saklanmasının, örgüt içinde çift yönlü bilgi akışının, eleştiri-özeleştirinin, denetleme, önderliği kolektif irade ile belirleme vb. mekanizmaların işletilmemesinin gerekçesi oldu ve bu anlayış büyük zararlar verdi. Verdiği doğrudan zararların ötesinde doğurduğu haklı haksız tepkilerle legalist eğilimleri besledi.</p>

      <p class="paragraf-1">Soldaki “bölünme” ve “birlik” sorunu Türkiye solunun çok örgütlü var oluşunun bir sonucudur. Bölünmüşlüğü Türkiye sosyalist hareketi için sorun durumuna getiren, örgütlerin çokluğu değil, bunlardan hiçbirinin 1960’ların TİP’i, hatta MDD’si ölçülerinde olsun sosyalist potansiyeli toparlayamamasıydı. 1974 sonrasında sosyalist hareket 1960’larda kıyaslanmayacak sayıda yeni insan kazandı; ama bunu her şeyi kaplayan demokrasiciliğin silikleştirdiği bir kimlik ve kitlelere giderken bölünmüşlüğünü de taşıyan bir “çoğulculukla” yaptı.</p>

      <p class="paragraf-1">Parti ve örgütlerin programları, sınıf bileşimleri ve hatta toplumsal temelleri esas alındığında, bu denli çok parçalılığı anlamak ve anlatmak zordur. Türkiye solunun en ters uçlarında yer alan, 1974-80 döneminde birbirlerine sözcüğün gerçek anlamıyla düşman olan hareketlerin en genel programatik sorunlarda aynı ya da benzer konumları paylaştıkları ise bir gerçektir. 1980’e kadar, hem program hem örgütte, Türkiye sosyalist hareketi sanıldığından çok daha fazla ortak yanlar taşıyordu. Birbirinin zıddı, karşıtı olarak bilinen hareketlerin programları, genel plan ve mantığından, devrimin karakteri, ittifak güçleri vb. temel önermelere kadar birçok temel noktada birbirlerine şaşırtıcı ölçülerde benziyordu. Programın en önemli iki sorunu olan, gündemdeki devrimin sınıf karakteri ve burjuvazinin bir kesiminin bu devrimin bağlaşığı olup olmayacağı noktalarında neredeyse tam bir görüş birliği vardı. Programların tümü, farklı kavramlarla da olsa, Türkiye’nin önünde “demokratik” bir devrim aşaması görüyor, yine farklı çözümleme ve kavramlarla burjuvazinin “milli”, “ulusal”, “tekel dışı”, “yerli”, “orta” vb. dedikleri bir kesimini demokratik devrimin bağlaşıkları arasında sayıyorlardı.</p>

      <p class="paragraf-1">1960-70 döneminden farklı olarak 1974’ten sonra sosyalist hareketin aydın kaynağı önemli ölçüde kısırlaştı. 12 Mart, uyguladığı sopa yöntemiyle aydınların önemli bir bölümünü sosyalist, hatta devrimci demokrat mücadelenin dışına itmeyi başardı. 12 Mart’tan sonra, YÖN benzeri bir aydın çıkışı olmadığı gibi, sosyalist aydınlar da sosyalist siyasal mücadeleye 1960-1971 arasında olduğu gibi aktif ve yığınsal biçimde katılmadılar.</p>

      <p class="paragraf-1">Bu ortamda “ideolojik ayrılık”, tartışma ve bölünmeler daha çok uluslararası kaynaklı oldu. Dönemin karakteristik özelliklerinden biri, bilimsel sosyalizmin teorik kaynaklarına ilgisizlik ve birbirleriyle çatışmalı uluslararası sosyalist-odakların propagandalarına aşırı bağlılıktır. Türkiye sosyalist hareketinin, tarihinin hiçbir döneminde bu kadar “uluslararasılaşmadığı” söylenebilir. Sol, bu dönemde büyük bir çoğunluğuyla, neredeyse bütün teorik-ideolojik yaklaşımlarını uluslararası merkezlere göre oluşturdu. “Orta yolcu” denilen eğilimler ise, uluslararası odaklardan birinin aynen izleyicisi olmamakla birlikte, duruşlarını yine bunlara göre belirlediler.</p>

      <p class="paragraf-1">Öte yandan, 1974-80 yıllarında işçi sınıfının kazandığı siyasallaşma düzeyine, sosyalist bilince ulaşmış bir öncü işçiler kuşağının varlığına rağmen, mevcut parti ve örgütler bu birikimi kucaklamakta çok eksik kaldılar; bir ölçüde kucaklayanlar da bu öncü işçileri çok kısa zamanda kendilerine benzeterek bürokratlaştırdılar.</p>

      <p class="paragraf-1">Özetle, Türkiye sosyalist hareketi, 1974-80 yılları arasındaki büyüme, yaygınlaşma ve militanlaşma döneminde toplumun ileri aydınlarının olduğu kadar ileri işçiler birikiminin, sınıf yığınını yönlendirici katkılarından da yoksun kaldı.</p>

      <p class="paragraf-1">1974-80 döneminin en önemli özelliklerinden biri, işçi sınıfı hareketindeki siyasallaşma ve eylemliliktir. DGM, Tariş, Yeni Çeltek vb. direnişleri, büyük işçi katılımlı l Mayıs kutlamaları, işçi sınıfının devrimci potansiyelini ve eylem gücünü gösteren örneklerdi. DİSK’in yeni üyeler ve sendikalar kazanarak büyümesi, siyasal içerikli eylemlere yönelmesi de işçi hareketindeki yükselişe yardım etti.</p>

      <p class="paragraf-1">1960’lı yıllarda, sosyalizm düşünce ve pratiği toplumun gündemi ile yakın bir ilişki kurabilmiş, kalkınmadan sosyal adalete, petrol sorunundan eğitime vb. kadar kitleleri doğrudan ilgilendiren sorunlar ile devrim ve sosyalizm arasında doğrusuyla yanlışıyla bir bağ kurulmuştu. 1974-80 döneminde ise, genel ve başına “anti”ler, sağına soluna çeşitli ekler takılan soyut “devrim” sloganları ile bu bağ kurulamıyordu. Sol hareket işçi sınıfı içinde etkili reformizm ile, “demokrasi” ve “halk devrimi” hedeflerini aşamayan küçük burjuva sosyalizmi arasında sıkışmıştı. Türkiye’de burjuva liberallerinin yapması gerekeni sosyal demokratlar, sosyal demokratların yapması gerekeni sosyal reformistler yapıyor, işçi sınıfı ve sosyalizm adına yapılması gerekeni ise hiç kimse yapmıyordu.</p>

      <p class="paragraf-1">Programlar, ideolojik yaklaşım ve tartışmalar bir yana, sosyalist ve devrimci demokratik hareketin bu dönem izlediği eylem çizgisi ve taktikler de aynı yönü gösteriyordu. 12 Eylül öncesinde Türkiye solunun ortak bir özelliği, alternatif bir toplumsal düzeni savunan, bütünsel bir dünya görüşüyle pozitif program ve taktiklerle ortaya çıkamamasıydı. Toplumsal güçlerin hızla karşı uçlara doğru kutuplaştığı, mücadelenin sert biçimler aldığı bir tarih anında, erke ve yönetmeye kararlıca talip olamamak, kavganın hedeflerini belirsizleştiren çok önemli bir eksiklikti. Devrimci hareketin kendini, karşı olduğu şeylere referans vererek tanımlaması, savunmacı, edilgen ve olumsuz bir var oluş biçimiydi.</p>

      <p class="paragraf-1">Devrimci hareketin hemen tüm öğeleri, antifaşist, antiemperyalist ve demokrattı. Tüm propaganda ve örgütlenme böyle bir kimlikle yürütülüyordu. 12 Eylül’den önce devrimci hareketin ağırlıklı bir bölümü, mücadeleyi faşizm tehlikesine karşı mücadeleyle, onu da MHP’ye karşı mücadeleyle sınırlıyordu. Keskin biçimler alan sınıf mücadelesinin ürettiği büyük enerjiye rağmen, devrimci sosyalizm kendini öteki örgütlerden ayıran gerçek bir seçenek olarak sunamadı. Bu manzara, işçi sınıfı hareketiyle şu ya da bu ölçüde bağ kurabilen reformist küçük burjuva sosyalizmiyle, emekçi halk kesimlerinin antifaşist kavgasına belli ölçülerde önderlik eden küçük burjuva radikalizminin tarihsel sınırlarını da gösterdi.</p>

      <p class="paragraf-1">1974 sonrası pratikleri, cephe ve ordu kökenli hareketler örneğinde, silahlı mücadelenin, toplumsal ve siyasal mücadelenin koşullarından, siyasal devrim perspektifinden bağımsız olarak ele alınıp fetişleştirilecek bir araç olmadığını da açık olarak gösterdi.</p>

      <p class="paragraf-1"><span>Yalnızca silahlı mücadele açısından bakıldığında bile 1974 öncesi ile sonrası arasında önemli bir fark olduğunu görmek gerekiyor.</span></p>

      <p class="paragraf-1">1971 devrimci hareketlerinin silahlı mücadele pratiğini 1974 sonrasıyla karşılaştıran Ertuğrul Kürkçü şunları yazdı:</p>

      <p class="Alinti para-style-override-11"><span>Bu üç hareketin (THKP-C, THKO ve TKP/ML’yi kastediyor- HY) ortak yanı, mücadeleye başladıkları andan itibaren iktidar meselesini karşılarına koymuş olmalarıydı. Bunu mücadelenin hiçbir anında gözden saklamadılar. Savunan değil, saldıran hareketlerdi.</span></p>

      <p class="Alinti para-style-override-12"><span>(…) 1974 sonrasında ‘silahlı mücadele’ zaman zaman böyle gerekçelendirilmiş olsa da esasta ve yaygın olarak iktidar perspektifiyle yürütülen bir mücadele olmadı. Bu dönemde silahlı mücadele esas olarak faşist harekete karşı bir savunma ve bu savunma kapsamındaki savunma amaçlı saldırılardan oluşuyordu.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-210" id="footnote-225-210-backlink">210</a></span></p>

      <p class="paragraf-1">1974 sonrasındaki silahlı hareketlerin, özveri, savaşkanlık ve kayıplar açısından 1971 deneyiminden hiç de geri sayılamayacak verilerine rağmen toplum çapında aynı ya da benzer etkiyi yaratamamasını burada aramak gerekir.</p>

      <p class="paragraf-1">Bu dönem, Kürt ulusal kurtuluşçuluğu ile Türkiye devrimci hareketinin ayrıldığı bir dönem oldu. 1974’ü izleyen yıllarda Kürt devrimcileri kendi ulusal kurtuluş programlarını ve ayrı örgütlerini oluşturmaya koyuldular.</p>

      <p class="paragraf-1">Bu yıllarda sendikal ve siyasal örgütlenmelerin yanı sıra toplumsal-mesleki örgütlenmeler de önemli gelişme gösterdi. Gençlik, kadın, öğretmen örgütlenmeleri, önemli sayıda üye ve taraftar kazandılar. Ancak bu alanlarda da iki yanlı, çelişkili süreçler yaşandı. Gergin bir kutuplaşma eğilimi gösteren siyasal ortam, bu toplumsal kesimleri politize ve aktivize etti. Örgütlerin kendi “örgüt siyasetleri” yönündeki müdahaleleri ise bu örgütlerin toplumsal-mesleki temsil ve toparlayıcılık özelliklerini yitirmelerine, dar anlamda siyasetler arasında bölünmelerine yol açtı.</p>

      <p class="paragraf-1">1971-80 arasının genel olarak resmetmeye çalıştığım bu ortamı içinde, dönemin örgüt-parti pratiklerinin önemli birkaç çizgisi üzerinde daha kısaca durmak istiyorum.</p>

      <p class="paragraf-1">Bu dönem Türkiye solunun <span class="char-style-override-2">çok örgütlü</span> bir dönemidir. 12 Mart’tan çıkışla birlikte solun çeşitli eğilimleri yığınlara örgütlü gittiler. 12 Mart, solun yığınlar içinde kazandığı saygınlık ve etkiyi silememiş, tersine 71 direnişleri bu etkiyi daha da popüler hale getirmişti. Bu miras, “devrimci” ve “sosyalist” kimliğinin prestiji, 1974’ten sonra yeniden örgütlenmeye girişen bütün örgütlenmelere büyük bir destek ve kolaylık sağladı. Ne var ki, bu durumun paradoksal ve olumsuz bir sonucu da oldu. Hemen bütün örgütler, sosyalizm adına kazanılmış toplumsal meşruluğu güçlendirmekten, ülke çapında sosyalizmin bayrağını yükseltmekten çok, örgüt kimliği kazanma, bu kimliği duyurma ve örgüt bayrağını yükseltme biçiminde özetlenecek dar ve sekter bir yönelime daha en başından girdiler. Örgüt şovenizmi, örgütler arası rekabet ve düşmanlık en çok bu dönemde gelişti. Solun yığınlara çok örgütlü gidişi, nesnel olarak sosyalizm potansiyelini bölücü bir etki yarattı. Bu noktadan başlayarak da, örgüt ve partiyi kendisi için amaçlaştıran bir anlayış güçlendi. Sosyalizm genel hedeflerinin silikleştiği, bir örgütü ötekinden ayıran “ideolojik” alamet-i farikaların, markaların ise öne çıkarıldığı polemik ve çatışmalar sol eğilimli emekçiler arasında şaşkınlık ve belirsizliklere yol açtı. Günlük eylemlerin basıncı gurupçu eğilimleri daha da güçlendirirken, ideolojik nitelik, üretkenlik ve etkinin geri kalması örgüt işleyişinde komuta yöntemlerini öne çıkardı. Örgüt ve hareket üzerinde ideolojik-siyasal etkinlikle kurulamayan otorite, örgütsel araçlarla kurulmaya çalışıldı. Siyasal örgütsel önderlik emir-komutacılığa; yığın hareketini yönlendirme bütün yığın örgütlerinin yönetimini ele geçirmeye ve siyasal hegemonya da öteki örgütleri “silme”ye indirgenerek karikatürleştirildi. Örgüt ve örgütsel işleyiş kurallarının amaçlarından özerkleşmiş biçimde fetişleştirilmesi, örgüt içi katılım ve tartışma kanallarının tıkanmasına, örgütten uzaklaştırma ve hatta ölümle “cezalandırma” gibi tasfiye yöntemlerinin meşru sayılmasına yol açtı.</p>

      <p class="paragraf-1">Bu genel değinmelerden sonra, 1974 sonrası sosyalist hareketin durumunu genel bilgi ve notlar olarak, dönemin öne çıkan üç hareketi olan Devrimci Yol, Halkın Kurtuluşu ve TKP’yi ise görece daha ayrıntılı biçimde incelemeye çalışacağım.</p>

      <p class="yeniara"><span>1. 1974 SONRASI İLK OLUŞUMLAR: TSİP, SP, TEP, İKİNCİ TİP…</span></p>

      <p class="paragraf-1">12 Mart darbesine muhalefet eden Bülent Ecevit önderliğindeki CHP 16 Ekim 1973 genel seçimlerinde yüzde 33,3’le birinci parti oldu. 6 Şubat 1974’te CHP-MSP koalisyon hükümeti kuruldu. Hükümet programında Cumhuriyet’in 50. yılında bir genel af ilanı da yer alıyordu. 14 Mayıs 1974’de meclisten geçen af yasası MSP’lilerin müdahalesiyle solcuları kapsam dışı bıraktı. CHP Anayasa Mahkemesine başvurdu ve Anayasa Mahkemesi’nin 31 Haziran 1974 tarihli kararıyla yasanın 5. maddesini iptal etmesiyle 12 Mart döneminde tutuklanmış sosyalistlerin önemli bir bölümü serbest bırakıldı.</p>

      <p class="AARA">Türkiye Sosyalist İşçi Partisi (TSİP)</p>

      <p class="paragraf-1">Dönemin ilk siyasal hamlesi 16 Haziran 1974’te Türkiye Sosyalist İşçi Partisi’nin kuruluşu (TSİP) oldu. TSİP kendisini soldaki dağınıklığı giderecek bir parti olarak sundu ve tüm sosyalistleri bu partiye çağırdı. TSİP’in kurucuları arasında Ahmet Kaçmaz, Yalçın Yusufoğlu, Aydoğan Gezer, Osman Sercan, Ali Kar, Oya Baydar, Burhan Şahin gibi isimler yer alıyordu. TSİP’i kuran kadrolar iki kanaldan geliyordu. Bir kanal, 1970’te Ahmet Kaçmaz, Çağatay Anadol, Oya Baydar, Orhan Silier ve Yalçın Yusufoğlu’nun kurdukları 4 sayı yayımlanan <span class="char-style-override-2">Sosyalist Parti İçin Teori ve Pratik Birliği</span> dergisinde bir araya gelenlerdi. Bu çevre ile Dr. Hikmet Kıvılcımlı yanlısı bir öbek birleşerek TSİP’i oluşturdular. <span class="dipp"><a class="footnote-link" href="7-5_split1.html#footnote-225-211" id="footnote-225-211-backlink">211</a></span></p>

      <p class="paragraf-1">TSİP, TİP’i ve MDD hareketini eleştiren, bu iki hareketin kadrolarını yeni bir temelde birleştirmeye çağıran bir söylem geliştirdi. TSİP’e göre, TİP toplumsal muhalefetin mücadele ve örgütlenme ihtiyaçlarına yanıt verememiş, pasifizme ve parlamentoculuğa sürüklenmiş, MDD ise işçi sınıfının önemini göz ardı etmiş, ordunun rolünü abartmış, darbeciliğe eğilimli olmuştu. <span class="dipp"><a class="footnote-link" href="7-5_split1.html#footnote-225-212" id="footnote-225-212-backlink">212</a></span> TSİP Programı, TİP ve MDD hareketleriyle mesafesini programına da kimi stratejik kavramları ve içeriklerini yeniden tanımlayarak yansıttı. Bu program da aşamalı bir devrimi öngörmekle birlikte, MDD’yi ve adı farklı bir MDD’den başka bir şey olmayan TKP’nin Ulusal Demokratik Devrim’ini, bu programlar “olmayan” bir ulusal burjuvaziye dayandığı için eleştirdi. İşçi sınıfının önderliğinde, işçi-köylü ittifakı temelinde bir “demokratik halk iktidarı” tezi geliştirdi: “…İşçi sınıfımızın yakın hedefi, emperyalizme bağımlı tekelci burjuvazinin ve müttefiklerinin egemenliğine son vererek bağımsızlığın ve demokrasinin gerçekleştirilmesidir. Bu hedef, işçi sınıfının örgütlü öncülüğünde halkın demokratik iktidarını mümkün ve zorunlu kılar. Halkın demokratik iktidarının kurulması için sürdürülen mücadele, ülkemizde çıkarları bağımsızlık, demokrasi ve özgürlükten yana olan tüm toplum kesimlerinin birlikteliğini gerektirir. Bu gereksinim Halk Cephesi’nde somutlanır. Halk Cephesinin temelini işçi-köylü ittifakı oluşturur.</p>

      <p class="Alinti"><span>(…) Türkiye’de bağımsızlık ve demokrasi için verilen mücadele Sosyalizm için verilen mücadele ile birleşir ve tamamlanır.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-213" id="footnote-225-213-backlink">213</a></span></p>

      <p class="paragraf-1">TSİP Programı 1960’lı yılların MDD programının en kusurlu ve geri yönleri düzeltilmiş bir versiyonuydu.</p>

      <p class="paragraf-1"><span>TSİP kuruluşundan sonraki aylarda etkili ve canlı bir parti görünümündeydi. Haftalık</span> <span class="char-style-override-2">Kitle,</span> <span>aylık</span> <span class="char-style-override-2">İlke</span> <span>dergileri düzenli olarak çıkıyor, kitap ve broşürler yayımlanıyordu. Genel Başkan Ahmet Kaçmaz’ın verdiği bilgilere göre TSİP 45 ilde, 23 ilin bütün ilçelerinde örgütlenmişti.</span><span class="dipp"><a class="footnote-link" href="7-5_split1.html#footnote-225-214" id="footnote-225-214-backlink">214</a></span> <span>12 Mart sonrasının ilk parti örgütlenmesi olması ayrıca TSİP’e belli bir çekim gücü kazandırıyordu. Bütün bunlara rağmen, 1970’lerin TSİP’i hiçbir zaman 1960’ların TİP’i türünden sosyalistlerin legal açık bir toplanma merkezi olamadı. Erken kuruluş, özellikle TİP ve TKP’nin de sahnede yerlerini almalarıyla birlikte bir avantaj olmaktan çıktı. Dahası, bu erken ya da aceleci kuruluş, TSİP’in “işçi sınıfı partileri” TKP, TİP ve TSİP’in birleşmesi biçiminde ifade ettiği birlikçi söylemin içtenliğini de daha baştan kuşkulu hale getirdi.</span></p>

      <p class="paragraf-1"><span>TSİP’in kuruluşu gerçekten aceleye getirilmişti. TSİP’i kuranlar, afla ilgili Anayasa Mahkemesi kararını bile beklememişlerdi. Anayasa Mahkemesi TSİP’in kuruluşundan 15 gün sonra kararını açıklayınca sosyalist kadroların önemli bir bölümünün tutuklu olduğu koşullarda, zorunlu bir görevi üstlenme, sorumluluk yüklenme biçimindeki gerekçe de inandırıcılığını yitirdi. TSİP’in başlangıçtaki etkisine rağmen sosyalist solun toplanma merkezi olamamasının en önemli nedeni budur. Bir başka sorun, TSİP’i kuran kadroların zayıf ideolojik birliğinin kısa zamanda bölünme ve dağılmayı gündeme getirmesiydi.</span> <span class="char-style-override-2">İlke</span> <span>dergisinin 21. sayısında Eylül 1975’te çıkan “Dr. Hikmet Kıvılcımlı ve Sosyalist Hareketimiz” başlıklı yazıyla, TSİP’in Kıvılcımlı düşüncelerinden uzaklaştığını açıkça dillendirmesiyle birlikte önemli sayıda kadro TSİP’ten ayrıldı. Demir Küçükaydın önderliğinde yayına başlayan</span> <span class="char-style-override-2">Kıvılcım</span> <span>dergisi çevresi TSİP’ten ayrılarak Vatan Partisi’ne katıldı. Bu ayrılmayı 1978’de partinin düzendışı illegal örgütlenmeyi temel esas alarak önderliğin de illegaliteye geçmesini savunan ve sonradan TKP/B olarak örgütlenenler de TSİP’ten koptular. Sonunda TSİP, 1960’ların TİP’i gibi bir toplanma merkezi olamadı ama başta TKP olmak üzere birçok harekete kadro ve güç veren bir aktarma merkezi oldu. TSİP 12 Eylül 1980’e kadar yaşamını sürdürmekle birlikte ele aldığımız dönemin etkili bir hareketi olamadı. Yine de parti kadrolarının özverili çalışmaları sonunda, TSİP öğretmen hareketi içinde, kimi meslek kuruluşlarında ve kimi sendikalarda küçümsenmemesi gereken bir güce sahipti.</span></p>

      <p class="AARA">Vatan Partisi</p>

      <p class="paragraf-1"><span>21 Ocak 1975’te Emine Kıvılcımlı, Ahmet Cansızoğlu, Arif Şimşek, Ahmet Bavunoğlu, Ali Tuncalı, Cuma Şaşmaz, Kasım Sönmez, Fevzi Kaya, Sadık Öztürk, Bozan Kara, Mahmut Kaya, Orhan Aydın, Vasıf Kandemir, Ayberk Çölok ve Mustafa Aksungur tarafından kurulan Vatan Partisi 1957’de kapatılan aynı isimdeki eski partinin devamıydı. Partinin ideolojik önderlerinden Demir Küçükaydın’ın iki aşamalı devrim teorisini reddetmesi ve silahlı mücadeleyi önermesi ve Sovyetler Birliği’ni tartışma konusu yapması üzerine Vatan Partisi ikiye bölündü. Mehmet Özler’le birlikte partiden ayrılanlar Sosyalist Vatan Partisi’ni kurdular.</span><span class="dipp"><a class="footnote-link" href="7-5_split1.html#footnote-225-215" id="footnote-225-215-backlink">215</a></span></p>

      <p class="AARA">Sosyalist Parti (SP)</p>

      <p class="paragraf-1">Eski TİP genel başkanı Mehmet Ali Aybar, Kemal Nebioğlu, Cenan Bıçakçı, Uğur Cankoçak ve arkadaşları 1975 Mayısında Sosyalist Parti’yi kurdular. Aybar’ın, “burjuva modelde bir örgütlenme” olarak değerlendirdiği Leninist parti anlayışına ve “bürokratikleşme”ye karşı bir model geliştirmeye çalıştığı bu parti Aybar ve çevresindeki küçük bir öbeğin hiçbir toplumsal etki yaratmayan bir çabası olarak kaldı. 1977’de partinin adı Sosyalist Devrim Partisi olarak değiştirildi.</p>

      <p class="AARA">Türkiye Emekçi Partisi (TEP)</p>

      <p class="paragraf-1">1975’in şubat ayında Mihri Belli, Şevki Akşit, Vecdi Özgüner, Şaban Ormanlar, Faik Kalkavan, Mustafa Özçelik ve arkadaşlarınca Türkiye Emekçi Partisi (TEP) kuruldu. Türkiye Emekçi Partisi geleneksel MDD çizgisinin devamcısıydı. TEP programına göre, Türkiye toplumunda sosyalizmin kurulabilmesi için önce, ulusal bağımsızlığın gerçekleştirilmesi, feodal kalıntıların temizlenmesi, bu tanımıyla demokrasinin kurulması, bunun için de “bağımsızlık ve demokrasi” mücadelesi verilmesi gerekiyordu. Bu mücadele, işçi sınıfının demokratik önderliğinde, toplumun tüm demokratik zümre ve sınıflarının bir Yurtsever Cephe dayanışması içinde verilecekti.<span class="dipp"><a class="footnote-link" href="7-5_split1.html#footnote-225-216" id="footnote-225-216-backlink">216</a></span> TEP ve Mihri Belli sosyalist hareketin tarihi mirasçısı olma iddiasını da sürdürüyordu. TEP Sovyetler Birliği ile Çin arasında bir tercih yapmayı reddederek bu partilerin proletarya enternasyonalimi ilkleri temelinde yeniden birliğini savunan Vietnam Komünist Partisi’nin “Ho Şi Minh tavrı” olarak bilinen tutumunu benimsiyordu. Yayın organı, aylık <span class="char-style-override-2">Emekçi</span> dergisi olan TEP de 1974-80 arasında küçük, etkisiz bir bir sekt olmaktan ileriye gidemedi.</p>

      <p class="AARA">İkinci TİP</p>

      <p class="paragraf-1">1 Mayıs 1975’te 12 Mart’ta kapatılan Türkiye İşçi Partisi’nin 4. Kongre’sinde önde olan kadroları Behice Boran’ın önderliğinde “ikinci TİP”i kurdular.</p>

      <p class="paragraf-1">İkinci TİP’i kurma hazırlıkları 1974 Temmuzunda yapılan bir toplantı ile başladı. Programı yazma görevi Behice Boran’a, tüzük hazırlama görevi Nihat Sargın’a verildi. Boran sekiz aylık bir çalışmanın sonunda programı yazdı. <span class="dipp"><a class="footnote-link" href="7-5_split1.html#footnote-225-217" id="footnote-225-217-backlink">217</a></span></p>

      <p class="paragraf-1">Program, I. Programa Temel Olan Görüşler, II. Program başlıklı ana iki bölümden oluşuyordu.</p>

      <p class="paragraf-1">Bu programa göre, çağın temel çelişkisi kapitalist ve sosyalist sistem arasındaydı. Buna, emperyalizm ile ondan kopmak isteyen halklar arasındaki çelişki ekleniyordu, her iki çelişkinin kaynağında emek-sermaye çelişkisi vardı. (s.11-12)</p>

      <p class="paragraf-1">Bu programın en temel önermeleri özetle şunlardı:</p>

      <p class="Alinti para-style-override-11"><span>Egemen üretim ilişkileri bakımından Türkiye kapitalist bir ülkedir. (s. 15)</span></p>

      <p class="Alinti para-style-override-25"><span>Türkiye’de geri ve güdük kapitalizmin burjuvazisi kendi çapında bir burjuva demokratik devrimini yapmıştır. (s.15)</span></p>

      <p class="Alinti para-style-override-12"><span>Türkiye için milli demokratik devrim söz konusu değildir. Milli demokratik devrim, egemen üretim ilişkileri açısından özellikle kapitalizm öncesi aşamada bulunan, yeni bağımsızlığa kavuşan ülkeler için öngörülmüştür… Oysa Türkiye kapitalist aşamaya kesinlikle geçmiş, burjuva demokratik devrimini esas itibariyle yapmış olduğundan, artık onun için bir milli demokratik devrim söz konusu değildir. Bundan böyle devrim gündeme geldiğinde, bu, sosyalist devrim olacaktır. (s.16)</span></p>

      <p class="paragraf-1">Emperyalizmle “Bütünleşme daima karşılıklı ilişkileri gerektirir; yani emperyalizmin baskı altına aldığı ve sömürdüğü ülkeler, hatta en geri düzeyde olsalar bile, toplumsal içeriği olmayan, emperyalizmin dilediği gibi içini doldurduğu ‘boş bir kap’ değiller; emperyalizm, toplum içi güçler ve koşullar üzerinde oynayarak ve onların direncini kendi isteğine göre yönlendirerek işleri yürütür. Başka bir deyimle, toplumların her zaman kendi iç dinamikleri vardır.” (s.17)</p>

      <p class="paragraf-1">Bağımsızlık ve demokrasi mücadelesi zorunlu olarak sosyalizm için mücadele ile birleşir.</p>

      <p class="paragraf-1">Sınıf çözümlemesi ve strateji: “Türkiye, bütününde kapitalist bir ülkedir; egemen sınıf bütünüyle burjuvazidir. Kapitalist işletmeci büyük toprak sahipleri burjuvazinin kapsamı içindedir; feodal ilişkiler kalıntısını sürdüren toprak ağaları kesimi burjuvazinin iktidarına ortaktır. Burjuvazinin iktidarında başı çeken büyük burjuvazidir.” (s. 25)</p>

      <p class="Alinti"><span>Türkiye işçi sınıfı, kapitalizmden sosyalizme geçişi ve sosyalizmin gerçekleşmesini sağlayacak tarihsel toplumsal güçtür. (s.37)</span></p>

      <p class="paragraf-1">Programda, işçi sınıfının toplumsal düzeni değiştirmedeki tarihsel görevini tek başına başaramayacağı belirtilmekte, bağlaşıklık kurulacak sınıf ve katmanlar (tarım işçileri, yoksul köylüler, zanaatkârlar, esnaf ve küçük tüccar, aydınlar ve gençler olarak sayılmakta, bunlar üzerinde işçi sınıfının hegemonyasının kurulmasının gerekliliğine işaret edilmektedir. “Türkiye İşçi Partisi gerek bağımsızlık ve demokrasi mücadelesi yürütürken, gerekse işçi ve emekçi kitlelerin güncel sorunlarıyla uğraşırken, bütün bu çalışmaların sosyalizm amacına ve mücadelesine yönelik ve bağımlı kılarak yapacaktır. Bağımsızlık, demokrasi ve kitlelerin yaşam düzeyini yükseltme mücadelelerini kendi başına, bağımsız olarak ve öncelikle çözüme ulaştırılabilecek mücadeleler olarak görüp yürütmek, yukarıda açıklanan anlayış ve amaçla sözü geçen mücadeleleri yürütmekten tümden farklıdır. Türkiye İşçi Partisi’nin demokrasi ve bağımsızlık konusunda, diğer demokratik veya sol hareketlerden ayırt edici niteliği budur.” (s. 46)</p>

      <p class="paragraf-1">Anımsayacaksınız, yukarıdaki bölümlerde birinci TİP’in yalnız Türkiye solu için değil Türkiye için çok önemli bir parti ve hareket olduğunu belirtirken programatik zayıflığına işaret etmiştim. Behice Boran’ın yazdığı ikinci TİP programını bu kitap için yeniden okurken edindiğim izlenimi de açıkça ifade etmem gerekiyor: Birinci TİP’in siyasal ve toplumsal etkisinin yanına bilen yanaşamayan ikinci TİP’in programı, kanımca o tarihe kadar Türkiye’de yazılmış en ileri sosyalizm programıdır.</p>

      <p class="paragraf-1">İkinci TİP’i kuranlar, birinci TİP’in yarattığı toplumsal meşruiyete, TİP’in 12 Mart’tan düşünce ve davranış tutarlılığı bakımından en sağlam parti olarak çıktığına, 12 Mart sonrasında yeniden sola açılan emekçi kitlelerin yöneleceği merkezin TİP olacağına, partinin ideolojik birikiminin önder kadro gücünün bu dalgayı kucaklayıp sürükleyeceğine inanıyorlardı.</p>

      <p class="paragraf-1"><span>Bu nedenlerle olsa gerek,1975’te kurulan ikinci TİP son derece kendine güvenli ve hatta “sekter” denilebilecek bir tutum içindeydi.</span></p>

      <p class="paragraf-1">TİP, öteki sosyalist partiler karşısında “solun bölünmüşlüğü” söyleminin gerçeği ifade etmediğini, “işçi sınıfının siyasal hareketinin 1961’den beri var olduğunu” öne sürerek oldukça iddialı bir pozisyon aldı. Behice Boran partinin kuruluşundan iki hafta önce, haftalık yayın organı <span class="char-style-override-2">Yürüyüş</span>’te şunları yazdı:</p>

      <p class="Alinti"><span>Birlik denince söz konusu olan işçi sınıfı hareketinin birliğidir, soldaki bölünmelerin, grupların değil. İşçi sınıfının bölünmüşlüğü ile solun bölünmüşlüğü, belli durumlarda birbiriyle ilişkili olmakla beraber, aynı şey değildir. Örneğin bugün işçi sınıfımızın sendikal hareketi bölünmüştür. Bu bölünmelerde politik anlayış ve çizgi ayrımları görülse de, bunlar ‘soldaki bölünmeler’ içine girmez. Buna karşılık soldaki ideolojik ve politik bölünmeler işçi sınıfının bölünmesi değildir, çünkü işçi sınıfı içinde yer almıyor. İşçi sınıfının politik hareketinin bölünmesi gibi bir durum yok. Soldaki bölünmeler işçi sınıfı içinde yerleşseydi, o zaman işçi sınıfının politik hareketinin birliği sorunu ortaya çıkardı. Bu birlik sağlanmaya çalışılır, sağlamaya çalışmak sosyalistlerin görevi olurdu. (…) İşçi sınıfımızda sosyalist bir birikim vardır ve bu birikim bölünmüş değildir. O kadar değildir ki, kendinden saymadığı girişimlere uzak durmaktadır. Bu birikimin 1961’den bu yana oluşmasında toplumun genel gelişiminin, sosyalist yayınların vb. payı ne olursa olsun, asıl büyük pay Türkiye İşçi Partisi’nindir.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-218" id="footnote-225-218-backlink">218</a></span></p>

      <p class="paragraf-1">Bu yaklaşımın doğal sonucu, TİP’in işçi sınıfının gerçek partisi olarak kendisini görmesi, iddiayı ve misyonu sürdürmesiydi. “Tek ülke, tek parti” tezi TİP açısından neredeyse bir evrensel ilkeydi. Bu yaklaşım 1960’lı yıllarda TİP’i destekleyen TKP’yi de içine alıyordu. 1973 Atılımı’yla Türkiye’de yeniden örgütlenmeye girişen TKP, ikinci TİP’i kuran ekiple, başta Behice Boran’la olmak üzere çeşitli düzeylerde ilişkiler geliştirmeye çalıştı. TKP, TİP’in ikinci kez kuruluşu sırasında iki parti arasında dirsek teması olmasını önerdi; hatta İsmail Bilen partiden istifa etmediği için hâlâ parti üyesi saydığı Behice Boran’a “görevini yapsın”, “partide görev alsın” mesajları gönderdi. Behice Boran ve ikinci TİP’in önde gelenleri bu önerileri reddettiler.<span class="dipp"><a class="footnote-link" href="7-5_split1.html#footnote-225-219" id="footnote-225-219-backlink">219</a></span> O yıllarda yurtdışından Türkiye’de örgütlenme çabalarını yoğunlaştırmış olan TKP’den Aydan Bulutgil, Attila Aşut , Feridun Aksın Türkiye’de TİP önde gelenleriyle ilişkilerinde hep aynı iletiyi aldılar.</p>

      <p class="paragraf-1">TKP merkezi tarafından, ikinci TİP’in kuruluşundan bir hafta önce 1975 Nisan’ında özel olarak Behice Boran’la görüşmek üzere Fransa’dan Türkiye’ye gönderilen Feridun Aksın görüşmeyi ve sonucunu şöyle anlatıyor:</p>

      <p class="Alinti"><span>İ. Bilen, her iki partinin kaynaklarının aynı olduğunu, benzer bakışlar içinde olduğunu, olabildiğince dirsek teması içinde olmamızın yararlı olacağını iletmemi, ne düşündüğünü sormamı söyledi. Behice hanım, kesin olarak öyle bir şey olamayacağını, çünkü kendilerinin legal bir parti olduğunu ve bunun normal bir süreç içinde sağlıklı bir ilişki olmayacağını belirtti. Döndüm, Parti’ye ilettim ve Fransa’daki çalışmalara devam ettim.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-220" id="footnote-225-220-backlink">220</a></span></p>

      <p class="paragraf-1">Buna rağmen, TKP iki parti arasında dirsek teması konusunda ısrarlı davranıyor ve hatta İ. Bilen 1977’de Türkiye’ye dönen TKP Merkez Komitesi üyesi Atilla Aşut’la TİP yöneticilerine TKP’ye katılma çağrısı yapıyor. Atilla Aşut TİP yöneticileriyle görüştükten sonra durumu ve izlenimini şöyle anlatıyor:</p>

      <p class="paragraf-1">“Bizi Türkiye’den kopuk, yabancı, dışa bağımlı görüyor, ‘TKP’nin Sesi’ radyosunu, Uğur Mumcu’nun ‘Beşinci Kol’ benzetmesinden esinlenerek ‘Anten’ diye aşağılamaya çalışıyorlardı. Üzülerek belirtmeliyim ki, II. TİP içinde yer almış eski arkadaşlarımdan, TKP’ye karşı çok olumsuz izlenimler ve kemikleşmiş önyargılarla ayrıldım. Karşılıklı olarak yaşanan güvensizlik, iki partinin birleşmesinin önünde ciddi bir engel olarak duruyordu. İ. Bilen , ‘Arkadaşlar gelsin, Behice Boran da Parti’de görev alsın’ diyordu ama, bunun koşulları yoktu.”<span class="dipp"><a class="footnote-link" href="7-5_split1.html#footnote-225-221" id="footnote-225-221-backlink">221</a></span> Aşut, bu koşullarda Bilen’in mesajını Boran’a iletmekten vazgeçiyor.<span class="dipp"><a class="footnote-link" href="7-5_split1.html#footnote-225-222" id="footnote-225-222-backlink">222</a></span></p>

      <p class="paragraf-1">Sadun Aren’in ikinci TİP’e katılmamasının iki nedeninden birinin de TKP’ye tutum olduğu anlaşılıyor. Sadun Aren 2003’te yaptığı bir söyleşide bu konuyla ilgili olarak şunları söylüyor:</p>

      <p class="Alinti para-style-override-11"><span>Birinci TİP’in temel özelliği yaşadığı dönemde sosyalizm konusunda ülkenin tek yasal partisi olmasıydı. Oysa bir af yasasıyla dışarı çıkacağımızın anlaşıldığı 1974 yılından önce TSİP olmak üzere tüm sosyalist-komünist grupların partileşmeye başladıkları görülüyordu. Ayrıca TKP de 1973’ten itibaren yurtiçinde örgütlenmek için bir ‘atılım’ başlatmıştı. Bu durumda ben dışarı çıkınca eski TİP’lilerin TKP’den bağımsız hareket etmemesi gerektiğini düşünüyordum.</span></p>

      <p class="Alinti para-style-override-21"><span>Tahliyemizden bir süre sonra, partileşme konusunu Behice Hanım ve Nihat Sargın’la görüşmek üzere eşim Munise ile birlikte İstanbul’a gittim. Nihat Sargın arkadaş, yapılmış olan değişikliğe rağmen Anayasa’mızın TİP gibi bir partinin yeniden kurulmasına olanak verdiği kanısında olduğunu söylüyordu. Behice Hanım ise, kendisi ile yaptığımız görüşmede çeşitli bahanelerle konuyu benimle konuşmaya yanaşmadı.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-223" id="footnote-225-223-backlink">223</a></span></p>

      <p class="AARA">1977 seçimleri</p>

      <p class="paragraf-1"><span>Haziran 1977 seçimlerinde alınan düşük oy TİP içinde büyük bir sarsıntı yarattı. 1965’te 276 bin (yüzde 3), 1969 seçimlerinde 243 bin (yüzde 2.68) oy alan TİP 1977 seçimlerinde yalnızca 20 bin (binde 14) oy aldı. Bu seçimler, Türkiye’de sağ-sol kutuplaşmasının, oylarını yükselten MHP-MSP ile tarihinin en yüksek oy oranına ulaşan ortanın solundaki CHP arasında olduğunun, TİP’in ise marjinal bir parti konumuna düştüğünün açık göstergesiydi.</span></p>

      <p class="paragraf-1">Seçim sonuçlarından sonra parti içindeki “Tek Parti-Tek Cephe” hareketi güçlenmeye başladı. Bu, 1975’teki TİP’in işçi sınıfının tek ve gerçek işçi sınıfı partisi olduğu iddiasının geri çekilmesi, onun yerine açıkça ifade edilmese, pratik bir yönelişe yol açmasa da bir yandan TKP ve TSİP’le parti düzeyinde birliğinin, bir yandan da demokratik ve antiemperyalist güçlerin tek cephede birliğinin savunulması anlamına geliyordu.</p>

      <p class="paragraf-1">1978 Haziran’ında, Merkez Yönetim Kurulu, 2. Genel Kurul öncesinde haftalık <span class="char-style-override-2">Yürüyüş</span> dergisinin başyazarı Yalçın Küçük ve arkadaşlarıyla ilgili bir karar açıkladı. Arkasından Disiplin Kurulu bu kişileri partiden ihraç etti. <span class="char-style-override-2">Yürüyüş</span> ekibi, <span class="char-style-override-2">Sosyalist İktidar</span> dergisini çıkararak 12 Eylül 1980’e kadar varlığını sürdürdü. Yalçın Küçük ve arkadaşlarının partiden ihraç nedenleri Merkez Yönetim Kurulu’nun 11 Haziran 1978 tarihli ve 51/4 sayılı kararında şöyle formüle edilmişti:</p>

      <p class="Alinti"><span>Mektupta ortaya atılan görüş ve iddiaların, Parti’nin program ve tüzüğünün ilgili bölümleri, Büyük Kongre Kararları, Demokrasi Bildirgesi, Örgütlü Birleşik Güç Yenilmez ile diğer MYK kararları gibi temel belgelerinde ifadesini bulan ve Parti’nin kurulduğu günden bugüne kadar aynı anlayış içinde sürdürülen bağımsızlık, demokrasi, sosyalizm mücadelesinin, bu mücadelede sendikalar ve diğer demokratik kitle örgütlerinin yeri, önemi ve bu örgütlerde Parti üye ve yandaşlarını da belirtilen perspektif içinde kararlılıkla sürdürdükleri çalışmaların anlamını çarpıtıcı olduğu, anti-sovyetizm ve anti-komünizme saptığı, buna bağlı olarak Parti’nin örgütsel çalışma ilkeleri ve bu ilkelerin yaşama geçirilmesini önleyici bir tutumun ifadesi olduğu, böylece bir sağ sapma teşkil ettiği ve bu nedenle bu görüşlere Parti içinde yer olmadığı saptandı.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-224" id="footnote-225-224-backlink">224</a></span></p>

      <p class="paragraf-1">Yalçın Küçük ise “Parti Tarihi’ne Katkı” adıyla birleştirdiği üç bölümlü savunmasında bu iddiaları reddetti. “1978 yıllarının ilk aylarından sonra partimizin geriye kaydırılarak, kendi kendini suçlaması sağlanarak, onu CHP hükümetinin ‘sadık’ işçi sınıfı partisi haline getirmek isteyen eğilimlerin hareket halinde olduğu görülüyor” diye yazdı.<span class="dipp"><a class="footnote-link" href="7-5_split1.html#footnote-225-225" id="footnote-225-225-backlink">225</a></span> Partinin tasfiye edilmeye başlandığını öne sürdü.<span class="dipp"><a class="footnote-link" href="7-5_split1.html#footnote-225-226" id="footnote-225-226-backlink">226</a></span> Yalçın Küçük TİP’in TKP’cilik yaptığını, böylece <span class="char-style-override-2">Yürüyüş</span> dergisinde CHP’cilik yapmakla eleştirdiği TKP gibi TİP’in de CHP’nin ve sermayenin yörüngesine girdiğini savundu.<span class="dipp"><a class="footnote-link" href="7-5_split1.html#footnote-225-227" id="footnote-225-227-backlink">227</a></span></p>

      <p class="paragraf-1"><span>1979 Senato üçte bir yenileme seçimlerinde alınan sonuçlar ikinci TİP için tam bir hezimet oldu. Bu seçimlerde TİP, 33.898 (binde 7) oy alırken, Aybar’ın SDP’si 59.941 (yüzde 1,2), TSİP 62.555 (yüzde 1.31) oy almıştı. Böylece TİP üç yasal partiden en küçüğü oluyordu. Behice Boran’ın aday olduğu İstanbul’da TİP 12.989 oy alırken, TKP’nin bağımsız adayı Beria Onger’in 20.219 oy alması ise başka bir açıdan TİP’in 1975 yılında partiyi kurarken sarıldığı iddia ve misyonu taşıyamadığının, işçi sınıfının tek partisi olamadığının somut göstergelerinden bir başkasıydı.</span></p>

      <p class="paragraf-1">Başta Behice Boran, TİP yöneticileri açık başarısızlığı kabul ettiler. Parti içinde geniş bir tartışma açıldı. Tartışmanın sonuçları, <span class="char-style-override-2">Sorunlarımız, Görevlerimiz: Tek Parti Tek Cephe</span> başlıklı bir kitapçık olarak yayımlandı. Bu metinle TİP programı TKP ile birleşmenin yollarını açacak biçimde revize ediliyordu. Tüm demokratik güçlerin en geniş cephe ortaklığı “ivedi” bir görev olarak tanımlanıyor, TİP programının ayırt edici özelliklerinden biri olan sosyalist iktidardan önce araya bir “demokratik iktidar” aşaması konuluyordu.<span class="dipp"><a class="footnote-link" href="7-5_split1.html#footnote-225-228" id="footnote-225-228-backlink">228</a></span></p>

      <p class="paragraf-1">TİP ve Behice Boran bu koşullarda işçi sınıfının tek partisi olma tezini de geri çekmek zorunda kaldılar. Artık, yeni anlamlar içeren bir “tekleşme” hedefi benimseniyor, bu yeni yaklaşım Behice Boran’ın ağzından şöyle dile getiriliyordu:</p>

      <p class="Alinti"><span>Türkiye’nin sol hareketine ilişkin olarak bugün artan bir önem kazanan, gündemin ilk sıralarında olan sorun işçi sınıfının politik birliği ve tekleşmesi sorunudur. Bu sorunun çözümü denilebilir ki, antiemperyalist antifaşist cephenin örgütlenmesinde bir manivela olacaktır.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-229" id="footnote-225-229-backlink">229</a></span></p>

      <p class="paragraf-1">İşte böyle bir ortamda, ideolojik/siyasal mevzi ve konumları sallantılı duruma gelen, örgütsel gücü, toplumsal saygınlığı zayıflayan TİP ile TKP’nin birleşme görüşmeleri başladı. Gökhan Atılgan’ın Nabi Yağcı ile yaptığı görüşmeye dayanarak aktardığına göre, 1980 yazında Sofya’da gerçekleşen İsmail Bilen-Behice Boran görüşmesinde, Bilen Behice Boran’a “kaç askerin var?” diye soruyor. Atılgan Boran’ın bu soruya muhatap olmasını, o zamana kadar “işçi sınıfının politik tekleşmesi” sürecinde pazarlıkları, karşılıklı ödünleri yadsıyan Behice Boran için “ciddi bir geri çekiliş” olduğunu yazıyor.<span class="dipp"><a class="footnote-link" href="7-5_split1.html#footnote-225-230" id="footnote-225-230-backlink">230</a></span></p>

      <p class="paragraf-1">Bu kısaca özetlediğim sürecin sonlarına doğru ikinci TİP’in yönetici çekirdeği kendi içinden çatlıyor. Öncü isimleriyle Nihat Sargın, Osman Sakalsız ve Can Açıkgöz bir yanda, Orhan Silier, Gündüz Mutluay ve Yavuz Ünal bir yanda olmak üzere bu giderek derinleşen çatlak 1979 Ekim’inden 12 Eylül’den bir ay öncesine kadar olan süre içinde partiyi içe, iç tartışmalara kitledi.</p>

      <p class="paragraf-1">Orhan Silier ikinci TİP’in temel yanılgısını şöyle özetliyor:</p>

      <p class="Alinti"><span>1961-71 mirasının olumlu etkilerini abartarak, militan işçilerin, sosyalist kadrolar için tek alternatif olduğunu savunarak yürüttüğü sol içi kavga, politik esneklikle ideolojik titizliği birleştiremeden sürdürülen keskin ajitasyon TİP’i yalnızlaştırdı ve sıradanlaştırdı.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-231" id="footnote-225-231-backlink">231</a></span></p>

      <p class="paragraf-1">Sonuç olarak, ikinci TİP’in Behice Boran’ın en başından hedeflediği dört hedefi gerçekleştiremediği açıktır. Bunlar, birincisi dinamik, disiplinli, eğitimli bir parti örgütü; ikincisi işçi sınıfı içinde kök salmak, üçüncüsü solda ana akım haline gelmek, dördüncüsü uluslararası alanda ‘kendini kabul ettirmek’ti.<span class="dipp"><a class="footnote-link" href="7-5_split1.html#footnote-225-232" id="footnote-225-232-backlink">232</a></span> Dördü de gerçekleşmedi. 1975-80 döneminde TİP, marjinal bir parti olmanın ötesine geçemedi.</p>

      <p class="yeniara"><span>2. THKP-C, THKO VE TKP/ML ARDILI ÖRGÜTLENMELER</span></p>

      <p class="paragraf-1">1971 devrimciliğinin en başta öğrenci gençlik içinde olmak üzere Türkiye toplumunda yarattığı etki ve birikim 1974’ten sonra yeni bir enerjiyle harekete, örgütlenmeye taşındı 1973’te İstanbul’da kurulan İstanbul Yüksek Öğrenim Kültür Derneği’ne (İYÖKD) Doğu Perinçek önderliğindeki TİİKP dışındaki tüm sol çevreler katıldılar. 18 Kasım 1974’te <span class="char-style-override-2">İleri</span> dergisi çıkmaya başladı. İYÖKD af ve “NATO’ya Hayır” kampanyaları yürüttü. 1974 baharında yapılan 1. Kongre’de dernek üyeleri eski siyasal bölünmeler temelinde, 1971 devrimciliğinin yeni sürdürücüleri, Kıvılcımlıcılar, TSİP yandaşı Genç Sosyalistler Birliği (GSB) ve TKP yanlısı gençler olarak öbekleştiler. Kongreden sonra GSB ve TKP/ML yandaşları dernekten ayrıldılar.</p>

      <p class="paragraf-1">Aynı zamanlarda Ankara’da TSİP yanlısı öğrencilerin kurduğu Ankara Yüksek Öğrenim Derneği (ADYÖD) bir yılını doldurmadan kapatıldı.</p>

      <p class="paragraf-1">Ekim 1974’te İYÖKD’ün çağrısı üzerine İzmir, Bursa, Adana, ve Sakarya’daki dernekler bir araya gelerek federasyonlaşmayı tartıştılar. Ancak, solda derinleşen düşünce farklılıkları ve öbekleşmeler nedeniyle birleşmek mümkün olmadı.</p>

      <p class="paragraf-1">1975 Şubat’ında İYÖKD kapatıldı. Onun yerine İstanbul Yüksek Öğrenim Derneği (İYÖD) kuruldu. Tüm bu gelişmeler, 12 Marttan sonra tek öğrenci derneği çatısı altında örgütlenmeyi deneyen siyasal öbeklerin, “kendi” derneklerini kurmalarıyla sonuçlandı. İYÖD de önce THKP-C kökenli öğrencilerin derneği iken, onların da kendi içinde bölünmesiyle <span class="char-style-override-2">Devrimci Gençlik</span> dergisi çevresinin örgütüne dönüştü. Buradan Devrimci Yol hareketi doğdu.</p>

      <p class="paragraf-1">15 Nisan 1975’te yayına başlayan Doğu Perinçek önderliğindeki <span class="char-style-override-2">Halkın Sesi</span> dergisi, Sovyetler Birliği’nin, Kruşçev’in “karşı devrimci” darbesiyle birlikte sosyal-emperyalist, sosyal-faşist bir güce dönüştüğünün propagandasını yapmaya, 1971 devrimciliğini “maceracılık”la eleştirmeye başladı. Bu yayınlar THKP-C ve THKO ardılları üzerinde etkili oldu. THKP-C’nin Niğde Cezaevi’ndeki militanları Necmi Demir, İlkay Demir ve Kamil Dede bu görüşleri savunmaya, THKP çizgisini “kitlelerden kopuk ve maceracı” olmakla, “Sovyet sosyal emperyalizminin” hizmetinde olmakla suçlamaya <span class="char-style-override-2">Militan Gençlik</span> dergisi çevresinde örgütlenmeye başladılar. Örgütlenmenin öğrenci hareketi boyutlarını aşmasıyla bu grup <span class="char-style-override-2">Halkın Yolu</span> dergisini çıkarmaya başladı, daha sonra Perinçekçi Aydınlık grubuyla birleşti.</p>

      <p class="paragraf-1">1975 Aralık ayında yayına başlayan <span class="char-style-override-2">Devrimci Gençlik</span> dergisi, THKP-C izleyicilerinin esas odağı oldu. 1976 Ağustos’unda Devrimci Gençlik Dernekleri Federasyonu (DGDF) kuruldu.</p>

      <p class="paragraf-1">Bütün bu gelişmelerin yaşandığı günlerde devrimci ve faşist güçler arasında silahlı çatışmalar tırmanıyor, ölümler sıklaşıyor, öğrenci örgütlenmesinin her bakımdan yetersizliği belirgin biçimde ortaya çıkıyordu.</p>

      <p class="paragraf-1">1974 sonrasının THKP-C kökenli hareketleri işte böyle bir zeminde, böyle bir ortamda yeniden biçimlendiler.</p>

      <p class="paragraf-1">Sonradan “Acilciler” olarak bilinen bir öbek, Mahir Çayan’ın tezleri doğrultusunda bir an önce mücadeleyi başlatmak üzere <span class="char-style-override-2">Türkiye Devriminin Acil Sorunları</span> broşürünü yayınladılar. Broşürde, “Türkiye devriminin kırlarda ve şehirlerde verilecek bir silahlı mücadeleyle başarıya ulaşacağı, siyasi gerçekleri açıklama kampanyasının politikleşmiş askeri savaş stratejisinin somuta uygulanmasıyla sürdürülebileceği, savaş örgütünün oluşturulmasıyla demokratik halk devriminin zafere ulaştırılabileceği” öne sürülüyordu. <span class="dipp"><a class="footnote-link" href="7-5_split1.html#footnote-225-233" id="footnote-225-233-backlink">233</a></span> Küçük gruplar halinde illegal olarak örgütlenen bu çevredeki ayrışmadan 1975’te <span class="char-style-override-2">Halkın Devrimci Öncüleri</span> (HGÖ) adlı bir örgüt daha doğdu. Broşürü yazan İlhan Akman ve yoldaşları Hasan Basri Temizalp ile Yusuf Ziya Güneş 1976 Ocak ayında Malatya’da hunharca öldürüldüler.</p>

      <p class="paragraf-1">1975’te THKP-C devamcısı başka bir örgüt, <span class="char-style-override-2">Marksist Leninist Silahlı Propaganda Birliği</span> (MLSPB) kuruldu. MLSPB, birçok silahlı eylem örgütledi. Kendi içinde küçük gruplara bölünerek bu örgüt de yaşamını 12 Eylül’e kadar sürdürdü.</p>

      <p class="paragraf-1">1976’da İzmir’de kurulan, Mahir Çayan’ın görüşlerini benimseyen herkesi örgüt disiplinine uymak koşuluyla katılmaya çağıran <span class="char-style-override-2">THKP-C Eylem Birliği,</span> bir dizi silahlı eylem gerçekleştirdi; kadro kayıplarına ve tutuklamalara rağmen eylemlerini 12 Eylül 1980’e kadar sürdürdü.</p>

      <p class="paragraf-1">Sürekli bölünme yaşayan THKP-C kökenli örgütlerin sayısı onları buldu. THKP-C Çayan Sempatizanları, THKP-C Cephe Yolu, THKP-C Devrimci Koordinasyon Birliği, THKP-C Devrimci Savaş, THKP-C Marksist Leninist, THKP-C Türkiye Kızıl Muhafızları Ordusu, THKP-C Üçüncü Yolcular vb. tümü yasadışı ve silahlı mücadeleyi esas alan örgütler doğdu.</p>

      <p class="AARA">Kurtuluş</p>

      <p class="paragraf-1">1974 sonrasında, THKP-C kökenli hareketlerin en önemli ikisi Kurtuluş ve Devrimci Yol’dur.</p>

      <p class="paragraf-1">1976 Haziran’ında yayına başlayan <span class="char-style-override-2">Kurtuluş Sosyalist Dergi</span> (KSD) çevresinde örgütlenen gruba, dönemin alışkanlığına uygun olarak dergi adıyla Kurtuluş Hareketi denildi. Bu çevre daha sonra <span class="char-style-override-2">Türkiye ve Kuzey Kürdistan Kurtuluş Örgütü</span> adını aldı.</p>

      <p class="paragraf-1">Bu çevrenin 1975’te yayınladığı <span class="char-style-override-2">Bir Tarihsel Yanlış Kavrayış ve Türkiye Devrimci Hareketinde Yol Ayrımı</span> broşüründe ve <span class="char-style-override-2">Kurtuluş Sosyalist Dergi’</span>de yer alan yazılarda Kurtuluş Hareketi THKP-C çizgisine ciddi eleştiriler yöneltti ve tezleri işlenmiş, gerekçelendirilmiş ideolojik içerikli bir kopuş gerçekleştirdi. <span class="dipp"><a class="footnote-link" href="7-5_split1.html#footnote-225-234" id="footnote-225-234-backlink">234</a></span></p>

      <p class="paragraf-1">Kurtuluş, geleneksel THKP-C çizgisinden en başta net bir işçi sınıfı vurgusuyla uzaklaştı. THKP-C’nin “ideolojik öncülük” görüşünün yerine, açık biçimde işçi sınıfının “fiili” önderliğinin, devrim hareketinin temel gücü olduğunun altını çizdi. THKP-C çizgisinden ideolojik kopuşun ötesinde işçi sınıfına yönelmek Kurtuluş hareketi için örgütsel bir öncelik olarak da tanımlandı. O kadar ki, 1978 başlarında Merkez Komitesi sınıf içindeki örgütlenmeye hız vermek amacıyla kadrolarını buna göre düzenleme kararı aldı.</p>

      <p class="paragraf-1">Kurtuluş, sınıf vurgusuyla birlikte kullandığı terminolojiyle de halkçı değil “proleter” sosyalist bir kimlik edinmeye çalıştı.</p>

      <p class="paragraf-1">Kurtuluş’un THKP-C çizgisinden uzaklaştığı en önemli başlıklardan biri, “öncü savaşı”, “politikleşmiş askeri savaş stratejisi”ydi. Kurtuluş, devrim anlayışını bir “toplumsal devrim” olarak tanımladı; geleneksel “öncü savaşı”nı kitlelerden kopuk olmakla eleştirdi. Anti-oligarşik devrim, antikapitalist bir karakter taşıyacak, daha en başından kapitalist mülkiyet ve üretim ilişkilerini tasfiyeye yönelecekti. Devrim, “antikapitalist demokratik devrim” olacaktı.</p>

      <p class="paragraf-1">Kurtuluş Hareketi Kemalizm ve Kürt sorununda da THKP-C çizgisinden ayrıldı ve genel sol ortamı etkileyen, tartışmalara yol açan yaklaşımlar geliştirdi. “Mahir Çayan’ın Kemalizmi ‘küçük burjuvazinin en sol kanadının milliyetçilik temelinde antiemperyalist tavır alışı’ olarak değerlendirmesini ve ‘vasıtasız yedek’ olarak devrimin müttefikleri arasında görmesini yenilgiye götürecek bir hata olarak eleştiren Kurtuluş, bu konuda THKP-C’nin de geleneksel soldan kopamadığı görüşünü savundu. … Kurtuluş’a göre cumhuriyetin kurucu ve egemen ideolojisi Kemalizmin bir burjuva ideolojisi olduğuna kuşku yoktur ve devrimde müttefik olarak düşünülebilmesi de mümkün değildir.”<span class="dipp"><a class="footnote-link" href="7-5_split1.html#footnote-225-235" id="footnote-225-235-backlink">235</a></span></p>

      <p class="paragraf-1">Kurtuluş, Türk egemen sınıflarının Kürtlerin yaşadığı Kuzey Kürdistan’ı tüm zenginliklerine, kültürel değerlerine ve temel haklarına el koyarak sömürgeleştirdiği tezini ilk kez ortaya atan hareket oldu. Bu tezin uzantısı olarak Kürdistan’da özerk “seksiyon” örgütlenmesini savundu.</p>

      <p class="paragraf-1">Kurtuluş’un örgütlenme konusundaki yeni yönelişini bu hareketin önderlerinden Mahir Sayın şöyle anlatıyor:</p>

      <p class="Alinti"><span>İlk kez olarak Kürdistan’daki örgütlenmenin biçimi üzerine olan tartışmalar Leninist örgüt anlayışı konusunda bürokratik kavrayıştan sıyrılınmasına, demokratik merkeziyetçilik kavrayışının var olan yorumlardan farklı bir muhtevada ele alınmasına olanak sağladı. Kürdistan’da örgütlenme içerisinde özerk bir yapılanmanın yayılmasının benimsenmesi sadece emir komuta zincirinden oluşmayan bir parti yapılanmasını tarif ederken hemen yanında yerel birimlerin merkez karşısındaki özerklikleri düşüncesini de geliştirdi.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-236" id="footnote-225-236-backlink">236</a></span></p>

      <p class="paragraf-1">Kavramsal ve düşünsel düzeydeki süreklilik noktaları ise, “oligarşik diktatörlük”, emperyalizmin “iç olgu” olması ve “silahlı mücadele” olarak sayılabilir.</p>

      <p class="paragraf-1">Kurtuluş’a göre Türkiye demokratik devrimini tamamlamamış, toprak ağalığını tasfiye etmemiş bir ülkedir; feodal artıklar emperyalizmin müttefikidir, emperyalist çağla birlikte burjuvazi devrimci barutunu tüketmiştir. Oligarşi, artık “bir iç olgu haline gelmiş olan emperyalizm”den, işbirlikçi tekelci burjuvaziden ve şu ya bu ölçüde feodal karakterli büyük toprak sahiplerinden oluşmaktadır.</p>

      <p class="paragraf-1">Kurtuluş, THKP-C’nin “politikleşmiş askeri savaş stratejisi”ni reddetmekle birlikte, silahlı mücadeleyi “siyasal mücadelenin bir biçimi, en üst biçimi” olarak değerlendirdi.</p>

      <p class="paragraf-1">Çok kısa biçimde özetlemeye çalıştığım bilgiler, Kurtuluş’un geleneksel THKP-C çizgisinden köklü bir kopuşa yöneldiğini göstermeye yetiyor.</p>

      <p class="paragraf-1">Kurtuluş, yeni yolunda belli bir güç kazanmayı başardı. Görece güçlü olduğu bölgeler, Antalya, Mersin, Samsun, Trabzon, Rize, Bayburt, Kızıltepe’ydi. Dev-Lis, Devrimci Öğrenciler Birliği, Karadeniz Dev-Genç, Dev-Gör gibi dernekler Kurtuluş’un yandaş örgütlenmeleriydi</p>

      <p class="paragraf-1">KSD’nin tirajı, Öngider’e göre 15 bin, Ocak 1978’den sonra yayına başlayan <span class="char-style-override-2">Haftalık Kurtuluş Gazetesi’</span>nin tirajı ise 30 bin civarındaydı.</p>

      <p class="AARA">THKO Kökenliler: TDY, Emeğin Birliği/TKEP, TİKB</p>

      <p class="paragraf-1">THKP-C ardılı örgütler gibi, THKO devamcıları da sosyal emperyalizm ve daha sonra da Maocu “üç dünya teorisi”nden etkilendiler.</p>

      <p class="paragraf-1">THKO’nun hayatta kalan önderleri 1975 başında THKO Geçici Merkez Komitesi’ni oluşturup <span class="char-style-override-2">Yoldaş</span> dergisini çıkarmaya başladılar. Yoldaş dergisi ilk sayısında 1971 silahlı devrimciliğini “küçük burjuva ihtilalciliği” olarak eleştirdi. İkinci sayısında Sovyetler Birliği’nin “sosyal emperyalist”liğini ilan etti. Hüseyin İnan tarafından yazılan <span class="char-style-override-2">Türkiye Devriminin Yolu</span>’nun özü itibariyle revizyonizmin ve Troçkizmin etkisi altında kaldığı savunuldu. Bunun üzerine, Teslim Töre önderliğinde sonradan <span class="char-style-override-2">Emeğin Birliği</span>’ni oluşturacak olan grup ile TDY’liler 1976’da THKO’dan koptular.</p>

      <p class="paragraf-1"><span class="char-style-override-2">Emeğin Birliği</span>’nin önderi Teslim Töre ayrılığı şöyle anlatıyor:</p>

      <p class="Alinti"><span>THKO 1976’da iki ayrı çizgiye bölünmüştü. Bu çizgilerden biri Maoculuktu. Diğeri ise Maocu çizgiye karşı çıkan ve Leninizmi savunan ‘Mücadelede Birlik’ kanadıydı. … THKO-MB’nin tüm bölgesel örgütlerin sorumlularının bir araya gelerek gerçekleştirdiği Aralık 1977 Konferansı, örgütün önüne partileşme hedefi koydu. Örgüt, başka Leninist güçlerle birleşme sonucu güçlü bir proleter partiye ulaşmak amacıyla bir partileşme süreci yaşadı. TKEP kuruluna kadar THKO-MB adı altında siyasal-örgütsel çalışmasını sürdürdü.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-237" id="footnote-225-237-backlink">237</a></span></p>

      <p class="paragraf-1"><span class="char-style-override-2">Emeğin Birliği</span> Sovyet yanlısı bir tutum alarak, TİP, TSİP ve TKP çizgisine yaklaşan bir siyaset izledi.</p>

      <p class="paragraf-1">Bu öbek, 1 Mayıs 1980’de toplanan Kongre ile Türkiye Komünist Emek Partisi’ni (TKEP) kurdu. Kuruluşundan 12 Eylül 1980’deki kapanışına kadar süren 6 aya yakın sürede belli bir güce sahip olduğu Gaziantep, Adıyaman, Malatya, Adana, Mersin, Amasya gibi yerlerde özellikle de kırsal alanlarda etkinliğini sürdürdü.</p>

      <p class="AARA">Türkiye İhtilalci Komünistler Birliği (TİKB)</p>

      <p class="paragraf-1">Sonradan THKO’dan ayrılarak Türkiye İhtilalci Komünistler Birliği’ni (TİKB) kuracak olan kadroların kökeni 1968’lerde Dev-Genç çatısı altında örgütlenen bir gruba uzanmaktadır. MDD saflarında ve Arnavutlukçu-Çinci bir çizgide yer alan bu kadrolar Türkiye’de kapitalizmin egemen olduğu, proletaryanın tarihsel misyonu başlıklarında MDD’ci ve Maocu görüşlerden ayrılıyorlardı. 12 Mart’tan sonra yeniden örgütlenen grup, 1975 sonuna doğru THKO’nun belli konularda özeleştiri yapması üzerine THKO’ya katıldı. Ne var ki “Üç dünya teorisi” tartışmaları sonunda bu kadrolar 1977 Mayıs’ında geniş bir yandaş kitlesiyle birlikte THKO’dan ayrılarak 1979 Şubat’ında TİKB’yi kurdular.<span class="dipp"><a class="footnote-link" href="7-5_split1.html#footnote-225-238" id="footnote-225-238-backlink">238</a></span> <span class="char-style-override-2">Orak Çekiç</span> ve <span class="char-style-override-2">İhtilalci Komünist</span> isimli iki illegal yayın çıkardılar. <span class="char-style-override-2">İhtilalci Komünist’</span>in ilk sayısında yayımlanan “TİKB Platformu”na göre, “Türkiye, emperyalizmin yeni sömürgeci boyunduruğu altında, kapitalist üretim ilişkilerinin egemen olduğu geri bir kapitalist ülke idi. Türkiye, hâlâ bir küçük burjuva ülkesi olmakla birlikte devrim güçleri arasında yer alan köylü yığınlarının, kent küçük burjuvazisinin, gençliğin ve ilerici aydınların önderi proletarya, niteliğinin ötesinde sayısal gücüyle de merkezi bir konumdaydı.”<span class="dipp"><a class="footnote-link" href="7-5_split1.html#footnote-225-239" id="footnote-225-239-backlink">239</a></span> TİKB, Türkiye’nin “antiemperyalist demokratik halk devrimi aşamasında olduğu”nu, ancak kapitalizmin “nisbi gelişmişliği” ve “proletaryanın gücünden” dolayı, gündemdeki devrimde “sosyalist görevlerin özgül ağırlığının görece fazla olduğu”nu, bu devrimin “sosyalist devrime hızla dönüşebilecek, proletarya devrimi tipine yaklaşan bir devrim” olacağını öngörüyordu.<span class="dipp"><a class="footnote-link" href="7-5_split1.html#footnote-225-240" id="footnote-225-240-backlink">240</a></span></p>

      <p class="paragraf-1">Bu formülasyonlar, basmakalıp aşamalı devrim, klasik MDD görüşlerinden kopmak, eski kalıpları aşmak isteyen TİKB’nin geçmişin yükünün, MDD’ciliğin genel sol ortama hâlâ egemen, büyük olasılıkla örgüt içine de yansıyan basıncı karşısındaki zorlanmasını anlatıyor. Yine de, bu zorlamadan gelen kayıtlara rağmen kapitalizmin gelişmişliğine ve proletaryanın gücüne yapılan vurgu TİKB’yi programatik açıdan klasik MDD’cilikten daha ileri bir noktaya getiriyor.</p>

      <p class="paragraf-1">TİKB, hiçbir zaman büyük, kitlesel bir örgüt olmadı. Ancak, sıkı örgütlenmesiyle, kadrolarının devrimci özveri ve direngenliği ile, 12 Eylül sonrası mücadeleciliğiyle Türkiye soluna, devrimciliğine önemli değerler katan bir hareket oldu. Bu özelliklerin, birkaç kişinin kişisel kahramanlığı olmayıp bir örgüt kültür ve normu haline getirilmesi yakından incelenmeye, öğrenilmeye değer bir deneyimdir. Yaşar Ayaşlı TİKB’nin, militanlarının kişiliklerinde birleşen özelliklerle “komünist dünya görüşü arasında uyumlu bir bütünlük” sağladığını, “Türkiye toprağında yeşermiş bir öncü müfreze ve profesyonel devrimci tipolojisi”<span class="dipp"><a class="footnote-link" href="7-5_split1.html#footnote-225-241" id="footnote-225-241-backlink">241</a></span> yarattığını yazarken bu noktaya ışık tutmuş oluyor.</p>

      <p class="yeniara"><span>3. TKP VE 1973 ATILIMI</span></p>

      <p class="paragraf-1">12 Mart sonrasının en önemli yeniliklerinden biri, 1951 tevkifatından 1973’e kadar Demokratik Alman Cumhuriyeti ve Bulgaristan başta olmak üzere Doğu Avrupa’daki Sovyet bloku ülkelerinde yaşayan ve genellikle radyolarda çalışan bir avuç partilinin sınırlı etkinliklerinden başka bir varlığı duyulmayan Türkiye Komünist Partisi’nin birkaç yıl içinde Türkiye’de solun en etkili hareketlerinden biri olmasıdır.</p>

      <p class="paragraf-1">Önce “Dış Büro”, sonra da “TKP Merkez Komitesi Politik Bürosu” adını alan, başında Zeki Baştımar ve İsmail Bilen’in yer aldığı çevrenin 1970’lerde yola TKP adıyla devam edebilmesinde baş etken SBKP’nin desteğidir.</p>

      <p class="paragraf-1">TKP Politik Bürosu 24 Mayıs 1973’te yaptığı toplantıda “1973 Atılımı” diye bilinen süreci başlattı<span class="char-style-override-2">.</span> Yıllar sonra yeni parti program ve tüzük taslakları hazırlandı. 8 Ocak 1974’te de Merkez Komitesi organı <span class="char-style-override-2">Atılım</span> düzenli olarak çıkmaya başladı. Merkez Komitesi oluşturuldu ve nihayet TKP çok uzun bir aradan sonra 1977’de ilk forumunu, “Konya Konferansı”nı topladı.</p>

      <p class="paragraf-1">1973 çıkışını “Atılım” yapan nesnel ve öznel koşullar nelerdi?</p>

      <p class="paragraf-1">Bir kez, dünya ortamı çok uygundu. 1970’ler genel olarak dünyada solun yükseldiği bir dönemdi. Vietnam savaşının ABD’nin yenilgisiyle sonuçlanması, dünyanın birçok yerinde yeni devrim odaklarının ortaya çıkması, dünya komünist hareketinin canlanması, “Brejnev Doktrini”, “domino” teorisi vb. dönemin karakteristik çizgileriydi.</p>

      <p class="paragraf-1">Moskova’da SBKP MK Dış İlişkiler sorumlularından V. V. Zagladin’in editörlüğünde 1973’te yayımlanan “<span class="char-style-override-2">Dünya Komünist Hareketi</span>” başlıklı kitabın önsözünde örneğin şunlar vardı:</p>

      <p class="Alinti"><span>Günümüze damgasını vuran, dünya komünist hareketinin halkların yaşamında ve tüm insanlığı ilgilendiren büyük sorunların çözümünde oynadığı rolün görkemli biçimde artmasıdır.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-242" id="footnote-225-242-backlink">242</a></span></p>

      <p class="paragraf-1">Leonid Brejnev de, 1972’de “Dünya devrimci süreci kararlı biçimde gelişiyor. Marksist-Leninist partiler daha güçlü ve etkili oldukça bu sürecin başarıları da daha büyük olacaktır.”diyordu.<span class="dipp"><a class="footnote-link" href="7-5_split1.html#footnote-225-243" id="footnote-225-243-backlink">243</a></span></p>

      <p class="paragraf-1">İkincisi, Türkiye ve Türkiye sol ortamı da, çeşitli açılardan TKP atılımına uygundu. 1974 affı ile birlikte, sol kendisini yeniden kitlesel ölçekte var edeceği koşullara kavuştuğunda, TİP ve MDD hareketlerinin, 1971 devrimciliğinin sınırları ve dersleri de devrimci kadroların şu ya da bu ölçülerde bilincine çıkmaya, eleştirel ve yeni bir bakışla değerlendirilmeye başlanmıştı. Birçok insan kendisini devrimci/solcu olarak görüyor, ama yeni dönem sosyalistliğinin TİP türü legal bir partiyle de, öğrenci gençlik kökenli devrimcilikle de yol alamayacağını düşünüyordu. Birçok devrimci kişi ve çevre, 1971 devrimciliğinin ruh haline, devrimci özverisine büyük sempati beslerken 1971 tipi kent ve kır gerillacılığının sınırlarını da görüyordu.</p>

      <p class="paragraf-1">1973 Atılımını hazırlayan toplumsal ekonomik temel 1950’lerde fabrika aşamasına gelen Türkiye kapitalizminin 1960’larla birlikte güçlü işçi sınıfını, sanayi proletaryasını var etmesiydi.</p>

      <p class="paragraf-1">Bu kitabın başka yerlerinde ayrıntılarıyla işlendiği gibi dönemin en önemli özelliklerinden biri, işçi sınıfı hareketindeki gözle görünür, elle tutulur yükselişti. İşçi sınıfı artan sayıları, gelişen sendikal örgütlülüğü ve mücadelesiyle toplumsal bir kutupbaşı özelliği kazanıyordu.</p>

      <p class="paragraf-1">Dönem, işçi sınıfı içinde, örgütlenme isteğinin, arayışının güçlendiği bir dönemdi. Bu arayışın adresi, 1960’lı, 70’li yıllardan farklı olarak, herhangi bir devrimci örgüt değil, giderek belirginleşen bir bilinçle “işçi sınıfı partisi”ydi. İllegal ve tarihsel TKP, harekete, atılıma geçtiği ölçüde bu arayışa en etkili biçimde yanıt verecek gizil bir güç taşıyordu.</p>

      <p class="paragraf-1">1965-71 döneminde, Türkiye’de yalnız işçi sınıfı değil, toplumun tüm sınıf ve katmanları büyük bir hareketlilik içindeydiler. Kitleler, sokakta mücadele ederek “hak”larını arıyor, gençler, kadınlar, öğretmeninden polisine kamu çalışanları “demokratik kitle örgütlerinde”, mesleki derneklerde örgütleniyor, siyasallaşıyordu.</p>

      <p class="paragraf-1">Sovyetler Birliği’nin o yıllarda yükselen saygınlığının da etkisiyle bu arayışlarda “enternasyonalizm”, aynı anlama gelmek üzere Sovyetler’le, SBKP ile ilişkiler büyük önem taşıyordu. TKP’nin “<span class="char-style-override-2">Sovyetler Birliği’nin onay verdiği bir parti</span>” imaj ve gerçeği başlı başına bir çekim etkeniydi. Bu o kadar öyleydi ki, 1975 ve 1976 yıllarında birçok örgütlü çevre, öbek ve tek tek sosyalist TKP’nin programını benimsemedikleri ve Türkiye içinde TKP’den çok daha güçlü örgütlülükleri olduğu halde “enternasyonalizm” gerekçesiyle bu partiye katıldılar.</p>

      <p class="paragraf-1">TKP dışardan atılıma karar vermişti ve Türkiye yeni bir sol mayalanmanın içindeydi. Bu iki dinamiğin buluştuğu kavşakta, 1973 TKP Atılımı gerçekleşti.</p>

      <p class="AARA">İdeolojik öncüller</p>

      <p class="paragraf-1">1973 Atılımı’nın baş mimarı İsmail Bilen’in 1967-74 arasında S. Üstüngel imzasıyla <span class="char-style-override-2">Yeni Çağ</span>’da yayınlanan yazıları var. Bu yazılarda, Bilen, Mihri Belli’nin MDD’sini eleştirirken, UDD konusunda da Zeki Baştımar ve Ahmet Saydan’ın o zamana dek yazdıklarından farklı bir yaklaşım geliştirdi. Sonradan “<span class="char-style-override-2">Günümüzde TKP</span>” adıyla kitaplaştırılan bu yazılarda, birçok temel noktada TKP Programı’ndan ve 1970’ler TKP siyasetinden ileri yaklaşımlar yer alıyordu.<span class="dipp"><a class="footnote-link" href="7-5_split1.html#footnote-225-244" id="footnote-225-244-backlink">244</a></span> Bunlar 1967 tarihli “Baş Düşman, Baş Tehlike ve Güçbirliği” başlıklı, 1968 tarih ve “TKP’nin Tarihsel Rolü ve Ödevi” başlıklı, 1969 tarih ve “Likidatör-Bozguncu Akımlarla Savaş” başlıklı ve 1974 tarihli “1 Mayıs Üstüne Konuşma” başlıklı yazılardır.</p>

      <p class="paragraf-1"><span class="char-style-override-2">Günümüzde TKP</span> kitabının, “TKP Basın Yayın Kurulu” imzasıyla yazılan önsözü bu yazılardan alıntılarla İ. Bilen’in en temel görüşlerinin iyi bir özetidir.<span class="dipp"><a class="footnote-link" href="7-5_split1.html#footnote-225-245" id="footnote-225-245-backlink">245</a></span> Önsöz şöyle başlıyor:</p>

      <p class="paragraf-1">“Türkiye Komünist Partisi yurt çapında yükseliyor. Her gün yeni Parti Komiteleri, taban örgütleri (hücreler) kuruluyor. Militanların savaşı, işçi sınıfına, fabrikaların içine yöneliyor. Parti safları, TKP’nin devrimci canlılık ve savaşkan geleneğine yaraşık genç komünistlerle doluyor. Partimizin yeni eylem programı, devrim mücadelesinde yolumuzu aydınlatıyor. TKP, dar boğazdan sıyrılıyor.</p>

      <p class="Alinti"><span>Bu gelişme, Üstüngel yoldaşın, bu kitaba aldığımız dört yazısı ile yakından ve sımsıkı bağlıdır.</span> <span class="char-style-override-2">Parti-içi</span> <span>(İtalik benim-HY) ve parti-dışı tartışmalarda, Leninci ilkelerin, kitaplardan yaşama geçmesi yolunda, Üstüngel yoldaşın bu dört yazısının büyük bir yeri ve anlamı vardır.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-246" id="footnote-225-246-backlink">246</a></span></p>

      <p class="paragraf-1">Buradaki “parti-içi” ibaresi rastlantı olmamalıdır. S. Üstüngel’in bu yazıları geleneksel MDD ve UDD yaklaşımlarıyla önemli nüanslar içeriyor.</p>

      <p class="paragraf-1">En başta, İsmail Bilen, bu yazılarında, işçi sınıfının temel ve öncü güç, demokratik devrimin hegemonu olması gerektiğini kesin ve açık bir dille savunuyor.</p>

      <p class="Alinti"><span>Anayurdun, halkımızın önünde duran sorunların çözümlenmesinde, devrimci temel güç proletaryadır, işçi sınıfıdır. Komünist Partisi, memlekette bütün ilerici, halkçı, antiemperyalist, anti-feodal güçleri işçi sınıfının savaşıyla bağlamak, onun çevresinde toplulaştırmak, onun hegemonyasını savaşta öncülüğünü sağlamak işini başa almaktadır. Bu da ancak savaşla, örgütlenmekle, yığınları savaşlarda örgütlemekle olur.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-247" id="footnote-225-247-backlink">247</a></span></p>

      <p class="paragraf-1">İşçi sınıfının hegemonyasına ve komünist partisinin rolüne bu vurgu geleneksel söylemden farklıydı.</p>

      <p class="paragraf-1">Çok daha önemlisi, S. Üstüngel/İ.Bilen’in yazılarında Zeki Baştımar döneminin “önce cephe” diye özetlenecek yaklaşımın yerine “önce parti ve işçi sınıfı” vurgusu belirgin biçimde öne çıkarılıyordu:</p>

      <p class="Alinti"><span>TKP’nin yakın amacı, önünde duran somut ödevi: Memlekette işçi ve komünist hareketini güçlendirmektir. Onu örgütlemektir. Örgütlü savaş yürütmektir. İşçi-köylü bağlaşıklığını kuvvetlendirmektir. Çünkü demokratik ve sosyalist devrimlerde söz konusu olan proletaryanın hegemonyasıdır.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-248" id="footnote-225-248-backlink">248</a></span></p>

      <p class="paragraf-1">“Biz, uydurma, sen, ben, bizim oğlandan derme çatma kurulmak istenen ‘tek cephe’ oyununa karşıyız. Bu hiçbir zaman gerçek tek cephe politikasından vazgeçtiğimiz anlamına gelmez.”<span class="dipp"><a class="footnote-link" href="7-5_split1.html#footnote-225-249" id="footnote-225-249-backlink">249</a></span></p>

      <p class="paragraf-1">İsmail Bilen yalnız söylemde değil, pratikte de TKP’nin güçlenmesini, örgütlenmesini her şeyin önüne koydu; TKP’nin kendi güçlenmesine ağırlık vermeden “cephe” kurma girişimlerine karşı çıktı.</p>

      <p class="paragraf-1">Bu bilgiler ve nüanslar İsmail Bilen’in kimi kritik noktalardaki yaklaşımlarını anlamak açısından yararlıdır. Öte yandan, 1970’lerde büyük bir siyasal çekim gücü kazanarak büyüyen TKP ideolojik-siyasal açıdan zayıf ve eklektik bir konumdaydı ve bu zayıflık programa aynen yansıdı. Ama programdan önce TKP 1973 Atılımı’nı gerçekleştiren önderliğe ve oluşum biçimine bakmamız gerekiyor.</p>

      <p class="AARA">Önderlik ve oluşumu</p>

      <p class="paragraf-1">Uzun yıllar sosyalist ülkelerde yaşayan bir göçmen topluluğu, bir tür yurtdışı konsolosluğu gibi var olmuş TKP’nin 1973’ten sonra atılım yapmasında İ.Bilen’in rolü önemlidir. 40 yılı aşkın süre, Sovyetler Birliği ve Demokratik Almanya Cumhuriyeti’nde yaşayan, radyolarda çalışan, 1962’den sonra “Dış Büro” içinde yer alan, Dış Büro dağıtıldıktan sonra, Zeki Baştımar ile birlikte TKP’yi uluslararası komünist hareket nezdinde temsil eden İsmail Bilen, Zeki Baştımar’ın hastalanması ve vefatıyla birlikte öne çıktı.</p>

      <p class="paragraf-1">İsmail Bilen 1922’de 20 yaşında Haliç Tersanesi’nde çalışırken partiye girmiş, 1923-1926 yılları arasında Moskova’da eğitim görmüş, 1927’de Adana İl Sekreterliğine, 1928’de “Muvakkat Merkez Komitesi” üyeliğine, 1934’de örgüt sekreterliğine getirilmişti. 1937’de TKP’nin Komintern’deki temsilcisi oldu. 1946-50 yılları arasında Moskova radyosunda çalıştı. 1973’te partiyi canlandırmak, yeniden örgütlemek üzere harekete geçen İsmail Bilen o dönem TKP’sinin en kıdemli ve deneyimli kişisiydi. Yukarıdan aşağıya partiyi yeniden kurmaya giriştiğinde çevresinde Batı Avrupa’daki bir avuç insandan başka bir kadro birikimi yoktu. Türkiye’de ciddiye alınabilir bir örgütlenme söz konusu değildi. Sovyetler Birliği ve dünya komünist hareketinin Türkiye’den istediği de, öyle kalkışma, devrim deneyecek bir parti değildi. Bu koşullarda İ. Bilen cüretli bir atılımın baş örgütleyicisi oldu.</p>

      <p class="paragraf-1">İsmail Bilen o günkü dünya komünist hareketi ve TKP ölçüleriyle sol bir eğilim içindeydi.<span class="dipp"><a class="footnote-link" href="7-5_split1.html#footnote-225-250" id="footnote-225-250-backlink">250</a></span></p>

      <p class="paragraf-1">1951 operasyonundan mahkûm olanların 1960’lı yıllarda serbest kalmalarından 1973 Atılımına kadar olan dönemde TKP’nin tek örgütlü etkinliği olan “Dış Büro” çalışma ve çatışmaları üzerinde çok kısa birkaç not düşmekle yetineceğim. Bu konuyla ilgili olarak son zamanlarda birçok belge ve kitap yayımlandı.<span class="dipp"><a class="footnote-link" href="7-5_split1.html#footnote-225-251" id="footnote-225-251-backlink">251</a></span></p>

      <p class="paragraf-1"><span>Zeki Baştımar (Yakup Demir) 1962 sonunda yurtdışına çıktıktan sonra, 1963 yılında radyo redaksiyonunda çalışan partililerden “TKP Dış Büro”yu oluşturdu. 1962-1965 arasında Dış Büro’da iç tartışma ve bölünmeler yaşandı. 1965’te Dış Büro tasfiye edildi. Z. Baştımar , İ. Bilen ve A. Saydan fiili TKP yöneticileri olarak kaldılar. Zeki Baştımar 1965’ten sonra “Merkez Komitesi Birinci Sekreteri” unvanını kullanmaya başladı.</span><span class="dipp"><a class="footnote-link" href="7-5_split1.html#footnote-225-252" id="footnote-225-252-backlink">252</a></span> <span>1968 yılından başlayarak Zeki Baştımar yurtdışında kapitalist ülkelerdeki Türkiyeliler arasında örgütlenmeyi başlattı. 1973’te TKP’nin yurtdışında iki elin parmaklarıyla sayılacak sayıda insandan oluşan ilişkilerden, Türkiye’de ise eskiden kalma zayıf bağlardan başka bir varlığı yoktu.</span></p>

      <p class="paragraf-1">Baştımar 1972’nin Ekim ya da Kasım ayında beyin kanaması geçirdi. Doktor Hayk Açıkgöz’ün yazdığına göre bu inmeden sonra, Baştımar her şeyi unutmaya başladı; günlerce konuşamadı. Tedaviyle kısmen iyileşti; “ancak hiçbir zaman tam olarak normalleşemedi.”<span class="dipp"><a class="footnote-link" href="7-5_split1.html#footnote-225-253" id="footnote-225-253-backlink">253</a></span> 18 Kasım 1974’te geçirdiği ikinci bir beyin kanamasından sonra yaşamını yitirdi.<span class="dipp"><a class="footnote-link" href="7-5_split1.html#footnote-225-254" id="footnote-225-254-backlink">254</a></span> Hayk Açıkgöz’ün yazdıkları kuşkuya yer vermeyecek biçimde Zeki Baştımar’ın 1972 sonbaharından öldüğü güne kadar fiilen “birinci sekreterlik” görevini yerine getirecek durumda olmadığını anlatıyor. 1973 Atılımı öncesinde İsmail Bilen fiilen TKP’nin temsilcisi, sözcüsü, sorumlusu oluyor.</p>

      <p class="paragraf-1"><span>“1973 TKP Atılımı” 24 Mayıs 1973 tarihinde yapılan bir toplantıyla başladı. TKP Merkez Komitesi’nin 1977 “Konya Konferansı”ndan sonra yaptığı açıklamada şunlar vardı: “Partimiz zor bir durumdan kurtuldu, dar boğazlardan geçti. Parti Leninci savaş yörüngesine oturdu. Bu silkinme ve kalkınma atılımına parti MK Politik Bürosu’nun 24 Mayıs 1973 oturumunda aldığı kararlar yol açtı.”</span><span class="dipp"><a class="footnote-link" href="7-5_split1.html#footnote-225-255" id="footnote-225-255-backlink">255</a></span> <span>1973 Atılımı’nın dört kişilik ilk politbürosunun üyelerinden biri olan Mustafa Demir, bu toplantı öncesinde biri V. V. Zagladin, olmak üzere Sovyetler Birliği Komünist Partisi’nden iki, Demokratik Alman Cumhuriyeti (DDR) Sosyalist Birlik Partisi’nden iki yetkiliyle TKP’den İsmail Bilen (Marat) ve Aram Pehlivanyan’ın (Ahmet Saydan) bir araya geldiklerini, toplantının ikinci bölümüne kendisini (Mustafa Demir /Nejat Yelkenci) ve Ali Durak’ı (Şiko Durmaz) çağırdıklarını belirtiyor.</span><span class="dipp"><a class="footnote-link" href="7-5_split1.html#footnote-225-256" id="footnote-225-256-backlink">256</a></span></p>

      <p class="paragraf-1">Bu tarih ve bu toplantı, iki nedenle son derece önemlidir. Birincisi SBKP ve öteki “kardeş partiler” 1973’te TKP’nin Türkiye’de yeniden örgütlenmek üzere atağa geçmesine bu toplantıyla resmen onay ve destek vermiş oldukları için. İkincisi 1973 Atılımı’nın 4 kişilik politbürodan başlayarak yukarıdan aşağıya örgütlenmesi, bir Merkez Komitesi’nin oluşturulması, MK yayın organı <span class="char-style-override-2">Atılım</span>’ın çıkartılması bu toplantıda verilen kararlarla başladığı için.</p>

      <p class="paragraf-1">TKP 1973 Atılımı’nın ilk MK Politbürosu şu kişilerden oluşuyordu: İsmail Bilen (Marat), Aram Pehlivanyan (Ahmet Saydan), Mustafa Demir (Nejat Yelkenci), Ali Durak (Şiko Durmaz). 18 Ekim 1902 doğumlu İsmail Bilen 1973’te 71, 1917 doğumlu Ahmet Saydan 56, 28 Mart 1944 doğumlu Mustafa Demir 29 yaşındadır. İ. Bilen ve A. Pehlivanyan Leipzig’te, Demir ve Durak Batı Berlin’de yaşıyorlar. Mustafa Demir Almanya’ya devlet bursu ile geliyor. Makine mühendisi oluyor. Ali Durak, Diyarbakırlı Kürt. Yurtdışına TKP’yi bulmak için çıkıyor. Bulgaristan’da <span class="char-style-override-2">Yeniçağ</span> dergisine tercümeleri yapan kişi kanalıyla İ. Bilen’le görüşüyor. Bu görüşmeden bir şey çıkmıyor. Ali Durak Batı Almanya’ya gelip Stuttgart’ta Toplumcular Birliği’ni kuruyor. Bu dernek çalışmaları üzerinden 1969’da Mustafa Demir’le tanışıyor. TKP’ye buradan bağlanıyor.</p>

      <p class="paragraf-1">1973 Atılımı politbürosunun beşinci kişisi, aynı zamanda Türkiye’deki yeniden örgütlenmenin 1 nolu üyesi olan Aydın Meriç’tir (H. Erdal). H. Erdal TKP’yle yeniden ilişkilenme öyküsünü şöyle anlatıyor:</p>

      <p class="Alinti para-style-override-30"><span>…</span> <span>partinin nasıl kurulduğunu göstermesi açısından, kendimin nasıl Politbüro üyesi olduğumu anlatayım. Yukarıda değindiğim gibi, hayatını kazanmak için yurt dışına çıkmış, daha önce ülkede gerek legal TİP hareketi içinde, gerekse illegal komünist örgütlerde, gruplaşmalarda yer almış insanlar vardı. Bunların bazıları 1967-73 döneminde TKP’ye girmişler, ülkedeki komünist gruplarla bağ kurmuşlardı. Zaten zayıf ve düzensiz olan bu bağlar 12 Mart döneminde iyice koptu. İşte ben yeniden böylesi bağlar kurmak amacıyla Yakup Demir yoldaşla görüşmek üzere yurt dışına çıktım. Eski ilişkilerden birinin kapısını çalıp, Yakup Demir’le görüşmek istediğimi söyledim. Bu yoldaşın tanıştırdığı tanımadığım bir kişi Yakup Demir’le görüştürmeye götürürken, yarı yolda artık Yakup Demir’in bu görevi yapmadığını, bir başka yoldaşın olduğunu, onunla görüştüreceğini söyledi. Ben de, doğru ya da yanlış, politik bir tercih yapıp, bu yoldaşla görüştüm. Bu ilk görüşmemizde İ. Bilen bana Türkiye’de yeniden inşa edilecek komünist partisinin 1 nolu üyesi, 1 nolu yöneticisi olduğumu, beni komünist yapanların komünist sayılmaması gerektiğini söyledi. İkinci sohbetimizde, İ. Bilen, yaptığımız görüşmenin Politbüro toplantısı olduğunu söyledi. Ben de böylece Politbüro üyesi oldum!</span></p>

      <p class="Alinti para-style-override-12"><span>Böylece 1973’te, hayatımda ilk kez karşılaştığım, kim olduklarını, nereden geldiklerini bilmediğim, Türkiye’de herhangi bir düzeyde politika yapıp yapmadıklarını bile bilmediğim insanlarla bir parti kurmaya giriştik.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-257" id="footnote-225-257-backlink">257</a></span></p>

      <p class="paragraf-1">Bu tarihte henüz Merkez Komitesi yoktur. Zeki Baştımar yurtdışındaki komünizan eğilimli, TKP ile bağ kurmak isteyen işçi ve öğrencilerle <span class="char-style-override-2">Yeniçağ</span>’ın Prag adresi üzerinden tanışıp görüşmeye başlıyor. Kimilerini parti üyesi yapıyor. Parti örgütü, kurul oluşturmuyor. Herkes tek tek Zeki Baştımar’a bağlı partili konumunda kalıyor.</p>

      <p class="paragraf-1">1973-1978 arasında yurtdışında MK’ne koopte (var olan bir kurulun kendi kararıyla yeni üyeler alarak kendini genişletmesi) edilenler: Ali Söylemezoğlu, Attila Aşut, Aydan Bulutgil, Feridun Aksın, Alp Otman, Necmiye Alpay, Nihat Akseymen, Ulvi Oğuz, Veysi Sarısözen… Bunlardan Ali Söylemezoğlu, Attila Aşut ve Necmiye Alpay’ın MK üyelikleri 1978’den önce sona eriyor.</p>

      <p class="paragraf-1">Çok ilginçtir; bu üyelerin bir bölümü 1977 Konferansı’na kadar MK üyesi olduklarını bilmiyor, birbirlerini partili olarak tanımıyorlar.</p>

      <p class="paragraf-1">1973 yılında Batı Berlin, Federal Almanya ve İngiltere TKP Atılımı’nın yurtdışındaki köprübaşlarıydı.</p>

      <p class="paragraf-1">Atılım’ın Türkiye’de ete kemiğe bürünmesi için ise birkaç yıllık bir zaman gerekti. H. Erdal’ın verdiği 1976 ve 1977 yıllarına ait Türkiye’deki parti üye sayıları şöyle: “1 Mayıs 1976’da Türkiye’de TKP üyesinin toplam sayısı 50’nin altındaydı. 1977 Konferansı’na gittiğimizde 120 civarında komünist vardı. Eylül 1977’de bu sayı 200 civarına yükselmişti. Bir avuç kararlı insandık. Tabii dıştan öyle görünmüyordu.”<span class="dipp"><a class="footnote-link" href="7-5_split1.html#footnote-225-258" id="footnote-225-258-backlink">258</a></span></p>

      <p class="paragraf-1">Gerçekten de dıştan öyle görünmüyordu ve örgütsel varlığı TKP’den güçlü çevreler TKP’ye katılıyordu. TKP’nin Türkiye’de güçlenmesine bu kadroların, örneğin TSİP’ten ayrılan GSB/Öncü hareketinin çok büyük katkısı oldu. TKP’ye grup, çevre olarak katılanlardan biri, Partizan grubu ise kısa zamanda Türkiye’deki parti örgütlenmesinin neredeyse tüm önemli noktalarını kontrolü altına aldı.</p>

      <p class="paragraf-1">H. Erdal’dan aktarıyorum:</p>

      <p class="Alinti"><span>Bu kuruluş döneminde TKP’ye kendi iç örgütlülüğü ve yönetimi olan bir grup olarak yalnızca bir tek grup katıldı. Bu da artık herkesin, dünya âlemin, dostun düşmanın bütün çıplaklığıyla bildiği Partizan grubudur. Üç kişilik bir yönetimleri vardı. Bunlar uzun süre TKP’ye mesafeli tutum izledikten sonra bu örgütlülükleriyle partiye katıldılar.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-259" id="footnote-225-259-backlink">259</a></span></p>

      <p class="paragraf-1">Partizan grubunun üç kişilik yönetimi Veysi Sarısözen, Nabi Yağcı ve Sıtkı Coşkun’dan oluşuyordu. Sonradan TKP MK üyesi olan Adil Demirci, Şeref Yıldız, Cihan Şenoğuz, Güray Tekin Öz de Partizan grubundandılar.<span class="dipp"><a class="footnote-link" href="7-5_split1.html#footnote-225-260" id="footnote-225-260-backlink">260</a></span></p>

      <p class="paragraf-1">TKP Merkez Komitesi ilk kez 1978’de tam üyeli toplantı yaptı. 1978 yazında TKP Merkez Komitesi şu kişilerden oluşuyordu: A. Saydan (Aram Pehlivanyan), Adil Demirci, Alp Otman, Ali Durak, Aydan Bulutgil, Cihan Şenoğuz, Feridun Aksın, Gönül Dinçer, Güray Tekin Öz, H.Erdal, Haluk Yurtsever, İ. Bilen, Mehmet Bozışık, Metin Gür, Mustafa Demir, Nabi Yağcı, Nihat Akseymen, Ömer Tulgan, Sıtkı Coşkun, Süleyman Çavuşev, Şeref Yıldız, Turgut Metin Öztürkoğlu, Veysi Sarısözen.</p>

      <p class="AARA">Program</p>

      <p class="paragraf-1">1974’te Politbüro tarafından taslak metin olarak hazırlanan, var olan üye ve parti örgütlerine tartışılmak üzere sunulan ve 1977 Konya Konferansı’nda kabul edilerek resmilik kazanan TKP Programı<span class="dipp"><a class="footnote-link" href="7-5_split1.html#footnote-225-261" id="footnote-225-261-backlink">261</a></span> aşırı derecede eklektik ve çelişkili bir programdı. Böyle bir program yazılmasının, başkalarının yanında iki nedeni olduğunu düşünüyorum: Birincisi, SBKP’nin farklı gelişme düzeylerindeki ülkeler için önerdiği, benimsediği programların, hangi kategoride yer aldığına bir türlü karar verilemeyen Türkiye örneğine uydurulması çabasıdır. Türkiye’nin önündeki adımın, kapitalist olmayan yol, ulusal demokratik devrim ve ileri-demokratik devrim olarak üç ayrı kavramla anlatılması bunu gösterir. İkincisi, program taslağı ile ilgili görüş bildiren TKP üye ve örgütlerinin, programın genel çizgisinin doğruluğundan, iç tutarlılığından çok kendi görüşlerini programa sokma çabası içinde oldukları anlaşılmaktadır.</p>

      <p class="paragraf-1">Program bir yandan, Türkiye’nin kapitalist bir ülke olduğundan “militarist klikle bütünleşen büyük burjuvazinin egemenliğinden” söz etmekte (s.9), “Kapitalizm köye tarıma çoktan girmiştir” (16) demekte, öte yandan “büyük burjuva-ağa ikilisinin egemenliğinden” s.18), “toprak ağalığı”ndan (s.29), “Türkiye’nin endüstrileşmesine başlamak”tan dem vurmaktadır (s.42)</p>

      <p class="paragraf-1">Türkiye’nin ekonomik gelişmesi başlığında programda zıt iki görüş yan yana durmaktadır!</p>

      <p class="paragraf-1">Program bir yandan büyük burjuvazinin egemenliğinden söz ederken, aynı cümlede büyük burjuvazinin henüz devleti ele geçirmediği düşüncesine yer verilebilmektedir:</p>

      <p class="Alinti"><span>Memlekette toprak ağalığıyla sarmaşan, emperyalist tekellerle bağlaşan, holdingciliğe, tekelciliğe yükselme, finans-oligarşiye dönüşme, devleti ele geçirme süreci içinde olan ve militarist klikle bütünleşen büyük burjuvazi egemenlik sürüyor. (s.9)</span></p>

      <p class="paragraf-1">“Ulusal burjuvazi”, “orta katmanlar”, CHP konusunda ise Program’dan net bir çizgi, tutum çıkarmak olanaksızdır. Kavramlar tanımsızdır; ulusal burjuvazi kimi zaman orta katmanların içinde sayılmakta, kimi zaman ayrı bir kategori olarak alınmaktadır. Örneğin şu cümleden CHP’nin orta katmanları mı, ulusal burjuvaziyi mi temsil ettiği anlaşılmamaktadır: “Burjuvazinin içinde ayrışma süreci hızlanıyor. Ulusal burjuvazinin, orta tabakaların, işbirlikçi burjuvazi, emperyalizm ve yabancı sermaye ile çelişmeleri, çatışmaları artıyor, sertleşiyor. CHP ile gerici partiler arasındaki boğuşma bu çatışmanın açığa vurulmasıdır.” (s.11)</p>

      <p class="paragraf-1">Program’da bağlaşık yapılacak bir “ulusal” ya da “milli burjuvazi”den söz edilmekte, ancak bundan neyin, kimin kastedildiği genellikle bulanık bırakılmaktadır. İki örnek:</p>

      <p class="paragraf-1">“Ulusal, liberal burjuvazi, halk yığınlarının ve büyük burjuvazi ile çelişkisinin baskısı altında, emperyalizme ve işbirlikçi burjuvaziye karşı direnmek zorunluluğunu zaman zaman duyuyor. Burjuvazinin her iki kolunu ayıran kesin bir duvar yoktur. Ayrışmalar işçi sınıfına karşı birleşmeye de dönüşüyor.” (s.11)</p>

      <p class="paragraf-1">Burada ulusal burjuvazi “liberal” burjuvazidir. Mesafeli ve ikili özelliğine dikkat çeken bir dil kullanılıyor.</p>

      <p class="paragraf-1">Aşağıdaki alıntıda ise başka bir yaklaşım var:</p>

      <p class="Alinti"><span>TKP, ulusal burjuvazinin, emperyalizme, gericiliğe, faşizme karşı her ileri adımını destekler. Ulusal burjuvazinin ilerici politik, sosyal örgütleri ile işbirliği ve ittifaklar kurmak yollarını arar. (s.60)</span></p>

      <p class="paragraf-1">Programda devrim ve devrim aşamaları da son derece bulanıktır. Örneğin devletin yıkılması sosyalizm aşamasına havale edilmektedir. (s.19)</p>

      <p class="paragraf-1">Örnekler çoğaltılabilir.<span class="dipp"><a class="footnote-link" href="7-5_split1.html#footnote-225-262" id="footnote-225-262-backlink">262</a></span> Programda mücadele biçim ve yöntemleri konusunda da birbirini tutmayan formüller yer alıyor. Bir yandan parlamenter yoldan savaş olanaklarının arttığı, parlamentoyu “halkın yararına işleyen bir araç haline getirmek için daha geniş yollar açıldığı” (s. 27) belirtilirken, ilk taslakta olmayan şu cümleler İngiltere Parti Komitesi’nin önerisi üzerine programa giriyor: “TKP, bugünkü halk düşmanı düzeni, işbirlikçi burjuvazinin, emperyalizmin egemenliğini yıkmak, sosyalizme yönelik işçi sınıfının hegemonyasına dayanan ileri demokratik bir düzen kurmak için, parlamento içi, parlamento dışı, zamanın koşullarına, kuvvetler dengesine uygun bir savaş stratejisi ve taktiği uygular. Ve bu savaşlarda her tür yöntemleri, legal-illegal olanakları, örgüt biçimlerini araç ve silahları kullanır.” (s. 27)</p>

      <p class="paragraf-1">Kürt sorunu da, TKP Programı’nın parti içinde ve dışında eleştiri ve tartışmalara konu olan bir başlıktır. Program, Kürt halkını “ulusal azınlık” sayıyor, “ezen ulus”, “ezilen ulus”, “Kürdistan” kavramlarını kullanmıyor, Kürt sorununu Arap, Laz, Çerkez vb. içinde “ulusal azınlıklar sorunu” olarak formüle ediyordu.</p>

      <p class="paragraf-1">Sonuç olarak elde eklektik, çeşitli yönlere esnetilebilir bir Program vardı. Bu eklektik ve her yana çekilebilir program, Atılımın ilk yıllarında TKP’nin güçlenmesini kolaylaştıran bir rol oynadı. Bir ölçü Fransız Komünist Partisi’nin <span class="char-style-override-2">İleri Demokratik Düzen</span>inden, bir ölçü <span class="char-style-override-2">Kapitalist Olmayan Kalkınma Yolu</span> teorilerinden, bir ölçü “devrim” hatta “silah” diyen görüşlerden esinlenen formüllerin yer aldığı bu programda, herkes aradığını buluyordu.</p>

      <p class="paragraf-1">Program ve siyasal çizginin üzerinde bu kadar çok durmamın nedeni şu: 1974’te TKP ilk kez programı ve görüşleriyle toplumsal bir varlık oluyor, binlerce insanın benimsediği bir hareketin görüşleri sokağa çıkıyor, toplumla yüz yüze geliyordu.</p>

      <p class="paragraf-1"><span>Parti içinde ve çevresinde toplanan insanlar siyasal sorunlara net yanıtlar istiyordu. TKP’nin Kürt sorunundaki stratejisi nedir? Kürtler ulusal azınlık mıdır? Türkiye’de işçi sınıfının partileri mi, partisi mi var? TİP, işçi sınıfı partilerinden biri midir? Ulusal Demokratik Cephe (UDC) nedir? Bağlaşıklarımız kimlerdir, UDC’yi CHP ile mi, Kürtlerle mi, devrimci demokratlarla mı kuracağız? TKP’nin CHP’ye, Sosyal Demokrasiye, Kemalizme karşı tutumu nedir? TKP, Atılım döneminde militanlardan, üyelerinden gelen bu tür sorulara doyurucu yanıtlar veremedi. Parti içindeki</span> <span class="char-style-override-2">İşçinin Sesi</span> <span>muhalefetinin ve pratikleşen sorunların basıncıyla yanıtların netleşmesi ise Parti için hayırlı olmadı. 12 Eylül’den 2 yıl önce 1978’de TKP de öteki sol örgütler gibi tüm alanlarda inişe, düşüşe geçti.</span></p>

      <p class="AARA">TKP, işçi sınıfı ve DİSK etkeni</p>

      <p class="paragraf-1">1973 TKP Atılımı’nda DİSK’in, TKP’nin DİSK ile kurduğu ilişkilerin önemli bir rolü olduğu açıktır.</p>

      <p class="paragraf-1">DİSK’in 1967’deki kuruluşundan 12 Mart 1971’e kadar olan dönemini bu kitabın ilgili bölümlerinde kısaca incelemiştik. Bu dönemde DİSK yöneticilerinin önemli bir bölümü parti kurucusu ve üyesi olarak TİP’e yakın bir konumda olmalarına rağmen TİP ile DİSK arasındaki ilişkiler hiçbir zaman organik, içsel bir karakter kazanamadı. “Sendikacılar” TİP yönetiminde “işçi kesimi” olarak yer aldılar; ancak partideki duruşları iğreti, TİP karar ve oluşum süreçlerine katkıları sınırlıydı. TİP de, seçim çalışmalarına endeksli bir parti olarak işçi sınıfı içinde, fabrikalarda, hatta sendikalı işçiler, temsilciler arasında örgütlenmeyi hiçbir zaman öncelikli işi saymadığı gibi, sendikal sorunlarla da parti olarak ilgilenmedi. İki örgütün yakınlığı, ekonomik ve siyasal mücadele alanlarını yakınlaştırmadığı gibi, “sendikalar ekonomik mücadele örgütüdür”, “parti siyasal mücadele örgütüdür” biçimindeki kaba “işbölümü” birbirinin işlerine karışmamak türünden bir zımni uzlaşma biçimini aldı. Öte yandan, DİSK’in işçi hareketi içinde çekim merkezi haline geldiği, aşağıdan bir dinamizmle işçilerin DİSK’e yöneldiği 1968-70 yıllarında TİP ideolojik-siyasal bir kriz yaşıyor ve güçten düşüyordu. Bu dönemde, TİP içinde kalan DİSK’li sendikacılar Mehmet Ali Aybar’ın yanında yer aldılar ve etkisizleştiler.</p>

      <p class="paragraf-1">DİSK’in 1975 Mayıs’ında toplanan 5. Kongresi ile 6. Kongre’nin yapıldığı Aralık 1977 tarihleri arasındaki 2,5 yıllık dönemde TKP DİSK yönetiminde etkili oldu; bu ilişki belli bir dönem hem DİSK’in gelişmesine, hem de TKP 1973 Atılımı’nın işçi sınıfı içinde taban bulmasına yardım etti. 1977’de DİSK’te örgütlü işçi sayısı yarım milyonu buluyor, Kemal Türkler 1 Mayıs 1977 konuşmasında “1 milyonluk DİSK için ileri!” diyordu. TKP de kendisini Türkiye’de yoktan var etme yolundaki en önemli gelişmeyi bu yıllarda kaydetti.</p>

      <p class="paragraf-1">Bu genellemenin ötesinde en başından birkaç noktanın altını çizmekte yarar var.</p>

      <p class="paragraf-1">Birincisi, TKP 1974-1978 döneminde yalnız DİSK üyesi işçiler arasında değil, Türk-İş üyesi işçiler de içinde olmak üzere tüm işçi sınıfı ve küçük burjuva katmanlar üzerinde siyasal bir etki ve örgütlülük yaratmayı başardı. Ne yazık ki elimizde TKP üyelik bilgileri, üye bileşiminin sınıf profili ile ilgili veriler yok. <span class="dipp"><a class="footnote-link" href="7-5_split1.html#footnote-225-263" id="footnote-225-263-backlink">263</a></span> Ama birçok elle tutulur, gözle görünür kanıt, TKP’nin önemli sanayi merkezlerinde ve tüm işkollarında seslenebileceği ve örgütleyebileceği bir işçi tabanı yarattığını gösteriyor.</p>

      <p class="paragraf-1">TKP, Türkiye Mimar Mühendis Odaları Birliği(TMMOB), Türkiye Teknik Elemanlar Birliği (TÜTED), Tüm Sağlık Elemanları Derneği (TÜSDER) vb. demokratik meslek ve kitle örgütlerinde etkili olduğu gibi, Köy-Koop, Ege Köy-Der, Barış Derneği gibi örgütlenmeler de esas olarak TKP inisiyatifiyle oluşturulup geliştirildi.</p>

      <p class="paragraf-1"><span>İkincisi, TKP’nin DİSK içindeki etkisini, önemli olmakla birlikte, yalnızca ve başlıca TKP üyelerinin DİSK uzman kadrolarına atanmasına bağlamak, bu kadroların neden başka bir hareketten değil de TKP’den devşirildiği sorusunu yanıtsız bıraktığı, TKP etkisini bir tür sızma hareketine bağladığı için yüzeysel bir yaklaşımdır. Esas neden, TKP 1973 Atılımı’nın işçi sınıfının yönelişlerine ve o günkü DİSK yönetiminin gereksinmelerine denk düşmesidir. 1970’li yıllarda Almanya’da bulunan, yurtdışındaki TKP canlanmasından etkilenmiş olan İbrahim Güzelce’nin DİSK Genel Sekreterliğine seçilmesi, TKP’nin Türkiye’deki “1 nolu” kişisi ve 5 kişilik TKP Politbürosunun Türkiye’deki tek üyesi olan Aydın Meriç’in DİSK genel sekreter yardımcılığına atanması, başta Maden-İş olmak üzere DİSK’e bağlı sendikalardaki uzmanlıklara TKP’lilerin getirilmesi hiç kuşku yok, TKP’nin DİSK üzerinden siyasal etki ve eylem gücü kazanmasına çok önemli katkılar yapmıştır. Öte yandan, doğuşu ve gelişmesi, TİP kişiliğinde Türkiye sosyalist hareketiyle özgün bir ilişki üzerinden biçimlenen DİSK açısından yeniden yükselmekte olan sol/sosyalist hareketle yeni dönemde nasıl bir bağ kuracağı kritik bir konuydu. DİSK yöneticilerinin TKP’ye yönelmelerine bu açıdan da bakmak gerekir. 1975’li yıllar DİSK’in kurulduğu yıllardan farklıydı. Bu durumu ve DİSK yöneticilerinin TKP’ye yöneliş nedenlerini Aydınoğlu şöyle anlatıyor:</span></p>

      <p class="Alinti"><span>Sol çok parçalıdır ve yakın bir gelecekte birleşeceğinin hiçbir işaretini vermemektedir. Bu durumda kuruluşundan itibaren kendisini solla özdeşleştirmiş bir sendikal merkezin, mevcut sol hareketle ilişkisine yeni bir biçim vermesi gerekmektedir. Bu koşullarda DİSK yöneticilerine, sendikal hareketin aydın ihtiyacını karşılamak üzere TKP çevresinden aydınlara başvurmak mantıklı ve tutarlı gözükmüş olmalıdır. Öte yanda TKP’yi yıllardır hiçbir şey yapmadan varlığını sürdürmüş bir siyasal sekt olarak –üstelik ülke dışında bir siyasal sekt olarak– gördükleri için, bu ilişkinin fazla bir risk taşımayacağını düşünmüş olabilirler.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-264" id="footnote-225-264-backlink">264</a></span></p>

      <p class="paragraf-1">Bu, nedenlerden biri olabilir. Yine de, DİSK yöneticilerinin TKP’ye yaklaşmalarını, işbirliği yapmalarını kanımca yalnızca bu nedene bağlamak eksik kalır. İkinci TİP’i kuranlarla DİSK sendikacıları arasında birinci TİP döneminden gelen sorunlar, Sovyetler Birliği’nin etkisi, TKP Atılımı’nın DİSK’e ve işçi sınıfı içinde çalışmaya öncelik vermesi, İbrahim Güzelce gibi önemli ve saygın bir sendikacının en azından TKP sempatizanı olması türünden nedenler de etkili olmuştur. Örneğin, Kemal Türkler’in 1977 1 Mayıs konuşmasındaki şu sözleri DİSK üzerindeki Sovyet etkisinin açık anlatımıdır: “Ulusal Kurtuluş Savaşları’nın ve uluslararası işçi hareketinin en başta gelen destekçisi olan sosyalist ülkelerin barış saldırısı ve çok yönlü başarıları emperyalist saldırganlığı frenliyor. Kalıcı ve sürekli bir dünya barışı için verilen savaşım ilerleyip güçlendikçe savaş doğuran emperyalist, şoven ve militarist merkezlerin gerilemesi hızlanıyor.”<span class="dipp"><a class="footnote-link" href="7-5_split1.html#footnote-225-265" id="footnote-225-265-backlink">265</a></span></p>

      <p class="paragraf-1">Aynı konuşmada Kemal Türkler TKP Merkez Organı <span class="char-style-override-2">Atılım</span>’ın formülasyonuyla, “Sosyalizme açılan ileri demokratik düzen” için çalışma çağrısı yapmıştır.</p>

      <p class="paragraf-1">TKP 1973 Atılımı’yla, genel olarak işçi sınıfı içinde, özel olarak da DİSK tabanındaki işçiler arasında küçümsenmeyecek bir etki ve örgütlülüğe erişti.</p>

      <p class="paragraf-1">Kemal Türkler, DİSK Yürütme Kurulu’nun 25.07.1977 tarihli kararı ve TKP’nin çağrısı doğrultusunda, 28 Temmuz 1977’de yaptığı uzun bir konuşma ile Ulusal Demokratik Cephe (UDC) çağrısı yaptı.<span class="dipp"><a class="footnote-link" href="7-5_split1.html#footnote-225-266" id="footnote-225-266-backlink">266</a></span></p>

      <p class="paragraf-1">TKP ile DİSK yönetiminin yakınlaştığı 1975-1977 döneminde, bu yakınlaşma iki tarafı da güçlendirdi. TKP etkisi, DİSK’in siyasallaşmasına; DİSK’in açtığı kanallar da TKP’nin işçi sınıfı içinde örgütlenmesine ve etki kurmasına yardım etti. TKP örgütlülüğü, deyim yerindeyse “aşağıdan” birçok işyerinin DİSK’e kazandırılmasında etkili oldu.</p>

      <p class="paragraf-1">TKP Atılım yıllarında, daha önce kendisinin ve başka hiçbir partinin ulaşamadığı ölçülerde işçi sınıf içinde örgütlendi. İşçi sınıfının siyasallaşmasına, komünizmin sınıf ve toplum içinde meşrulaşmasına önemli katkılar yaptı.</p>

      <p class="paragraf-1">DİSK’in siyasallaşması da TKP etkisinden ayrı düşünülemez.</p>

      <p class="paragraf-1">Öte yandan, TKP tüm eksiklik ve sorunlarını işçi hareketine de taşıdı. Programındaki, siyasal çizgisindeki belirsizlik ve tutarsızlıklar, pratik siyasetindeki pragmatik iniş çıkışlar, sendikal hareket içinde ilkeleri ve sosyalist konumları güçlendirmekten çok günlük dengeleri gözeten taktikler, süreç içinde hem kendisine, hem de işçi ve sendikal harekete önemli zararlar verdi.</p>

      <p class="paragraf-1">Fabrikalardaki, işyerlerindeki parti örgütlenmeleri sendikal koşul ve önceliklerin üstbelirleyici olduğu bir içerikte yürütüldü. Birçok yerde ve durumda işyerini DİSK’e bağlı sendikaya geçirme çalışması her şeyi belirleyen bir hedef haline getirildi. DİSK’in işçi sınıfı tabanında güven yarattığı bir dönemde, “referandum” hakkını, DİSK’te örgütlenmeyi savunmak yanlış değildi. Yanlış olan parti çalışmasının sendikal çalışmalara endekslenmesiydi.</p>

      <p class="paragraf-1">DİSK’in yükseliş yıllarından sonra gelen durgunluk ve yalpalama dönemlerinde, sendikal koşullara gereğinden fazla bağlanmış parti örgütlenmeleri de mevzi kaybetti.</p>

      <p class="paragraf-1">TKP işçi hareketini izlediği çizginin sonucu olarak reformist ve oportünist eğilimleri güçlendiren bir içerikte siyasallaştırdı.</p>

      <p class="paragraf-1">Sınıf içinde güçlenmekte olan CHP tipi sosyal demokrat eğilime karşı komünistlerin, sosyalistlerin, devrimcilerin bağlaşık ve dayanışmasını gözetmek yerine CHP ile işbirliği yapıp bu kesimleri tasfiye yoluna gitti. Kendi bindiği dalı kesti; DİSK’i ve işçi sınıfını CHP’ye, Ecevit mavisine itti. Sendika yönetimlerine ortak olmak arayışı, tabandaki militan işçi hareketine yabancılaşmayı getirdi. TKP eğilimi ve denetimi dışında kalan solcu sendikacılar, sevilen işçi önderleri tasfiye edildi.</p>

      <p class="paragraf-1">Sonuç olarak, Türkiye sendikal hareketinin ilerici/devrimci geleneğini temsil eden DİSK CHP’ye teslim edildi.</p>

      <p class="AARA">Eylemleri</p>

      <p class="paragraf-1">TKP, kendi örgütlülüğü, yandaş örgütleri ve DİSK içindeki etkinliğiyle etkili bir eylem gücüne ulaştı.</p>

      <p class="paragraf-1">Dönemin önemli eylemlerinin öyküsü, TKP yükseliş ve düşüşünün de öyküsüdür.</p>

      <p class="AARA">1 Mayıslar, 1 Mayıs Komiteleri</p>

      <p class="paragraf-1">1 Mayıs 1976 DİSK’in çağrısıyla İstanbul Taksim Meydanı’nda kimi verilere göre 150 bin, kimilerine göre 400 bin kişinin katıldığı yürüyüş ve mitingle kutlandı.<span class="dipp"><a class="footnote-link" href="7-5_split1.html#footnote-225-267" id="footnote-225-267-backlink">267</a></span> Devlet provokasyonu sonucu 37 emekçinin yaşamını yitirdiği, çok sayıda insanın yaralandığı 1 Mayıs 1977 yürüyüş ve mitingine çok daha büyük bir kalabalık katıldı. 1 Mayıs 1978, buna rağmen hemen hemen aynı kitlesellikle gerçekleştirildi. Mitingde “Yaşasın 1 Mayıs”, “Faşizme geçit yok!”, “TKP’ye özgürlük”, “Atılım bizimle!” pankartları açıldı. TKP 1 Mayıs 1978’e belirgin biçimde damgasını vurdu.</p>

      <p class="paragraf-1">1974’te TSİP’i kuranlar arasında yer alan ve sonra TKP’ye katılan Oya Baydar’ın şu sözleri 1 Mayıs’lardaki TKP etkisini iyi anlatmaktadır: “Yıllardır olmamış bir şey, işçiler var. Bizim bir saplantımız, enternasyonalizm ise, diğeri de işçi. İşçilerin olduğu yer iyidir… Özeleştirilerimizi hep, işçi yok partilerde diye yaptığımızdan, birden o kadar işçiyi görünce, bir de o zaman TKP Maden-İş ve DİSK’i epeyce ele geçirmişti, bu da çekici oldu. 1 Mayıs 1976 herkesi TKP’ye çeken bir faktördü.”<span class="dipp"><a class="footnote-link" href="7-5_split1.html#footnote-225-268" id="footnote-225-268-backlink">268</a></span></p>

      <p class="paragraf-1">1 Mayıslar, öncesiyle ve sonrasıyla bu yıllarda çok önemli bir eylem odağıydı. Aylar öncesinden 1 Mayıs Komiteleri oluşturuluyor, komiteler üzerinden Parti’nin doğrudan ulaşamadığı çok geniş bir kesim içinde yoğun propaganda ve örgütlenme yürütülüyordu. Türkiye’nin her yerinden İstanbul’daki 1 Mayıs’a etkili ve yaygın katılım için birim birim, fabrika fabrika kurulan 1 Mayıs Komiteleri kendi inisiyatifleriyle propaganda, örgütlenme, maliye, güvenlik, ulaşım gibi eylemin başarılı olması için gerekli tüm başlıklarda araç ve çözümler üretiyorlardı. Türkiye’nin çeşitli yerlerinden İstanbul’daki 1 Mayıs’a katılmak için yüzlerce otobüsün örgütlenmesi, pankartların hazırlanması vb. büyük ve son derece katılımcı bir örgütlülük demekti. Parti örgütleri, bu 1 Mayıs çalışmaları sırasında ciddi açılım yapıp yeni kazanımlar elde ediyorlardı. Bunun sonucu olarak da Türkiye’deki Parti örgütleri, 1 Mayıs Komiteleri’nin sürekli kılınmasını istediler.</p>

      <p class="paragraf-1">Bu taleplerin de sonucu olarak, kimi Merkez Komite üyeleri tarafından 1 Mayıs Komiteleri’nin, Can Güvenliği Komiteleri’ne dönüştürülmesi önerildi. Can Güvenliği Komiteleri aslında 1977 Konferansı’ndan sonra İ.Bilen’in kapanış konuşmasında “<span class="char-style-override-2">Barikata çıkacağız</span>”, “<span class="char-style-override-2">Halkımızın can güvenliğini koruyacağız</span>” biçiminde ifade edilmişti. <span class="char-style-override-2">Can güvenliği</span> talebi o gün çok önemli bir talepti. Unutmamak gerekir, cunta 1980’de ülkede can güvenliğini sağlamak gerekçesiyle geldi. Can güvenliği, gerçekten herkesi doğrudan ilgilendiren bir sorundu. İşçilerin, emekçilerin, öğretmenlerin, siyasi mücadelenin içinde olan hiç kimsenin can güvenliği yoktu. Fabrikalara, işyerlerine, okullara yerleştirilmiş Can Güvenliği Komiteleri oluşturulması, 1 Mayıs Komiteleri’nin ileriye doğru sıçratılarak daha etkili ve kalıcı bir örgütlülüğe dönüşmesi anlamına gelecekti.</p>

      <p class="paragraf-1">Parti yayınlarında ve MK açıklamalarında can güvenliği konusu bu çerçevede ele alınıp propaganda edildi.</p>

      <p class="paragraf-1">5 Ekim 1978’de TKP’nin Sesi Radyosu’ndan şöyle sesleniliyordu:</p>

      <p class="Alinti"><span>İşçi sınıfı, emekçi yığınlar, hükümet can güvenliğini sağlamıyor diye faşist komandoların, faşist terör gruplarının, Maocu provokatörlerin saldırı ve provokasyonları karşısında eli kolu bağlı mı kalacaktır? Elbette kalmayacaktır. Halk, kendi güvenliğini kendisi sağlamak zorundadır. Bunun için örgütlenmek, en geniş yığınları bu savaşa kazanmak, direnişlere ulusal boyutlar kazandırmak gerek.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-269" id="footnote-225-269-backlink">269</a></span></p>

      <p class="paragraf-1">Aynı günlü TKP Merkez Komitesi Bildirisi:</p>

      <p class="Alinti"><span>Böylesi bir ortamda faşist teröre karşı can güvenliğini sağlamak, demokratik hakları korumak görevini işçi sınıfı, halkımız kendisi üstlenecek, bunun için örgütlenecek, yeni savaş örgütleri kuracaktır.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-270" id="footnote-225-270-backlink">270</a></span></p>

      <p class="paragraf-1">6 Ekim 1978 <span class="char-style-override-2">TKP’nin Sesi</span>:</p>

      <p class="Alinti"><span>Can güvenliğini sağlamak için ilk adım yığınsal, örgütlü, disiplinli, yürüyüş, miting ve protesto gösterilerine girişmektir. Bu amaçla eylem birliği hiçbir gerekçeyle geri atılamaz, üstünden atlanamaz. Gösteri yürüyüşlerinin güvenliğini sağlamak, gösterilerin başarıyla yürütülmesi için zorunluluktur. Bu, örgüt ister. Bunların niteliği koruyucu ekipler, birliklerdir. İşçilerin emekçilerin 1 Mayıs’larda, öteki grev ve direnişlerde bu yolda deneyimleri vardır. Fabrikalarda kurulan Savunma Komiteleri o eylemlerde faşist saldırganları geriletti, caydırıcı rol oynadı, yaratılmak istenen yılgınlığı kırdı. Fabrikalarda, semtlerde genç, aktif işçilerden, emekçilerden kurulan böylesi koruma ekipleri bugün de yığın savaşlarında, eylemlerinde aynı rolü oynayabilir… Halkın can güvenliğini korumak savaşımının ön sıralarında yer almak, komünistlerin devrimci görevidir. Komünistler, bu savaşta da örgütleyicilik, özverililik, atılganlık, disiplinlilik örnekleri olacaklardır.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-271" id="footnote-225-271-backlink">271</a></span></p>

      <p class="paragraf-1">Bunlar söylendi; ancak pratikte işler başka türlü gelişti.</p>

      <p class="paragraf-1">Ege ve Marmara dışında Can Güvenliği Komiteleri kurma yönünde bir çalışma olmadı. Daha sonra, nerede verilen hangi kararın sonucu olduğunu MK üyelerinin bile bilmediği bir oldubittiyle, 1 Mayıs Komiteleri’nin “<span class="char-style-override-2">Barış ve Demokrasiyi Koruma Komiteleri</span>”ne dönüştürüldüğü duyuruldu. Bu komitelere İstanbul’da CHP afişlerini yapıştırmak türünden görevler verildi.</p>

      <p class="paragraf-1">1 Mayıs’ın 1979’da İzmir’e, 1980’de Mersin’e taşınması, işçi hareketinin ve TKP’nin inisiyatif yitirdiğinin çıplak kanıtlarıdır.</p>

      <p class="paragraf-1">Burjuvazi 1 Mayıs’ı bizden 12 Eylül’den önce aldı. Türkiye işçi sınıfı ve sol hareketi Taksim 1 Mayıs alanını 1979’da yitirdi.</p>

      <p class="paragraf-1">TKP ve artık CHP’li DİSK yöneticilerinin bu simgesel ve sınıfsal anlamı büyük kazanımın, direnmeden, mücadele edilmeden terk edilmesindeki rolleri ve sorumlulukları herkesinkinden büyüktür.</p>

      <p class="AARA">DGM eylemi</p>

      <p class="paragraf-1">1976 DGM direnişi, dönemin ve TKP’nin yine DİSK’le birlikte gerçekleştirdiği en önemli eylemlerinden biri oldu.</p>

      <p class="paragraf-1"><span>Anayasa Mahkemesi’nin 11 Ekim 1975’te iptal ettiği Devlet Güvenlik Mahkemeleri Yasası’nın Milliyetçi Cephe iktidarı tarafından yeniden yasalaştırılmak istenmesi üzerine DGM’leri “sınıf mahkemeleri”, “sıkıyönetimsiz sıkıyönetim” olarak değerlendiren DİSK Yönetim Kurulu ve Başkanlar Kurulu 16 Eylül 1976’da bir bildiri ile, MC iktidarının “anayasal ve demokratik yoldan düşürülmesine ve halktan yana bir iktidarın kurulmasına kadar tüm ülkede Genel Yas” ilan etti. 16 ve 17 Eylül’de Genel Yas fiilen genel greve dönüştü. İstanbul, Bursa, İzmir, Ankara, Adana, Antalya, Mersin, Balıkesir, Kayseri, Diyarbakır, Sakarya’da on binlerce işçi iş bıraktı. Ereğli Demir Çelik, İpraş ve Aliağa Rafinerileri, Pirelli, Good Year, Renault, Tofaş’ta üretim durdu. Ankara ve İstanbul’da temizlik işçilerinin de greve katılmasıyla günlük yaşam felç oldu.</span><span class="dipp"><a class="footnote-link" href="7-5_split1.html#footnote-225-272" id="footnote-225-272-backlink">272</a></span> <span>DGM eylemi tüm örgütlü kesimlerden destek gördü. TÖB-DER, TÜM-DER, TÜS-DER, TMMOB gibi birçok kuruluş, Türk-İş içinden Harb-İş, Yol-İş, Petrol-İş DGM direnişine destek verdiler. 20 Eylül günü toplanan DİSK Yürütme Kurulu, “tabanın söz ve karar sahibi olması ilkesi çerçevesinde durumun yeniden değerlendirilmesi” yönünde bir karar alarak bunu işçilere duyurdu.</span> <span class="dipp"><a class="footnote-link" href="7-5_split1.html#footnote-225-273" id="footnote-225-273-backlink">273</a></span></p>

      <p class="paragraf-1">DGM direnişi amacına ulaştı. Yeni DGM Yasası çıkarılamadı. DGM’ler 11 Ekim 1976’da kaldırıldı. “DGM direnişi”, 15-16 Haziran’dan sonraki en önemli ve etkili siyasal içerikli direnişti. Başarılı bir genel grev uygulamasıydı.</p>

      <p class="AARA">MESS grevleri</p>

      <p class="paragraf-1">Türkiye Metal Sanayicileri Sendikası (MESS) ile yaşanan uyuşmazlık sonucu Maden-İş’e bağlı işyerlerinde yürütülen grev dönemin DİSK ve TKP açısından bir başka önemli mücadele-eylem pratiğidir.</p>

      <p class="paragraf-1">9 ay süren toplu iş sözleşmelerinin uyuşmazlıkla sonuçlanması üzerine 30 Mayıs 1977’de Maden-İş 31 işyerini ve 10 bin işçiyi kapsayan grevi başlattı. Uyuşmazlık toplam 40 bin işçiyi ilgilendiriyordu. Türkiye İşverenler Sendikası (TİSK) 1976 Temmuz’unda “ilkeler”ini açıkladı ve grup sözleşmesi dayattı. Açıklamada ilkeler ve istenenler şöyle ortaya konuyordu:</p>

      <p class="Alinti"><span>Sağlıklı bir ekonomi için, işçi ücretlerinin artış hızının mantıklı ölçüler içinde sınırlandırılması; sosyal hakların bugün gelinen düzeyde tutulması; kıdem tazminatı, yıllık izinler ve çalışma saatlerinin ise yasaların çizdiği sınırlar içinde dondurulması...</span><span class="dipp" style="font-size:0.9em;"><a class="footnote-link" href="7-5_split1.html#footnote-225-274" id="footnote-225-274-backlink">274</a></span></p>

      <p class="paragraf-1">Maden-İş, DİSK ve TKP grevlere yurt içinden ve yurtdışından etkili bir dayanışma ve destek sağladılar. MESS 17 Ekim 1977’de 4500 işçiyi kapsayan lokavt ilan etti. Kısa süre içinde üretimin durduğu işyeri sayısı 43’e, grevdeki işçi sayısı 15.758’e çıktı. 3 Şubat 1978’de Ereğli Demir Çelik hariç anlaşma sağlandı. Ücret zammı, ikramiye, sosyal haklarda artış kabul edildi. MESS DGM direnişi nedeniyle işten çıkarılanları almayı reddetti; tazminat ödenmesini ve kara listeden çıkarılmalarını kabul etti. Tüm toplu sözleşmelerin 1 Eylül 1979’da bitmesi, yani grup sözleşmesi kabul edilmiş oldu. Özellikle bu son iki nokta, grevin Maden-İş açısından başarısızlıkla sonuçlanması anlamına geliyordu.</p>

      <p class="paragraf-1">MESS grevleri, o tarihe kadar sürekli yükseliş içinde olan, DGM direnişinde olduğu gibi yalnız ekonomik değil siyasal bir etkinlik ve yaptırım gücü geliştiren işçi sınıfı hareketinin düşüşe geçtiği bir kırılma noktasıdır. DGM direnişinde işten atılan işçilerin geri alınması isteminden vazgeçilmesi son derece önemli bir konum kaybıydı. TKP ve DİSK’in bu en kritik işkolundaki öncü güçlerini oluşturan binlerce işçinin kıdem tazminatını alıp esnaflaşmalarının yalnız bu işkolunu değil, Türkiye işçi sınıfının tümünü ilgilendiren yıkıcı sonuçları oldu.</p>

      <p class="paragraf-1">1980’de ikinci kez greve gidildi. 18 Mart’ta Maden-İş, uyuşmazlık olan tüm işyerlerinde (108 işyeri/30 bin işçi) grev ilan etti. Bakanlar Kurulu grevleri erteledi.</p>

      <p class="paragraf-1">Demirel hükümeti “24 Ocak Kararları” diye bilinen ekonomik programı benimsedi ve bu programın uygulanmasında birinci derecede yetkili olarak MESS başkanı Turgut Özal’ı başbakanlık müsteşarlığına getirdi.</p>

      <p class="paragraf-1"><span>Başbakanlık Toplu Sözleşme Koordinasyon Kurulunca hazırlanan, Türkiye Odalar Birliği, TİSK gibi kuruluşlara gönderilen genelgede aynen şunlar vardı: “Toplu sözleşmelerde ek mali yükümlülükler getirecek yeni kalemler yer alamaz; işçilerin yönetime katılmaları mümkün değildir; daha önce toplu sözleşmelerde yer almış böyle bir madde varsa istişari olarak değiştirilecektir; yıllık izin süreleri artırılamaz; haftalık çalışma saatleri indirilemez…”</span><span class="dipp"><a class="footnote-link" href="7-5_split1.html#footnote-225-275" id="footnote-225-275-backlink">275</a></span></p>

      <p class="paragraf-1">12 Eylül gelişini 24 Ocak’ta belli etmişti.</p>

      <p class="paragraf-1">22 Temmuz 1980’de Kemal Türkler öldürüldü.</p>

      <p class="paragraf-1">İkinci MESS grevleri 12 Eylül’le yasaklandı.</p>

      <p class="AARA">1980 Tariş</p>

      <p class="paragraf-1">1980 Ocak ayında patlak veren Tariş eylemi, işçi sınıfının 12 Eylül’den önceki son çıkışlarından biriydi. İşçi hareketindeki inişin ve TKP yönetiminin, uzlaşmacı oportünist bir çizgide işçi hareketinden kopuşunun son belgesi oldu.</p>

      <p class="paragraf-1">Tariş direnişini buraya, TKP ile ilgili bölümün sonuna almam yanlış anlaşılmamalıdır. Tariş direnişi birazdan özetle vermeye çalışacağım gibi, TKP inisiyatifinde gelişen bir hareket değildi. Tersine TKP’nin kendi dışındaki dinamiklerle oluşan bu direniş karşısındaki tutumu pasif ve olumsuz oldu.</p>

      <p class="paragraf-1">Ege bölgesinin tarımsal ürünlerine dayalı iplik, üzüm, zeytinyağı, kolonya, incir gibi sanayi birimlerinden oluşan Tariş kompleksi, hukuken binlerce üretici ortağa dayanan bir kooperatif olmakla birlikte, yönetimi büyük toprak sahipleriyle tarım kapitalistlerinin elindeydi ve fabrika yöneticileri de sanayi bakanlığınca atanıyorlardı. 8000 civarında işçinin çalıştığı Tariş’e bağlı işletmeler 1. ve 2. MC hükümetleri döneminde yoğun faşist kadrolaşmaya sahne olmuş, CHP’nin iktidara gelmesinden sonra sol ve sosyalist işçi gruplarının da katkısıyla faşistler tasfiye edilmiş, ancak 3. MC’nin kurulmasıyla birlikte bu kez sol ve sosyalist eğilimli işçilerin atılarak, kadroların yeniden faşistlerle doldurulması gündeme gelmişti. Bakanlık ilk etapta 300 işçinin işten çıkarılması talimatını uygulamayan genel müdürü görevden aldı. İçişleri Bakanlığı’nın 14 Ocak 1980’de İzmir Valiliğine Tariş’te “suç odaklarının ortaya çıkarmak” ve yakalamak için 22 Ocak’ta operasyon başlatılması direktifini vermesiyle sabahın erken saatlerinde yüzlerce polis ve jandarma arama yapmak üzere iş araçları ve polis panzerleriyle fabrikalara saldırdı. İplik fabrikası işçileri polisi fabrikaya sokmayarak direnişe geçtiler.</p>

      <p class="paragraf-1">Direniş kısa zamanda, tüm Tariş işletmelerine yayıldı; orada da kalmayıp İzmir’in emekçi semtlerinde sokak ve barikat çatışmalarına ilerledi. İlk anda polis ve jandarmanın girdiği fabrikalarda da barikatlar kuruldu. Bayraklı, Soğukuyu, Naldöken, Alaybey, Darağacı, Karabağlar, Altındağ, Kahramanlar ve daha birçok semtte barikatlar kuruldu. Gültepe halkı, polis ve ordu kuşatmasına karşı direndi. Çiğli’de kurulan barikatlar ancak, uzun çatışmalardan sonra aşıldı. Öğrenciler ve yukarıda bir bölümü sayılan emekçi semtlerin emekçileri kadın erkek işçileri desteklediler. Direnişler, ancak çevre illerden getirilen takviyelerde geriletilebildi.</p>

      <p class="paragraf-1">DİSK yöneticilerinin pasif ve eylemleri durdurmak isteyen tutumu nedeniyle, Tariş eylemine, tüm Türkiye çapında işçi tabanından gelen isteklere rağmen Türkiye’nin başka yerlerinden destek verilmedi.</p>

      <p class="paragraf-1"><span>DİSK’in bu eylemdeki tutumu olumsuz anlamda ibret verici oldu. Aradan geçen yıllarda DİSK’in CHP’lileştirilme süreci tamamlanmıştı. DİSK Başkanı, aynı zamanda CHP milletvekili olan Abdullah Baştürk, işçilere “provokasyona” gelmeme uyarısı yaptı. DİSK, eylemin durdurulması için çalıştı. DİSK’in görevlendirdiği, Tekstil-İş başkanı Rıdvan Budak, DİSK Başkanvekili Rıza Güven ve Gıda-İş Başkanı Mehmet Mıhlacı’dan oluşan bir heyet fabrikaları dolaşarak işçileri eylemden vazgeçirmeye çalıştılar. İşçiler, bu sendikacıları, “direnişi kıranın kafasını kırarız” diye karşıladılar. Ne var ki, bu heyetten Rıdvan Budak, önce Tekstil-İş Çiğli yöneticilerini görevden aldı ve direnişin odağı iplik fabrikasında yapılan toplantıda, “DİSK ilkesini benimseyenler, benimsemeyenler”, “genel grev isteyenler, istemeyenler” biçimindeki danışıklı ve son derece şaibeli bir oylamanın sonunda, bu oylama sonuçlarının direnişin sona ermesi anlamına geldiği yorumunu yaptı. Bu oldubitti üzerine, yalnız ve öndersiz kalan işçiler daha fazla direnemediler. 31 Ocak’ta direniş sona erdi. Yüzlerce işçi işten atıldı, gözaltına alındı.</span></p>

      <p class="paragraf-1">1980 Ocak ayının genel Türkiye ve sol hareket ortamı, Tariş direnişinin yükselişinin ve kırılışının koşullarının genel çerçevesini oluşturmuştur: Demirel başkanlığındaki 3. MC’nin kuruluşunun getirdiği faşist-antifaşist kamplaşma, devlet içindeki faşist kadrolaşma ve bunun doğurduğu tepkiler, sosyalist ve devrimci hareketin, şiddetli ve yer yer yığınsal sınıf mücadelelerinin yaşandığı on yıllık bir dönemin sonunda düşünsel, siyasal ve örgütsel bakımdan yorgun ve ne yapacağını bilemez bir durumda olması vb… Bu koşullarda, Tariş direnişinin daha farklı bir sonuca varması neredeyse olanaksızdı.</p>

      <p class="AARA">Örgütlenme, yığın etkisi</p>

      <p class="paragraf-1">1976 ile 1980 arasındaki 4 yılda TKP Türkiye’nin birçok yerinde, işçi sınıfı, gençlik, kadın ve aydınlar arasında örgütlendi ve örgütlülüğünden de büyük bir yığın etkisi yarattı.</p>

      <p class="paragraf-1">Parti örgütlenmesi, önemli bölgelerde ilk hareket üsleri kurulduktan sonra, genellikle bir MK üyesinin yönetiminde Türkiye’nin 7 ana yöresinde “Yöre Komiteleri” kurularak gerçekleştirildi. Yöre Komitelerinin altında, il, ilçe komiteleri ve temel örgütler yer alıyordu.</p>

      <p class="paragraf-1">TKP üye sayısı ile ilgili doğru ve yazılı kaynak bulunmuyor.<span class="dipp"><a class="footnote-link" href="7-5_split1.html#footnote-225-276" id="footnote-225-276-backlink">276</a></span></p>

      <p class="paragraf-1">İlerici Gençler Derneği (İGD) ve İlerici Kadınlar Derneği (İKD) gibi yan örgütlerde binlerce kişi örgütlendi. Kuruluşundan bir yıl sonra İKD’nin üye sayısı 1500, 1978’de yapılan II. Genel Kurul’da ise 12 bin olarak açıklandı.<span class="dipp"><a class="footnote-link" href="7-5_split1.html#footnote-225-277" id="footnote-225-277-backlink">277</a></span> TÖB-DER başta olmak üzere, çeşitli meslek örgütlerinde, demokratik kitle örgütlerinde TKP etkisi duyuldu.</p>

      <p class="paragraf-1">1 Mayıs ve benzeri etkinliklerin gösterdiği gibi TKP on binlerce insanı harekete geçirebiliyordu.</p>

      <p class="paragraf-1">TKP’nin CHP’li milletvekilleri ve TSK içinde de ilişki, üye ve çalışmaları vardı.</p>

      <p class="AARA">Yayınlar</p>

      <p class="paragraf-1">TKP’nin yurtdışında çıkan yayınları: <span class="char-style-override-2">Atılım, Durum Bülteni, Yeni Çağ, Kurtuluş ve İşçinin Sesi</span>’ydı. 1975’ten sonra TKP’nin kendine ait ilk matbaası İngiltere’de kurulmuş, <span class="char-style-override-2">Savaş Yolu, Günümüzde TKP</span> kitaplarını, <span class="char-style-override-2">TKP Program ve Tüzüğünü</span>, çeşitli broşürleri basmaya başlamıştı.</p>

      <p class="paragraf-1">1975 ile 1978 arasında İstanbul’da, İzmir’de, İç Anadolu’da, Marmara’da TKP’nin Atılım basan yeraltı matbaaları vardı.</p>

      <p class="paragraf-1">Türkiye’de aylık <span class="char-style-override-2">Ürün Sosyalist Dergi</span>, haftalık <span class="char-style-override-2">Savaş Yolu</span>, <span class="char-style-override-2">Güneşli Dünya</span>, <span class="char-style-override-2">Barış ve Sosyalizm Sorunları</span> dergileri TKP tarafından çıkarılıyor, <span class="char-style-override-2">Konuk Yayınları, Temel Yayınları</span> TKP denetiminde etkinlik gösteriyorlardı.</p>

      <p class="paragraf-1">Günlük <span class="char-style-override-2">Politika</span> gazetesi de 1977’den kapatıldığı 1980 Ocak ayına kadar TKP denetiminde çıktı. 1975 yılında İsmail Cem, Ercan Arıklı ve Kadri Kayabal tarafından kurulan <span class="char-style-override-2">Politika</span> gazetesi, yaşaması için gerekli tiraja ulaşamayınca DİSK ve Maden-İş, Lastik-İş, Gıda-İş gibi DİSK’e bağlı sendikalar <span class="char-style-override-2">Politika</span> gazetesinin sahipliğini devraldılar. Aydın Engin, genel yayın yönetmenliğini sürdüren İsmail Cem’in yardımcılığına getirildi. Oya Baydar, Özlem Özgür (Nadir Akgül), Bilge Dicleli, Aydın Şenesen ve başka TKP’liler <span class="char-style-override-2">Politika’</span>da yönetici ve yazar olarak çalışmaya başladılar. 1977’de İsmail Cem’in ayrılmasından sonra Politika tümüyle TKP’nin denetimine geçti. <span class="char-style-override-2">Politika</span> gazetesinin günlük ortalama 28 bin ile 38 bin arasında değişen bir tirajı vardı.<span class="dipp"><a class="footnote-link" href="7-5_split1.html#footnote-225-278" id="footnote-225-278-backlink">278</a></span></p>

      <p class="AARA">1978 dönemeci ve İşçinin Sesi ayrışması</p>

      <p class="paragraf-1">Merkez Komitesi üyesi Veli Dursun (Nihat Akseymen, yazı adıyla R. Yürükoğlu) 1978 Şubat’ında İ. Bilen’in bilgisi ve hatta özendirmesiyle 18 sayfalık “<span class="char-style-override-2">Emperyalizmin Zayıf Halkası Türkiye</span>” broşürünü yazdı.</p>

      <p class="paragraf-1">1978 yazında yapılan TKP tam üyeli Merkez Komitesi toplantısında, Merkez Organ <span class="char-style-override-2">Atılım</span>’la, etkisi büyümekte olan <span class="char-style-override-2">İşçinin Sesi</span>’nin varlığının karışıklık ve bir çeşit iki başlılık yaratığı eleştiri ve değerlendirmeleri üzerine, <span class="char-style-override-2">İşçinin Ses</span>i’nin başarılı yayıncılığının <span class="char-style-override-2">Atılım</span>’a içerilmesine karar verildi. Daha sonra da Politbüro İ. Bilen’in önerisiyle MK üyesi Nihat Akseymen’in <span class="char-style-override-2">Atılım</span> editörlüğüne getirilmesine karar verdi. A. Meriç (H. Erdal) bu süreci şöyle anlatıyor:</p>

      <p class="Alinti para-style-override-11"><span>1978 Plenumu’ndan sonra İ. Bilen yoldaşın önerisiyle MK üyesi Veli Dursun yoldaş, Politbüro kararıyla parti Merkez Komitesi’nin ideolojik işlerini yürütecek aygıtın üyeliğine ve Merkez Komitesi organı</span> <span class="char-style-override-2">Atılım</span><span>’ın redaktörlüne getirildi. Kendisine bu karar iletildi ve yer değiştirmesi söylendi. 1978 Haziran’ından yılın sonuna kadar, bu kararın uygulanması için geçici bir yerde bekletildi. Benim bugün hâlâ anlayamadığım en haksız nedenlerle bu karar uygulanmadı, uygulanamadı.</span></p>

      <p class="Alinti para-style-override-25"><span>Bu dönemde Veli Dursun yoldaş yine İ. Bilen yoldaşın önerisiyle değişik ideolojik konularda çalışma yürütüyordu. Kararın uygulanamaması üzerine Veli Dursun yoldaş söz konusu geçici yerden sürekli yaşamakta olduğu ülkeye döndü. Kısa süre sonra İ. Bilen’in ona çok önceden önermiş olduğu kitabı yayınladı.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-279" id="footnote-225-279-backlink">279</a></span></p>

      <p class="Alinti para-style-override-12"><span>Akseymen’in yeni göreviyle ilgili karar Politbüro üyeleri A. Pehlivanyan, Mustafa Demir ve Ali Durak’ın direnmeleri sonunda uygulanmadı.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-280" id="footnote-225-280-backlink">280</a></span></p>

      <p class="araa">“Emperyalizmin Zayıf Halkası Türkiye”</p>

      <p class="paragraf-1">6 bölümden oluşan 140 sayfalık kitabın girişinde, İsmail Bilen’in 29-30 Haziran 1976’da Berlin’de toplanan Avrupa Komünist ve İşçi Partileri Konferansı’nda yaptığı konuşmada, “Partimiz, Türkiye’de antiemperyalist, demokrat hareketlerin güçlenmesinin objektif koşullardan doğduğuna, zıtların gittikçe sivrileştiğine, (…) Türkiye’nin emperyalizmin zayıf halkası olduğuna inanıyor” alıntısı yer alıyordu.<span class="dipp"><a class="footnote-link" href="7-5_split1.html#footnote-225-281" id="footnote-225-281-backlink">281</a></span></p>

      <p class="paragraf-1">Bu kitabın temel görüş ve yaklaşımlarını olabildiği kadar özetlemeye çalışalım.</p>

      <p class="Alinti para-style-override-11"><span>Emperyalizmle ve sermaye ihracıyla birlikte kapitalist üretim biçiminin ihracı demektir. Kapitalizmin temel çelişkisi olan emek sermaye çelişkisi tüm dünyaya yayılmıştır. Dünya bir bütün olarak sosyalizm için olgunlaşmıştır. (s.30)</span></p>

      <p class="Alinti para-style-override-26"><span>Günümüzde dünya devrimci merkezi hâlâ Sovyetler Birliği’dir. Çünkü, ekonomik ve toplumsal yönden en gelişmiş sosyalist ülke işçi sınıfı hareketinin en yüksek boyutlara ulaştığı ülke demektir. Ve dünyanın ilk işçi devleti Sovyetler Birliği bugün en ileri sosyalist ülkedir. (s.32)</span></p>

      <p class="Alinti para-style-override-26"><span>Zayıf halka tanımı: “Kapitalizmde, ‘eşitsiz ekonomik ve siyasal gelişme yasası’nın işlediğini biliyoruz. Bu yasanın işleyişi sonucu, dünya kapitalist ekonomisinde çelişkiler zaman içinde başka başka ülkelerde toplaşıyor, yoğunlaşıyor, keskinleşiyor. İşte biz böylesi ülkelere “</span><span class="char-style-override-2">emperyalist zincirin zayıf halkaları</span><span>” ya da ‘kapitalist sistemin zayıf halkaları’ diyoruz. (s.32)</span></p>

      <p class="Alinti para-style-override-31"><span>Çağımızın ana çelişkisi, yaşayan sosyalizmle emperyalizm, yani devrimini yapmış devletini kurmuş proletarya ile, köhnemiş düzene sarılmış bırakmak istemeyen burjuvazi arasındadır diyoruz. Bu çelişki de, bir başka deyişe, gelişip güçlenen devrimci merkezle evrensel egemenliğini giderek yitirmekte olan gericilik ve karşı devrim merkezi emperyalist yataklar arasındaki çelişki demektir. (s.33)</span></p>

      <p class="paragraf-1">Türkiye’nin kapitalist gelişmede vardığı aşamada oluşan ekonomik yapı aynı anda hem devrimci durum, hem faşizm tehlikesinin temelini oluşturmaktadır.</p>

      <p class="Alinti para-style-override-11"><span>… Türkiye emperyalizmin sömürüsü altında, endüstrisini tamamlamamış, özellikle tarımın teknik açıdan geri olduğu, orta derecede gelişmiş bir kapitalist ülkedir. Bunun yanında tekellerin büyüyüp güçlendiği ve bu temel üstünde finans kapitalin oluştuğu ve devletle tekellerin büyüyüp güçlendiği ve bu temel üstünde finans kapitalin oluştuğu ve devletle tekellerin iç içe geçtiği bir ülkedir. (s.49)</span></p>

      <p class="Alinti para-style-override-26"><span>1970’lerle birlikte ekonomiyi ahtapot gibi saran, devletle sarmaşan finans-kapital olgusu toplumsal çelişkileri yumuşatmıyor. Tersine azdırıyor. Gerçekten de yurdumuz, özellikle 1968’lerden bu yana sürekli olarak ekonomik, toplumsal ve siyasal bunalımlara sahne oluyor… Türkiye, 1968’lerden bu yana, zaman zaman ilerleyen, gerileyen ama giderek yükselen, olgunlaşan bir süreç içinde</span> <span class="char-style-override-2">devrimci durum</span> <span>yaşıyor. (s. 54)</span></p>

      <p class="Alinti para-style-override-26"><span>“Türkiye işçi sınıfı çok ağır sömürü altındadır.” (s.89) “Sigorta kapsamına giren işçilerin %50’si sigortasız, kaçak çalışmaktadır. … Türkiye ve benzeri ülkeler bugün devrime, emperyalist ülkelerden çok daha yakındır. Çünkü devrim, bizim küçük burjuva sosyalistlerimiz, kendi söyler, kendi dinler örneği, sabahlara dek tartışıyorlar diye gerçekleşmez. ‘Devrim, ancak büyük ekonomik gereksinmelerin harekete geçirdiği yığınlarca yapılabilir.’ (Lenin) İşte bu nedenle Türkiye emperyalist zincirin zayıf halkasıdır. (s.94)</span></p>

      <p class="Alinti para-style-override-26"><span>Türkiye’de fabrika aşamasının başladığı yıllarla, işçi sınıfımızdaki nitel değişim yılları aşağı yukarı birbiri üstüne düşmektedir.” (s.110) “Türkiye işçi sınıfı bugün ‘kendisi için sınıf’tır. (s.111)</span></p>

      <p class="Alinti para-style-override-31"><span>Devrimci durum: “</span><span class="char-style-override-2">Devrimci durum</span><span>, asıl belirleyici olan nesnel koşullar temelinde, nesnel ve öznel koşulların birleşmesiyle varılan, olağan ortamlardan farklı bir aşamadır. Yüksek sınıf savaşımını dışa vuran</span> <span class="char-style-override-2">nesnel</span> <span>bir durumdur.” (s.115)</span></p>

      <p class="paragraf-1">Devrimci durumun Lenin’in tanımladığı üç belirtisini anımsatıyor. 1) Ezilen sınıfların, sıkıntı ve çilelerinin ‘olağan’ın üstüne çıkması sonucu, artık eskisi gibi yaşamak istememeleri, 2) Üst sınıflar” arasında şu ya da bu biçimde kendini gösteren bir bunalım, 3) Üstteki iki nedenden dolayı, olağan zamanlarda çilesine sessizce katlanan yığınların eyleminde göze batar bir yükselmenin ortaya çıkması.” (s.118) Ekonomik verileri, sanayide atıl kapasite artışını, işsizliği, enflasyonunu, son dört yılın yükselen sınıf mücadelesini, grevleri, 1 Mayısları, siyasal cinayetlerdeki artışı devrimci durumun göstergeleri olarak sayıyor.(s.118-121) Devrimci durum, devrim olacağı anlamına gelmez. “Devrimci durum, kötüleyen ekonomik, toplumsal ve siyasal koşullar altında, yığınlar yeterince örgütlenmişse ve yeterli şiddetle saldırabilirse devrimin olabileceği bir ortamdan başka bir şey değildir.” (s.123)</p>

      <p class="paragraf-1">Sonuç: Devrimci durum her alanda yenilik ister.</p>

      <p class="paragraf-1">Yine Lenin’e dayanarak, devrimci durumun komünistlere üç görev yüklediğini yazıyor: Devrimci durumun varlığını yığınlara duyurmak, derinliğini açıklamak, proletaryanın devrimci bilincini, devrimci kararlılığını yükseltmek; proletaryanın devrimci eyleme geçmesine yardım etmek; devrimci durumun gereklerine uygun örgütler kurmak. (s.131) Türkiye koşullarında bu görevleri somutluyor. Oportünizme ve sosyal demokrasiye karşı ideolojik mücadeleyi yoğunlaştırmak (s.132); işçi sınıfının ve halkın örgütlerini, en başta TKP’yi güçlendirmek (s.134); devrimci durumun gerektirdiği, faşist saldırının acilleştirdiği, yeni duruma uygun örgütler kurmak, geliştirmek. (s.137)</p>

      <p class="paragraf-1">Kitabı, kendi yorumlarımı katmadan, kendi sözleriyle ve en temel görüşleriyle özetlemeye çalıştım.</p>

      <p class="paragraf-1"><span class="char-style-override-2">İşçinin Sesi</span> <span>olayını ideolojik-siyasal yönlerini öne çıkararak anlatmaya özen gösteriyorum. Öte yandan, bu ayrışmanın öyküsü de dönemi ve TKP gerçeğini anlamak açısından son derece önemlidir.</span></p>

      <p class="paragraf-1">Bu öykü özetle şöyledir:</p>

      <p class="paragraf-1">1974’te Londra’daki Wimpy işçileri grevinden sonra yerel bir dergi olarak çıkmaya başlayan <span class="char-style-override-2">İşçinin Sesi</span>’nin, 1977 Konya Konferansı Raporu’nun gizlilik nedeniyle yayımlanmayan bölümlerinde parti yayını olduğu kararı veriliyor.<span class="dipp"><a class="footnote-link" href="7-5_split1.html#footnote-225-282" id="footnote-225-282-backlink">282</a></span></p>

      <p class="paragraf-1"><span class="char-style-override-2">Atılım</span>’ın Ocak 1977 sayısında ayrışmanın en çok ayrıştıran pratik siyaset konusu olan devrimci durumla ilgili bir saptama bulunuyor:</p>

      <p class="Alinti"><span>Halkımızın savaşı gün geçtikçe ilerliyor, yeni boyutlara ulaşıyor. İşçi sınıfı harekete ağırlığını koyuyor. Potansiyel artıyor. Yığınlar atılım yapmakta. Sınıf savaşları keskinleşirken tüm çelişkiler artmakta… Devrimci durumun giderek olgunlaştığı bu ortamda örgütlü savaşım gerekmektedir.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-283" id="footnote-225-283-backlink">283</a></span></p>

      <p class="paragraf-1">Ancak 1978 sonundan itibaren Yürükoğlu’nun kitabı ve devrimci durum konusu TKP içindeki ayrılığın ideolojik/siyasal eksenini oluşturuyor.</p>

      <p class="paragraf-1">TKP birkaç yıl içinde sözcüğün hakkıyla “atılım” yapmış, kendisini Türkiye toprağında işçi sınıfı, gençlik, aydınlar arasında yoktan var etmiş, ancak aynı süreç TKP’nin örgütsel etki ve gücü ile ideolojik siyasal önderlik kapasitesi arasındaki açının büyüklüğünü de göstermiştir. Parti büyümüş, Türkiye çapında etkili bir güç olmuştur, ancak önderlik, ideolojik olarak zayıf ve omurgasızdır. MK üyeleri, hatta <span class="char-style-override-2">Atılım</span> editör ve yazarları arasında birçok temel konuda ideolojik birlik, ortak bakış yoktur.</p>

      <p class="paragraf-1"><span class="char-style-override-2">Emperyalizmin Zayıf Halkası Türkiye</span> kitabına İ. Bilen’in ve partinin o zamanki en ön plandaki yöneticilerinin kayıtlara geçmiş değerlendirmeleri bu saptamayı apaçık doğruluyor.</p>

      <p class="paragraf-1">Politbüro üyesi Aydın Meriç, “H. Erdal” ismiyle yazdığı “<span class="char-style-override-2">TKP’mizi Yükseltelim</span>” broşüründe: “… Kitaba haklı-haksız ama sübjektif nedenlerle karşı çıkanlar olduğu gibi, olumlu yaklaşım gösteren yoldaşlar da oldu. En başta İ. Bilen yoldaşla, partinin ideolojik işlerinin yöneticisi durumunda olan Zaro (Veysi Sarısözen-HY) yoldaşlar olumlu tutum takındılar. Hatta ikisi birlikte <span class="char-style-override-2">bu kitabın radyodan tanıtılması için tanıtma yazısı</span> yazdılar.” Aydın Meriç, Veysi Sarısözen’in kitabın partiye büyük bir canlılık getireceğini söylediğini kaydettikten sonra şunları yazıyor. “İ. Bilen’in Veli Dursun yoldaşa, kitaba ve çalışmalarına sempatisi o kadar yüksekti ki, toplanacak önümüzdeki plenumda Veli Dursun’un Politbüro’dan çıkarılacak bir başka yoldaşın yerine Politbüroya girmesi yolundaki önerisini söyledi ve bu konudaki düşüncelerimi sordu.”<span class="dipp"><a class="footnote-link" href="7-5_split1.html#footnote-225-284" id="footnote-225-284-backlink">284</a></span></p>

      <p class="paragraf-1">Partizan grubunun “doğal” önderi ve TKP Politbüro üyesi Veysi Sarısözen kitabın partiye ideolojik canlılık getireceğini söylüyor. İ. Bilen Akseymen’in Politbüro’ya alınmasını istiyor. Bu bilgileri aktaran Aydın Meriç’in benzer yaklaşım içinde olduğu anlaşılıyor.</p>

      <p class="paragraf-1">Partizan grubunun Türkiye’deki etkili kişisi Nabi Yağcı (Haydar Kutlu) ise soruna en “ideolojik” bakan kişidir. Birçok yerde yazılı ve sözlü olarak ifade ettiği üzere, Yağcı, yalnız <span class="char-style-override-2">İşçinin Sesi</span>’ni ve Akseymen’i değil, İ. Bilen başta olmak üzere TKP yönetiminin çoğunluğunu “sol sekter” buluyor.</p>

      <p class="paragraf-1">Naciye Babalık’a şunları söylüyor:</p>

      <p class="Alinti"><span>Bilen’in kafasındaki çizgi öyle sanıyorum ki tam aynı olmasa bile o dönemlerde Yürük’e yakın bir çizgiydi. Konuşmalarında ve yazılarında</span> <span class="char-style-override-2">barikata çıkmaktan</span> <span>söz ediyordu. Bu hepimizin kulağına hoş geliyordu. Hele bir de parti genel sekreteri söylediği için. O zaman Bilen de bir</span> <span class="char-style-override-2">mitti</span> <span>parti içinde. Daha doğrusu hoşumuza giden bir laf olarak dinliyorduk</span> <span class="char-style-override-2">barikatlara çıkmayı</span><span>, devrimci romantizmimizi de okşadığı için. Fakat</span> <span class="char-style-override-2">Yürük</span> <span>de bunun teorisini yaptı. Teorisini yaptığı zaman irkildik. Bir bakıma Yürük ayna tuttu partiye. Partinin söylemediği bir şeyi söylemedi, o konuda haksızlık etmemek lazım. Yürük teorisini yaptı. O zaman ayıktık!</span><span class="dipp" style="font-size:0.9em;"><a class="footnote-link" href="7-5_split1.html#footnote-225-285" id="footnote-225-285-backlink">285</a></span></p>

      <p class="paragraf-1">Barikata çıkma sözlerinin Nabi Yağcı’nın kulağına hiçbir zaman hoş gelmediğinin kişisel bilgisi bir yana, “sol sekter” çizgiye karşı mücadelede Nabi Yağcı’nın çok önceden “ayıkmış” olduğunun onlarca kanıtı var. Ayrıca, Yağcı’nın Akseymen’in “disiplinsizlik” nedeniyle MK’dan çıkarılmasını isteyenlerin, hatta bunu dayatanların başında olduğu da apaçık biliniyor. Son olarak Nabi Yağcı’nın, adım adım en yakın yoldaşlarına varana dek, TKP içindeki “sol sekter” eğilimleri tasfiye etmekte, etkisizleştirmede son derece “tutarlı” ve “başarılı” bir çizgi izlediğini teslim etmek gerekiyor!</p>

      <p class="paragraf-1">Politbüro üyesi Mustafa Demir (Nejat Yelkenci) parti üyelerinin kitap ve makaleleri “partinin ideolojik, politik ve örgütsel normlarına ters düşerse, parti haklı olarak müdahale eder ve bunun hesabını sorar. <span class="char-style-override-2">Zayıf Halka</span> meselesi de böyle ele alınmıştır.”, “…Yürükoğlu olayının özü disiplinsizliktir, parti politikasına ters düşen bir politikayı dayatmak ve bunu örgütlemektir.”diyor.<span class="dipp"><a class="footnote-link" href="7-5_split1.html#footnote-225-286" id="footnote-225-286-backlink">286</a></span></p>

      <p class="paragraf-1">1979 yazında TKP MK Plenumu parti içinde Politikbüro’dan başlayarak her düzeyde baş gösteren sorun ve tıkanıklıkları çözme, parti içindeki sağ eğilime önlem alma havasında toplanıyor. Ancak toplantı solu tasfiye ediyor. H. Erdal durumu şöyle özetliyor:</p>

      <p class="Alinti"><span>1979’da Plenum tarihi yaklaştığında birdenbire yüz seksen derecelik bir dönüş oldu. Bir ‘disiplin’ sorunu ortaya çıkarıldı. İ. Bilen’in önerisiyle yazılan kitabın, parti yönetiminin onayı dışında yayınlandığı gerekçesiyle, Veli Dursun’u disiplinsizlikle suçladık. İdeolojik bir gerekçe hiç kimse getirmiyordu. Getiremezdi de, çünkü Kasım 1977’de örgüt sekreterleriyle yapılan toplantıda Politbüro, devrimci durum dâhil, kitabın belkemiğini oluşturan tüm görüşleri onaylamıştı. Onun için saldırının kılıfı ‘disiplinsizlik’ olarak bulundu. Böylece İ. Bilen’in Politbüro’ya almayı düşündüğü Veli Dursun’u yine İ. Bilen’in önerisiyle disiplinsizlik gerekçesiyle MK’dan çıkarttık!</span><span class="dipp" style="font-size:0.9em;"><a class="footnote-link" href="7-5_split1.html#footnote-225-287" id="footnote-225-287-backlink">287</a></span></p>

      <p class="paragraf-1">1979 MK Plenumu’na sunulan Rapor’un “Parti içi bazı gelişmeler” başlığını taşıyan VII. Bölümü’nde şunlar yer alıyordu:</p>

      <p class="Alinti para-style-override-11"><span>Baskı ve terör karşısında pasifliğe, yılgınlığa, bir de sabırsızlığa, serüvenciliğe kapılan küçük burjuvazinin sağa sola savrulmaları işçi hareketinde sağ ve ‘sol’ oportünist yanlışlara temel olur. Bu sallantılar partimizde de kimi yanlış ve sorumsuz görüş ve tutumlarda yansıyor.</span></p>

      <p class="Alinti para-style-override-26"><span>(…) Parti içindeki yanlış görüşler yalnızca nesnel koşulların otomatik sonucu değildir. Bu görüşlere ve onların ideolojik kökenlerine, kaynaklarına karşı yoğun bir ideolojik savaşım bu nesnel koşulların etkilerini ortadan kaldırabilir.</span></p>

      <p class="Alinti para-style-override-26"><span>(…) Parti içinde yanlış görüşler kendilerini hangi sorunlarda ortaya koyuyorlar?</span></p>

      <p class="Alinti para-style-override-26"><span>Bunun çarpıcı bir örneği “Zayıf Halka” kitabının yayınlanması ve dağıtılmasında görüldü. Kitap Plenum kararlarına, disipline, konspirasyona ters düşen bir biçimde dağıtıldı. Partiden gizli kitap basmak, dağıtmak, grupçuluğa yol açmaktır. Parti tüzüğünde yeri yoktur. Kitabın içeriği parti görüşlerini savunur görünüyor. Ama parti taktiğini serüvencilik yönünde saptırıyor. Bugün memlekette devrimci durumun var olduğundan hareket ediyor. Partinin bunun gerisinde kalan bir politika izlediğini öne sürüyor. Bugünkü koşullarda serüvene götürücü önerilerde bulunuyor.</span></p>

      <p class="Alinti para-style-override-31"><span>(…) Kitap ‘zayıf halka’ görüşünü kendi yanlış görüşlerine kalkan ederken, kimi yoldaşlar da Türkiye’nin emperyalizmin zayıf halkası olduğunu yadsıyor. Merkez Komitesinin can güvenliği sorununu içeren bildirisini, Konferans kapanış konuşmasının bazı bölümlerini aynı biçimde yanlış buluyor. Kimisi partinin dışında komünist grupların varlığını öne sürüyor.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-288" id="footnote-225-288-backlink">288</a></span></p>

      <p class="paragraf-1">Akseymen’in MK’dan çıkarılmasıyla birlikte parti içi bölünme kesinleşiyor. <span class="char-style-override-2">İşçinin Sesi</span> yeniden çıkmaya başlıyor.</p>

      <p class="paragraf-1">Kitabın yarattığı etkiye ve 15 günde bir yayımlanan <span class="char-style-override-2">İşçinin Sesi</span>’nin eleştiri bombardımanına karşı TKP yönetiminin verdiği tek yanıt, <span class="char-style-override-2">Atılım</span>’ın Temmuz 1979 sayısında yer alan “Bir broşür Üstüne” başlıklı imzasız yazıdır. Bu yazıyı olduğu gibi aktarıyorum:</p>

      <p class="AARA">“Bir broşür üstüne”</p>

      <p class="paragraf-1">‘Emperyalizmin Zayıf Halkası Türkiye’ adlı broşürün genişletilmiş baskıları çıktı. Önsözünde belirtildiği gibi bu baskılar ‘yeni yanlar’ taşıyor. Özellikle vardığı politik sonuçlar üzerinde durmak zorunluluk oluyor.</p>

      <p class="paragraf-1">Yazar savunduğu kimi görüşlerle TKP’nin politikasını yansıtır yönde bir izlenim yaratıyor. TKP adına görüş bildirir bir üslup kullanması TKP MK Genel Sekreteri İ. Bilen yoldaşın adını sürekli geçirmesi bu izlenimi güçlendiriyor. Öte yandan, kimi sosyalist çevreler de, ‘zayıf halka’, ‘devrimci durum’, ‘barikata çıkmak’, ‘savaş komiteleri’ gibi kavramlarla söz konusu broşürü anımsatmak, onu TKP’nin yayınıymış gibi göstermek için uğraşıyorlar. Gerici burjuva basını ve Maocu basın da aynı çarpıtmayı daha kaba olarak yapıyor.</p>

      <p class="paragraf-1">Türkiye Komünist Partisi’nin politikası, Konferans, Plenum kararlarıyla, Merkez Komitesi belgeleriyle, yazılı sözlü merkez yayınlarıyla belirlenmiş, halkımıza duyurulmuştur. Yazar bu belgelerden, yayınlardan, TKP MK Genel Sekreteri İ. Bilen yoldaşın konuşmalarından işine geldiği gibi bölümler seçiyor. Bunları kendi görüşlerine kalkan ediyor, içeriklerini çarpıtıyor.</p>

      <p class="paragraf-1">Yazar, günümüzde bunalımın derinleşmesiyle artan faşizm tehlikesine karşı savaşın önemini küçümsüyor. Güçler dengesini çok yönlü olarak özenle incelemiyor. TKP programının cephe-bağlaşıklık ilkesinin gereklerini, ulusal demokratik güçlerin birliği politikasını atlıyor. Yığınsal eylem birlikleri olan ‘can güvenliği komitelerini’ amacından saptırmaya, silahlı ayaklanmanın örgütleri yönünde bir anlam vermeye çalışıyor. ‘…ayaklanma ve devrim, burjuva devletinin yerle bir edilmesi ve diktatörlük sorunlarının bugün çeşitli yönleriyle pratik sorunlar olduğunu’ ileri sürüyor.</p>

      <p class="paragraf-1">Broşür vardığı sonuçlarla, yaptığı önerilerle TKP’nin eylemlerine hareket birliğine temel oluşturan politikasına ters düşüyor. Partinin Leninci politikasını bugünkü koşullarda serüvenciliğe götürecek bir biçimde çarpıtıyor.</p>

      <p class="paragraf-1">Sonra, uluslar arası komünist hareketin sorunlarına sorumsuzca, günümüz koşullarında kardeş komünist partilerin birliğine hizmet etmeyen bir yanaşımla değiniyor. TKP’nin bu konudaki ilkesel tutumunu çarpıtıyor.</p>

      <p class="paragraf-1">TKP MK Politik Bürosu’nun Açıklama’sı sağ ve ‘sol’ yanlış görüşleri eleştirmenin, ‘parti politikasını çarpıtan’ yanlış tutumlarla savaşmanın zorunluluğunu belirtiyor. Marksizm Leninizm ilkelerinin temelinde, parti kararlarının ışığında ideolojik çalışmayı her alanda geliştirmenin önemini vurguluyor.” <span class="dipp"><a class="footnote-link" href="7-5_split1.html#footnote-225-289" id="footnote-225-289-backlink">289</a></span></p>

      <p class="AARA">Sorular</p>

      <p class="paragraf-1"><span class="char-style-override-2">İşçinin Sesi</span> “Bir Broşür Üstüne” yazısına hemen yanıt veriyor, yanıt vermekle kalmayıp karşı taarruza geçiyor.</p>

      <p class="paragraf-1"><span class="char-style-override-2">İşçinin Sesi</span>’nin özel kapaklı 100. sayısında R. Yürükoğlu imzasıyla yayımlanan “Açık Yanıt Vermek Zorundasınız” başlıklı yazıda, TKP içindeki 1978 ayrışmasının siyasal içeriğini açık biçimde ortaya koyan, yanıtları soruların içinde 26 soru soruluyor. Bu 26 soruyu, tarafları ve tezleri iyi özetlediği için araya girmeden aktarıyorum:</p>

      <p class="Alinti para-style-override-28"><span>1. Sovyetler Birliği dünya devrimci merkezi midir, değil midir?</span></p>

      <p class="Alinti para-style-override-20"><span>2. Yuro-komünizmin dünya işçi sınıfının çıkarlarına ters bir akım olduğunda anlaşıyorsak, yuro-komünizmin egemen olduğu bir parti isterse 1 milyon 700 binlik olsun ülkesini devrime götüremez demek uluslar arası komünist hareketi bölücü bir tutum mudur, yoksa özüyle sözü bir doğru bir tutum mudur?</span></p>

      <p class="Alinti para-style-override-20"><span>3. Türkiye’de devrimci durum (devrim anı değil!) var mıdır, yok mudur?</span></p>

      <p class="Alinti para-style-override-20"><span>4. Türkiye’de faşizmin acil tehlike oluşu, derin ekonomik ve toplumsal bunalımın üstünde yükselen devrimci durumdan doğmuyorsa nereden doğuyor?</span></p>

      <p class="Alinti para-style-override-20"><span>5. Çeşitli ‘üçüncü yol’lar olabilir ve de denenecektir. Ama bunalım derinleştikçe, ya faşizm ya ileri halk devriminden başka yol olmadığı daha iyi ortaya çıkacaktır. Buna ne diyorsunuz?</span></p>

      <p class="Alinti para-style-override-20"><span>6. Antifaşist savaşımı, antiemperyalist ve anti-tekelci savaşımla birleştiriyor musunuz? Yoksa, emperyalizme ve tekellere karşı savaşımı yükseltmek anti-faşist cepheyi zayıflatır mı diyorsunuz?</span></p>

      <p class="Alinti para-style-override-20"><span>7. İleri demokratik halk devrimi için savaşımla faşizme karşı savaşım tek bir bütündür, birbirinden koparılamaz mı diyorsunuz? Yoksa, ‘aşamalar teorisi’nin etkisinde, şimdi faşizmi geriletelim, yarın ileri demokratik devrim savaşımı mı diyorsunuz? Bir başka deyişe, ileri demokratik halk devrimi için savaşımla faşizme karşı savaşımı tek yumrukta birleştirenleri, dolayısıyla faşizmi gebertmenin</span> <span class="char-style-override-2">tek gerçek utku yolunu</span> <span>gösterenleri ‘faşizme karşı savaşın önemini küçümsemekle’ mi suçluyorsunuz?</span></p>

      <p class="Alinti para-style-override-20"><span>8. Ulusal demokratik cephe, ileri demokratik halk devrimini gerçekleştirmek üzere kurulacak halkın en geniş birliği değil midir? UDC’yi antifaşist, antiemperyalist, anti-tekelci halk devrimini gerçekleştirmek için istemiyor muyuz?</span></p>

      <p class="Alinti para-style-override-20"><span>9. ‘Tekel dışı burjuvazi’nin UDC’de yeri var mı? Liberal burjuvazi devrim istiyor mu?</span></p>

      <p class="Alinti para-style-override-20"><span>10. İşçi sınıfı ya da herhangi bir sınıf savaşımda ya önce gider ya geride, ya hegemon olur ya kuyrukçu. Buna ne diyorsunuz?</span></p>

      <p class="Alinti para-style-override-20"><span>11. Kürt halkının kendi yazgısını kendi belirlemesi hakkını, yani özünde ayrılma hakkını ikircimsiz, amasız-fakatsız tanıyor musunuz? Yoksa, liberal burjuvaziye hoş gözükme çabasıyla bin dereden su mu getiriyorsunuz?</span></p>

      <p class="Alinti para-style-override-20"><span>12. Kürt halkının devrimimiz açısından oynayacağı can alıcı rolü tanıyor musunuz? Yoksa onu Lazlar, Çerkezlerle aynı kefeye mi koyuyorsunuz?</span></p>

      <p class="Alinti para-style-override-20"><span>13. Türkiye ordusu, ileri demokratik halk devrimi dışında ‘halkın ordusu’ durumuna getirilebilir mi?</span></p>

      <p class="Alinti para-style-override-20"><span>14. Kapitalist devlette ordu-militarizm ayrımları yapıp tüm ‘kötülükleri’ militarizme yüklemek doğru bir tutum mudur? Kapitalist devlette ordu ile militarizm ayrılır mı? Biri birinin örgütlenişi, biri birinin düşünsel varlığı değil midir?</span></p>

      <p class="Alinti para-style-override-20"><span>15. Dine karşı yoğun bilimsel propaganda ve ajitasyon yürütmek mi, ‘sosyalizmle din çelişmez’ safsatası mı doğrudur?</span></p>

      <p class="Alinti para-style-override-20"><span>16. Sosyal demokrat ideoloji burjuva ideolojisi midir, yoksa işçi sınıfının ‘yanılgıya düşmüş’ ideolojisi midir, oportünizm midir?</span></p>

      <p class="Alinti para-style-override-20"><span>17. Bir yandan ‘parlamentoda halkın temsilcisi yoktur’ deniyor, öte yandan ‘sol sosyal demokratlar halkın istemleri yönünde ilkesel tutum alıyorlar’ diye övülüyor. Öyleyse bu sol sosyal demokratlar nerededir sorusu bir yana, Türkiye’de sol sosyal demokratlar hangi sınıf ya da katmanın temsilcisidir?</span></p>

      <p class="Alinti para-style-override-20"><span>18. Sosyalist Enternasyonal’in üyesi parti için ‘CHP sosyal demokrat değildir’ demeye başladınız. Bu ilk bakışta CHP’ye bir eleştiri gibi görünüyorsa da, altında sosyal demokrasiyi aklama yatıyor. Açıkça söyleyin, sosyal demokrat partiler ‘işçi sınıfı partisi’ midir? Yoksa, ideolojisi burjuva, siyaseti burjuva, yönetim kadrosu burjuva olan bu partiler ‘işçi sınıfının üstünde etkin burjuva partileri’ midir?</span></p>

      <p class="Alinti para-style-override-20"><span>19. TİP ve TSİP küçük burjuva sosyalizminin partileri midir, yoksa ‘yanlışlar da yapan’ ama işçi sınıfı sosyalizminin partileri midir?</span></p>

      <p class="Alinti para-style-override-20"><span>20. İşçi sınıfımızın devrimci birliği TİP-TSİP-TKP birliğiyle mi, yoksa her çeşit sapmaya, bu arada TİP ve TSİP’in temsil ettiği küçük burjuva legalist sosyalizmine karşı amansız bir savaşla mı kurulur?</span></p>

      <p class="Alinti para-style-override-20"><span>21. Halkımızı devrimin gereklerine hazırlamak gerektiğine göre, Türkiye gerçeklerinden çıkan ve devrimci savaşımın zaten ilerlemekte olduğu yolun</span> <span class="char-style-override-2">açık</span> <span>propaganda ve ajitasyonu gerekmez mi? Yoksa, halkta boş hayaller uyandıran ‘her yoldan devrim olabilir, barışçı da olabilir’ yollu tutum mu daha doğrudur? Bir başka deyişle ‘dün genel teorik sorunlar olan proleter hegemonyası, devrimci zor kullanım, ayaklanma ve devrim… bugün</span> <span class="char-style-override-2">çeşitli yönleriyle</span> <span>pratik sorunlar olmuştur’ demek ve bunu ‘çeşitli yönleriyle’nin altını çizerek ve de örgüt ve eylem bölümlerinde değil de ideolojik görevler bölümünde yazmak, devrimci hareketin geçmekte olduğu yolun açık propaganda ve ajitasyonu görevimize dikkat çekmek mi doğrudur? Yoksa bu cümleyi çarpık yorumlayarak, altındaki üstündeki cümlelerden kopararak bizi ‘serüvencilik’le, ‘iç savaş çağırmak’la, ‘kardeş kavgası istemek’le suçlamak mı doğrudur?</span></p>

      <p class="Alinti para-style-override-20"><span>22. TKP Genel Sekreteri İ. Bilen yoldaşın, 1977 Konferansı’nda söylediği, ‘Oraya barikata çıkacağız. Barikata zorluyorlar bizi. Bizim savaşımız kan ve ateş içinden geçiyor. Razı olmayacağız işçileri, gençleri sokaklarda, alanlarda vursunlar. Savaşacağız’ sözleri ‘serüvencilik’le, ‘iç savaş çağırmak’la, ‘kardeş kavgası istemek’le suçlamak mı doğrudur?</span></p>

      <p class="Alinti para-style-override-20"><span>23. Marksçı-Leninci devrim teorisinin en önemli kavramlarından olan ‘iç savaş’ kavramı ne zamandan beri ‘kardeş kavgası’ olmuştur? İşçiyle, köylüyle, Kürt emekçisiyle burjuvazi kardeş midir?</span></p>

      <p class="Alinti para-style-override-20"><span>24. Ülkenin sorunlarını Leninizmin ışığında ve program doğrultusunda ele alan bir kitap yazmak mı disiplinsizliktir, yoksa ‘yazacağın her şeyi önce biz okuyacağız’ demek mi disiplinsizliktir?</span></p>

      <p class="Alinti para-style-override-20"><span>25. Lenin disiplinsizlik üç şeyle belli olur diyor: Günü, saati, yeri belli somut bir eylem kararı alındıktan sonra ve eylemden</span> <span class="char-style-override-2">önce</span> <span>(sonra da değil) bu konuda yığınlara açık olarak ya da parti içinde ters görüş belirtmek, böylece partinin eylem birliğini bozmak, 2) Verilen görevleri yerine getirmemek, 3) Parasal kaynakları sakınmak. Bunların dışında görüşlerini, hatta sert eleştiri bile taşısa, hem parti içinde hem yığınlara açık olarak savunmak Lenin’e göre disiplinsizlik değildir. Haktır, hatta görevdir. (Zaten tersi bir anlayışla Lenin o kütüphaneler dolduran ürünlerini veremezdi). Siz bu konuda ne diyorsunuz?</span></p>

      <p class="Alinti para-style-override-29"><span>26. Bir yığın örgütünün bir başka yığın örgütüne gazete, kitap postalaması disiplinsizlik midir, değil midir?</span><span class="dipp" style="font-size:0.9em;"><a class="footnote-link" href="7-5_split1.html#footnote-225-290" id="footnote-225-290-backlink">290</a></span></p>

      <p class="paragraf-1">TKP yönetimi bu sorulara hiçbir zaman yanıt vermiyor.</p>

      <p class="paragraf-1">TKP yönetiminin kitap ve sorular karşısındaki tutumunu Aydın Meriç şöyle anlatıyor:</p>

      <p class="Alinti"><span>Ülkede Partizan kliğinin parti içinde başını çeken kişi,</span><span class="dipp" style="font-size:0.9em;"><a class="footnote-link" href="7-5_split1.html#footnote-225-291" id="footnote-225-291-backlink">291</a></span> <span>Politbüro’nun karar ve onayı olmadan, ‘baş tehlike sol tehlikedir, sağ tehlike önemli değildir, sağ tehlikeden söz etmek sol tehlikeye hizmet eder’ tezini ileri attı. Bu belgi altında parti içinde hızlı bir tasfiye kampanyası başlatıldı. Nedense bir süre sonra, sorunun bir ideolojik yönü de olması gerektiği hatırlanıp(!), o dönem Politbüro üyesi olanlar kitaba karşı yazılı eleştirilerini hazırladılarsa da, ortaya bir ürün çıkmadı. Yazılan şeyler yazanları bile tatmin etmedi. Bu kez başka yoldaşlara görev verildi. Yoldaşlarımızın görev ve ilişkilerinden yararlanarak dışarıdan yardım istedik. Kitaba karşı bir broşür yayınlayacağımızı tüm parti örgütüne ilan ettik. Ama bu broşürü ortaya çıkartamadık. Bu arada örgütsel tasfiyeler tabii sürdü.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-292" id="footnote-225-292-backlink">292</a></span></p>

      <p class="paragraf-1">1980 yaz ortalarında toplanan TKP Merkez Komitesi Plenum’un sunulan Politikbüro Raporu’nda konuyla ilgili olarak yer alanlar ise bir anlamda TKP/İşçinin Sesi ayrışmasının “resmi” TKP yönetimi açısından özrünü özetliyor. Şöyle:</p>

      <p class="Alinti para-style-override-11"><span>… partimizin ideolojik aygıtı, daha en baştan bu grubun yanlış görüşlerini enine boyuna ele alıp inceleyemedi. Parti içi ideolojik savaşın önemini yeterince kavrayamadı ve kavratamadı.</span></p>

      <p class="Alinti para-style-override-31"><span>(…) Örgütsel alanlarda tümüyle yenik düşmekle birlikte, parti düşmanı grupla ideolojik savaşım sürüyor, sürecektir. Şimdi örgütlerimiz, tüm yayın organlarımız bu grubu ideolojik olarak ezmekle görevlidirler.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-293" id="footnote-225-293-backlink">293</a></span></p>

      <p class="paragraf-1">İşin ideolojik cephesini bu bilgiler yeterli açıklıkla aydınlatıyor. TKP Merkezi <span class="char-style-override-2">İşçinin Sesi</span>’ni ideolojik olarak yenmediğini itiraf ediyor.</p>

      <p class="paragraf-1">TKP 1978 ayrışmasının bu biçimde sonuçlanmasının burada pek az değinilen nedenlerinden biri, Sovyet, DDR ve Bulgaristan partilerinin <span class="char-style-override-2">İşçinin Sesi</span> ve Yürükoğlu’nun önerdiği ideolojik açılım ve siyasal taktikleri doğru ya da yanlışlıklarından bağımsız olarak o dönemki siyasal değerlendirmeleri nedeniyle uygun bulmamalarıdır. <span class="char-style-override-2">İşçinin Sesi</span>’nin tasfiyesi, aynı zamanda bu partilerin destek ve onayıyla gerçekleşmiştir.</p>

      <p class="paragraf-1">Örgütsel cephede resmi merkez kısa zamanda duruma egemen oldu. İngiltere parti örgütü, yöneticisi Nihat Akseymen’in yanında yer aldı. MK üyesi ve Ege Yöre Komitesi Sekreteri Haluk Yurtsever <span class="char-style-override-2">İşçinin Sesi</span> muhalefetine katıldı. Ege örgütlerinde her düzeyde ayrışma yaşandı. <span class="char-style-override-2">İşçinin Sesi</span>’nin en çok yandaş kazandığı, tutunduğu bölge Ege oldu. Ankara’da ODTÜ’lü gençlerin başını çektiği bir grup <span class="char-style-override-2">İşçinin Sesi</span>’ne katıldı; Mersin’de ve daha birkaç yerde de benzer gelişmeler oldu. Nabi Yağcı’nın başında bulunduğu, Partizan grubunun en güçlü olduğu İstanbul’da hemen hiçbir ayrık ses çıkmadı, <span class="char-style-override-2">İşçinin Sesi</span>’ne birkaç kişi dışında katılan olmadı.</p>

      <p class="paragraf-1">Ocak 1980’de “Türkiye Komünist Partisi Leninciler Konferansı” toplandı. Eşgüdüm Komitesi altında fiilen bağımsız örgütlenmeye girişti. Konferans birçok karar aldı. TKP’nin yarım yüzyıl kongre toplamayan bir parti olduğu belirtilerek kongre çağrısı yapıldı:</p>

      <p class="Alinti"><span>Tüm TKP üyesi komünistlerin, TKP’nin oportünist yönetimi nedeniyle parti dışında kalmış partisiz komünistlerin görevi, Türkiye devriminin yazgısını Leninci bir TKP için savaşımın sonucuna bağlı olduğunun bilincinde olarak, bu hedef çevresinde örgütlü olarak omuz omuza savaşmaktır. Demokratik olarak seçilmiş tüm örgüt delegelerinin katılacağı, en kısa zamanda toplanacak kongre için, TKP’nin kongresi için örgütlü savaşım günün temel bir görevidir.</span><span class="dipp" style="font-size:0.9em;"><a class="footnote-link" href="7-5_split1.html#footnote-225-294" id="footnote-225-294-backlink">294</a></span></p>

      <p class="paragraf-1">TKP/İşçinin Sesi’nin Türkiye’de örgütlenme etkinlikleri 12 Eylül darbesiyle kesildi.</p>

      <p class="paragraf-1">TKP 12 Eylül’e İşçinin Sesi’ni ve parti içindeki “sol sekter” çizgiyi tasfiye etmiş, Partizan grubunun tam ve fiili egemenliğinde sağ bir çizgiye oturmuş olarak girdi.</p>

      <p class="paragraf-1">Türkiye solunun öteki siyaset ve örgütleri gibi, TKP’de 12 Eylül’den önce yükselişi durmuş, konum ve güç yitirmiş, yaklaşmakta olan darbe tehlikesini gören ama ne yapacağını bilemeyen dağınık bir durumdaydı.</p>

      <p class="paragraf-1"><span class="char-style-override-2">İşçinin Sesi</span> ayrışmasından sonra, kendi içindeki sol frenlerden de özgürleşen TKP, 12 Eylül’den çok önce, sonraki yılların TBKP’si ve SBP’siyle aynı mantık çizgisindeki projelere yönelmiş bulunuyordu. “Legal Birleşik İşçi Partisi” (BİP) 12 Eylül’den bir yıl önce adıyla sanıyla piyasaya sürülmüştü. TKP, daha önce, “Cep partileri”, “üstencilerin partisi” diye siyasal olmayan bir dille “eleştirdiği” TİP ve TSİP’in zaman içinde “sosyalizmden esinlenen partiler”, “kendilerinin bilimsel sosyalist olduğunu söyleyen partiler” olduğunu keşfetmeye, keskin dönüşünü böyle tuhaf ifadelerle yumuşatmaya çalıştı. Ve sonunda bu partilerin “bilimsel sosyalist partiler” olduklarına “karar” verildi. 1980 Mayıs’ında toplanan MK Plenumu Raporunda, “Birlik Dayanışma yanlılarıyla (Birlik Dayanışma TKP’nin legal faaliyetlerdeki kod ismiydi-HY) TİP ve TSİP arasında gelişen ilişkiler ülkemizde birleşik, yığınsal, legal bir işçi sınıfı partisi yaratma olanağını olgunlaştırıyor.”<span class="dipp"><a class="footnote-link" href="7-5_split1.html#footnote-225-295" id="footnote-225-295-backlink">295</a></span> deniliyor, Plenumdan bir ay sonraki <span class="char-style-override-2">Atılım’</span>da ise şunlar yazılıyordu:</p>

      <p class="paragraf-1">“Günümüz koşullarında eylem birliğini yeni bir aşamaya yükseltmenin somut biçimi olarak, birleşik, legal, yığınsal bir işçi partisi olanağı öne çıkıyor.”<span class="dipp"><a class="footnote-link" href="7-5_split1.html#footnote-225-296" id="footnote-225-296-backlink">296</a></span> Aynı dönemde TİP’te de “Tek Cephe Tek Parti” dönüşümü gerçekleşmiş, TKP ile birleşmeye karşı çıkan kanat tasfiye edilmiş, ortam hazır hale getirilmişti. Özetle, 12 Eylül gelmeseydi, belki başka isimlerle, muhtemelen BİP ismiyle TBKP ve SBP likidasyonları yaşanacaktı.</p>

      <p class="paragraf-1">12 Eylül bu oluşumu hem geciktirdi; hem de gericilik koşullarına uygun en geri biçimlerde yeniden hortlamasının koşullarını hazırladı.</p>

      <p class="paragraf-1">TKP 12 Eylül’e karşı hiçbir direnç gösteremedi. Örgütlü olduğu işyerlerinde, fabrikalarda tek bir protesto eylemi olsun gösteremedi.</p>

      <p class="paragraf-1">TKP üyesi, Maden-İş örgütçülerinden Mustafa Satış’ın anlattıkları ilginçtir ve kişilerin değil, TKP yönetiminin tutumunu, ruh halini anlattığı yönüyle ilginçtir.</p>

      <p class="paragraf-1">15 Eylül günü, Maden-İş YK üyesi Bahtiyar Erkul, Murat Tokmak, TKP MK üyesi Sıtkı Coşkun ve Mustafa Satış ne yapacaklarını konuşuyorlar. Satış’ın kitabından aktarıyorum:</p>

      <p class="Alinti para-style-override-11"><span>“Murat Tokmak direniyor:</span></p>

      <p class="Alinti para-style-override-19"><span>‘Hiç olmazsa Uzel fabrikasına gideyim. Ben yıllarca orada çalıştım, işçiler beni sever, bana güvenirler. Bu haksız ve adaletsiz darbeyi protestoya çağırayım. Devrimden söz etmiyorum, hiç olmazsa hayır diyelim. Vururlarsa vursunlar ona da hazırım’ diyor.</span></p>

      <p class="Alinti para-style-override-19"><span>Sıtkı Coşkun, tüm ikna yeteneğini kullanıyor:</span></p>

      <p class="Alinti para-style-override-19"><span>‘Kesinlikle direneceğiz ama hazırlık yapmamız gerek. Böyle zamansız hareket bizi kırıma götürür…’</span></p>

      <p class="Alinti para-style-override-19"><span>Tartışma dördüncü katın merdivenlerinden, dış kapının eşiğine kadar devam ediyor.</span></p>

      <p class="Alinti para-style-override-19"><span>Orada da sürüyor.</span></p>

      <p class="Alinti para-style-override-19"><span>Sonunda Sıtkı, Tokmak’ı ikna ediyor.</span></p>

      <p class="Alinti para-style-override-19"><span>Kim bilir ne kadar insan, ülkenin dört bir yanında ikna edildi.</span></p>

      <p class="Alinti para-style-override-19"><span>Sıtkı’nın sözünü ettiği uygun zaman hiçbir zaman gelmiyor.</span></p>

      <p class="Alinti para-style-override-19"><span>Sıkıyönetim Komutanı, tüm fabrikalardaki temsilcilerin, baş temsilcilerin ve yöneticilerin Selimiye Kışlasına gelip teslim olmalarını istiyor.</span></p>

      <p class="Alinti para-style-override-19"><span>Parti: ‘Gidin teslim olun’ diyor.”</span><span class="dipp" style="font-size:0.9em;"><a class="footnote-link" href="7-5_split1.html#footnote-225-297" id="footnote-225-297-backlink">297</a></span></p>

      </div>
  </div>
</body>
</html>