<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates4</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">ÜÇÜNCÜ BÖLÜM<br class="chapter"/>
  ÖLÜMSÜZ</h1>

  <p class="normal">Devamlı hareket halinde olmak ve sık sık ikamet yerini değiştirme alışkanlığı İngilizlerin günlük yaşamına geleneksel pazar ibadeti gibi girmişti. Onlara göre, yeryüzünde hiçbir yer, Londra’nın çevresinden daha uzak değildi, Filistin dahi, tıpkı bir Britanya kolonisi olan Seylan gibi, Noel tatili için gidilebilecek bildik bir yerdi. Eğer zenginler tercihlerini modern Fransız Rivyera’sından yana yapmışlarsa, bu onların malikânelerinin ve İngiliz otellerinin tekdüze sıkıcılığından, ahlak anlayışlarının ikiyüzlülüğünden ve darkafalılığından, diğer enlemlerde özenilen Londra yaşamının taklitçiliğinden bıkmış olmalarından kaynaklanıyordu.</p>

  <p class="normal">‘Britanya İmparatorluğu’ olarak kayıtlara geçmiş tüm uzak topraklardaki fatihler alışılmış konfora, yemeğe ve günlük programa sahip olmalarına karşın, sürekli olarak görünümlerini değiştiriyorlardı.</p>

  <p class="normal">“Kapitalizm kendine özgü gulyabaniler yaratıyor.</p>

  <p class="normal">“Kendi malikânesinde ya da deniz kıyısında dinlenen, köpeklere, çocuksu yaramazlıklara, eski danslara ve eğlencelere, şömine başındaki duygusal sohbetlere düşkün konuksever İngiliz toprak soylusunda (landlord) Singapur’daki ukala çiftlik sahibini, yerlilerin başbelasını yüzeysel bir bakışla fark edemezsiniz. O, ülkesinde çiftlik sahipleriyle ilişkilerinde dikkatlidir ve kiralık işçilerin kalbine giden dolambaçlı yolu bulmayı bilir. Mantardan koloni şapkası, açık renk pantolonunun geniş cebinde küçük bir tabanca, kırbaç, bükülmez kolluk, tatarcıklara karşı bir ağ, tam bir sınırsız derebeyi kibiriyle ve vahşetiyle çantaya yerleştirilir.”</p>

  <p class="normal">Dinle ve İncil’den ayetlerle çok iyi donatılmış ve mükemmel şekilde kamufle edilmiş albay, sınır noktalarından birinde karanlık bir ün yaptığı Hindistan’dan, evlenmek için Londra’ya gelmişti. İngiltere’ye çeşit çeşit ganimetler; balta girmez ormanlarda avlanan leopar ve kaplanların postlarını getirmişti. Onun emriyle kurşuna dizilen isyancı Hintlilerin cesetleri onların ülkesinde kalmıştı. Nişanlısı teyzesinin ölümünü sekiz yıl sabırla beklemişti, çünkü teyzenin mirası olmadan evlilik olanaksızdı. Geçen yıllar içinde ağaran saçlarını boyamaya başlamış ve nişanlısının emekliye ayrılacağı mutlu an için onun maaşıyla ev almıştı. Bu süre içinde albay, hizmetçisi ve cariyesi olan genç Hintli bayan sayesinde sabırlıydı ve ancak romanlarda rastlanacak bir incelikle doluydu. Teyze ölür ölmez, Hindistan-Afganistan sınır karakolunun amiri başkente geldi. Kilisenin uysal çocuğu olarak kıyıya çıkıyor ve günlerini, dini sohbetler yaparak, akrabalarına duygusal mektuplar göndererek ve kulüpte puro ve kahve eşliğinde politika konularında tartışarak geçiriyordu.</p>

  <p class="normal">Marx yalnızca İngiltere’nin tarihini ve ekonomisini değil, halkını da incelemişti. Değişik ekonomik düzey ve çevreden insanların yükseliş ve düşüş haberleriyle dolu İngiliz gazetelerini ilgiyle okuyordu.</p>

  <p class="normal">Mahkemeler, bir toplumsal düzenin en gerçekçi aynalarıdır. Bu mahkemelerde, günlük yaşamın aksaklıkları, tüm sapmalar, burjuva ahlakı ve hukukunun zorla taktığı, güncelliğini yitirmiş, paslanmış prangaların karşı konulmaz ağırlığı, eşitsizliğin çok çeşitli sonuçları, yoksulluk ve açlıkla kemirilmiş insan bilinci, hasta bir ruhun geçit vermez ara sokakları acımasız bir çarpıcılıkla sergilenir.</p>

  <p class="normal">Marx ekonomik krizin zengin burjuvaların, tefecilerin ve bankerlerin yazgılarında yarattığı sayısız başkalaşımları gözlemliyordu.</p>

  <p class="normal">Bir zamanlar İngiliz sosyetesi, bir cinayetle ve onun ardından genç ve yakışıklı dandy, zengin Henry Fauntlaroy’un idamıyla sarsılmıştı. Püriten Londra’yı şok eden kumar oyunları, aşk öyküleri, şatafat, yıkıma götüren sefahat ve çılgınlıklar bu İngiliz zenginini çek sahtekârlığı yapmaya itmişti. Henry Fauntleroy, ‘Bank of England’ın para babalarından, Büyük Britanya’nın risk almayı seven büyük bir bankeriydi. Fakat aristokrat dostlarının tüm çabalarına, bayan hayranlarının ve her tür fidyeyi öneren akrabalarının delicesine yakarışlarına karşın ‘banka çevreleri’ suçlu kardeşini idam cezasına çarptırdı. İdam sehpası, zenginliğini Napolyon’un cesur serüvenlerini izleyen yıkım üzerine bina eden Rotschild gibi ‘en temiz ve en soylu tefeciler sınıfının’ pisliklerini temizlemişti.</p>

  <p class="normal">70’li yıllardaki ekonomik kriz sırasında benzer bir suç Büyük Britanya’nın dikkatini yeniden çekti. Bir banker piyasaya sahte çekler sürmüştü. Bir milyoner olarak Londra’ya gelmiş ve yetimhanelere, hayvanları koruma derneklerine, yöneticiliğini taç giymiş ya da üst makamlardan şahısların yaptığı güçsüzler yurtları ve hastanelere cömertçe bağışlar yaparak enerjik bir hamleyle o ana kadar şaibeli olan geçmişini aklamaya koyulmuştu. Satın alınmış gazeteler; nerden geldiği belli olmayan, yoksulların velinimeti, sanattan anlayan, bir mihrace gibi savurgan bu sefahat düşkününü birbirleriyle yarışırcasına övüyorlardı. Banker başarılı bir şekilde eğlenceler ve dağıttığı hediyeler yardımıyla İngiliz soylularıyla yakınlaşmaya çalışıyordu. Aristokratlar, bankerin reklamı çok yapılan yeni sarayını görme isteğine karşı koyamıyorlardı. Bu görkemli ev hangi dükü imrendirmezdi ki! Bu, içinde sultan haremlerininki gibi bir havuzu, Yunan malikâneleri, Roma terasları, Japon bahçesi, jimnastik salonu, suları hiç durmaksızın akan Amerikan banyoları bulunan eşi benzeri olmayan bir saraydı.</p>

  <p class="normal">Böylesine bir büyümeye alışmamış olan İngilizler bu şatafat karşısında dayanamayıp pes ettiler ve banker, oyunu kolayca kazanıp aristokratların evlerine süzülüverdi.</p>

  <p class="normal">Sarayın yapımından sonra ‘Bank of England’a hücuma geçti ve onun finansal dahisi uzun süren bir kuşatmadan sonra çekirdekten yetişme bankerlerin güvenini kazandı. Bir zamanlar Fauntleroy’un yaptığı gibi, bankada güvenilir bir şahsiyet ve City’lerden birinin sahibi oldu. Eski kuşaklardan miras kalan aşırı ihtiyatlılıklarını, köhnemiş kurallarını ve frenleyici geleneklerini koruyan İngiliz finans çevrelerinin tersine yeni nesil bir işadamı olduğundan inanılmaz bir hızla zenginleşti. Onun acentaları tüm dünya borsalarında boy gösterdi.</p>

  <p class="normal">Bu banker kuruluşun sloganı, ‘kuruşun değil, milyonun ardına düş,’ idi. Her işte şöyle ya da böyle bir yarar görerek Arjantinli generallere parasal destekte bulunuyor, Korsikalı haydutlara yardım ediyor, Türklere silah sağlıyordu. ‘Bank of England’ onun müthiş becerisine, öngörüsüne ve kararlılığına saygı duyuyordu.</p>

  <p class="normal">Her şeyi, savaşı, devrimleri, kıtlığı, çekleri hesaba katmıştı, fakat yalnızca bir şeyi, krizi hesap etmemişti. Ekonomik felaket bir anda bankerin gücünü sarstı. İflas eden işletmelerde yitirilenlere karşılık yeni kaynaklar yaratarak kurtulmaya çalışıyordu ve bu amaçla sahte çek düzenlemeye karar verdi.</p>

  <p class="normal">Komşu hücrede yargılanan bir mağazanın kasiyeri gibi, banker, paraları iyi kullanarak geri döndürmeyi ve başlangıçtaki suçunu temizlemeyi umarak sahteciliğe başvurdu. Fakat kasiyer at yarışlarında, banker de dünyadaki fiyat dalgalanmalarında paralarını yitirdi. Her ikisi de sahtecilik yoluyla para elde ederek yeniden ve yeniden oynamayı denediler. Fakat hem mağaza, hem de İngiliz bankası birden korkunç açığı ortaya çıkardılar. Kasiyer ve banker, sanık sandalyesine aynı anda oturdular. Fark yalnızca, kasiyerin soygununun, sarsılan karısının erken doğumuna, bankerin soygununun ise diğer üç bankerin intiharına, onlarca işletmenin batmasına yol açmış olmasıydı. Avrupa’da birkaç yüz bin insan işsiz, ekmeksiz, evsiz kalmış ve geleceklerini yitirmişlerdi.</p>

  <p class="normal">Bankanın batışıyla oluşan bu sarsıntı, tüm dünyada, öncelikle de İngiltere’de felakete varan sallantılarla, insanların ölümüyle sonuçlanan patlamalarla kendini gösterdi. Borsada panik başladı. Kriz derinleşti. Henry Fountleroy’un yaptıkları artık oyuncağını kurcalarken bozan bir çocuğun yaramazlığından fazla bir şey değildi. Yüzyılın başında dünya başka bir çehreye bürünmüştü...</p>

  <p class="normal">Banker idam edilmemişti. ‘Bank of England’ bankerlerin imajındaki ayıbı temizleyemiyor, temizlemek için çaba da göstermiyordu.</p>

  <p class="normal">Bankerin şatafatlı, mağrur sarayı haraç mezat satışa sunuluyor, fakat alıcı bulamıyordu.</p>

  <p class="normal">Kriz!</p>

  <p class="normal">Aristokratların adları mahkeme raporlarından bir türlü eksik olmuyordu. Sanık sandalyesinde oturan bir barones ısrarla kendisini ekonomik depresyondan zarar görmüşler arasına dahil ediyordu. Meşe ağaçlarını kökünden deviren kasırga, ekinleri de yerle bir ediyordu. Barones kocasından ayrıldıktan sonra çok sayıda terzi ve tezgâhtarın çalıştığı lüks bir kadın giyim mağazası açmıştı. Gelir elde ettiği sürece memnundu. Ama, son zamanlarda zengin bayanların ölçülülük ve tasarruf modasına başlaması sonucu barones eski müşterilerini kaybetti, sürekli gelir elde edemez oldu. Biçkici ve makastarların çoğunun işine son verdi, fakat bu da fayda etmeyince büyük bir dolandırıcılık yardımıyla düzlüğe çıkmaya çalıştı.</p>

  <p class="normal">Mahkeme ve hapis, suçlunun tüm ailesinin adını lekelemişti. Bu önyargı sık sık yeni suçların ve uzun süren trajedilerin ateşleyicisi oluyordu. Aile, ‘ayağı kayan’ üyesini uzaklaştırıyor ve Kanada, Avusturalya, Hindistan ya da uzak adalar, çekilen cezadan sonra onun yeni mekanı oluyordu. Onlar artık yaşayan ölülerdi. Suçlunun kız kardeşi ebediyyen evde kalma, erkek kardeşleri işlerini kaybetme, anne babalar ise yaşadıkları semtte hor görülme tehdidiyle karşı karşıyaydı. Hem aristokrat için hem de küçük bir bakkal için kendi çevresinden sürülmek kaçınılmazdı. Fark yalnızca belki de, bakkalın acımasızlık ve kalıcılıkta daha pervasız olmasındaydı.</p>

  <p class="normal">Lord Ilsent İngiliz adaletinin huzuruna çıktı ve böylece, rivayete göre, bizzat Fatih Wilhelm’e hizmet etmiş atalarının armasını temizlenemez bir pisliğe bulaştırdı. Gelecek kuşaklar tarafından başarıyla katlanacak bir servet elde etmeyi de ihmal etmeyen Lord Ilsent, tüm yaşamı boyunca çıktığı seferlerde unvandan başka, ata mirası yiğit şövalyelik geleneğini de inatla sürdürüyordu.</p>

  <p class="normal">Toprak elde etmek uğruna yapılan yağma amaçlı seferlerin yerine İngiliz aristokrasisi, daha bir incelikle zenginleşmeye koyulmuştu. Köle sahipleri artık köle kiralıyorlardı. Lord Ilsent parayla ve hisse senetleriyle çalışmayı tercih ediyordu; bu çalışma ona daha güvenilir, üstelik daha kalıcı geliyordu.</p>

  <p class="normal">Lord Ilsent’in gemicilik şirketi ekonomik fırtınadan ciddi olarak etkilenmişti. Yolcu ve yük sayısı fark edilir şekilde azaldı. Birkaç okyanus gemisini kızağa çekme zorunluluğu doğdu.</p>

  <p class="normal">Lord Ilsent’in kasasında korkunç bir açık vardı. Bunu açıklamak; yardım istemek, teslim olmak demekti. Ilsent bu felaketi hile yoluyla durdurmaya kalkıştı. Kayıplarını hissedarlarından gizledi ve yalan rakamlar açıkladı. 12 ay hapis cezasının asil soyun bu başarısız temsilcisine ticari oyunda hilesiz oynamayı öğretmesi beklenirdi. Ancak, sanılmasın ki bu şişirilmiş hisselerin batan saf alıcılarına yardım edebildi.</p>

  <p class="normal">Mahkeme, her bir parçası en iyi Shafield çeliği ayarında kaliteli bir makinedir. Ve akılsızları, kendisine karşı çıkmaya çalışan talihsizleri otomatik dişlileriyle kıymış, soylu kanın kutsal ayrıcalıklarını ve zenginliklerini ise özenle korumuştur.</p>

  <p class="normal">Doklarda ve işçi kentlerinde mutsuzluk, her gün kapıyı çalan bir konuk, mahkeme ise çok açık bir düşmandır.</p>

  <p class="normal">Hukukçu Marx, İngiliz yasalarını çok iyi biliyordu. Marx’a göre, Ortaçağ ritüeli yüzyıllarca süren değişmezliği ile Britanyalılarda saygı uyandırıyor olmalıydı.</p>

  <p class="normal">Fakat köle tüccarlarının, şövalye kaleleri sahiplerinin, bankalarda oturumlar yapan tefecilerin, eski mutlu İngiltere’de egemen olan herkesin ikiyüzlü sınıfsal ihtirasları, satılmışlıkları, geçmiş yüzyılların küflenmiş deneyimi bu tuzağın ardına saklanamazdı.</p>

  <p class="normal">Marx ve Engels, kapitalistlerin gözüne girmiş ve sadakalarını para, hatta unvan olarak alan bazı işçileri büyük bir dikkatle inceliyorlardı.</p>

  <p class="normal">Bir keresinde doklarda çatlak duvarlardan birine iliştirilmiş ilandan kalan kirli bir kağıt parçası Marx’ın dikkatini çekti. Rüzgar, kağıdı aşındırmış, liman çevresindeki mahallelerde iyi bilinen taşımacılık işçileri Trade-Union yöneticisi Bendollett’in imzası görünüyordu yalnızca. Geçmişte hamal, daha sonra ise Londra Limanında makine teknisyeniydi. Ancak, her tarafından yağlar sarkan bu ihtiyarda geçmişin izleri yoktu. Gerçekten de, seçim zamanlarında işçi toplantılarında bir nişan gibi gösterdiği; liberalleşmiş zengin burjuvaların ve hükümet memurlarının davetlerinde ise utanarak sakladığı, birkaç parmağı kopuk çirkinleşmiş elinden başka geçmişinden hiçbir eser yoktu.</p>

  <p class="normal">Bendollett’in parmakları Londra dokunda, taşırken düşürdüğü oldukça ağır bir sandığın altında ezilmişti.</p>

  <p class="normal">Bir zamanların hamalı, şimdi eski arkadaşlarının başında gayretkeş bir gözetmen, parlamentoda etkili bir üyeydi ve majestelerinden en yüksek unvanı almıştı. Kocaman taştan villasına yerleşmişti, besili iki atın çektiği faytonuyla geziyordu. Oğlu Cambridge’de okumuş ve City’den bir tüccarın kızıyla evlenmişti.</p>

  <p class="normal">Genç Jack Bendollett de politikacıydı ve babasını aşmayı planlıyordu. Hizmetinde çalıştığı Başbakan Gladstone elinden tutarak başarısının mutlak garantisi olmuştu.</p>

  <p class="normal">İngiltere işçi sınıfı içinde Bendollett türü insanların sayısı gitgide artıyordu; sayıları onlarla ölçülse de zararları büyüktü, daha da ötesi ahlaksızlık yayıyorlardı.</p>

  <p class="ortayazi">***</p>

  <p class="normal">Liza Krasotski, doğumevleri yararına düzenlenen kadınlara mahsus kermeste Lady Bendollett ile tanışmıştı. Bu en yüksek unvan sahibinin karısı, bir zamanlar Bond-Street’deki bir atölyede dikişçi olduğunu özenle gizleyen, kendini beğenmiş yaşlı bir kadındı. Dikkat çeken özelliği yalnızca boş boş bakan kocaman gözlerinin farklı renklerde olmasıydı; gözlerinden biri açık mavi diğeri ise koyu kahverengiydi. Hayır işleriyle zaman geçiriyordu. Lady Bendollett’in en sevdiği konuşma konuları, hiç usanmadan topladığı saray dedikodularıydı. Liza herhangi bir unvan taşımadığından ve artık pek de zengin olmadığından –paralarını Amerika ve Avrupa’da toplum yararına işlerde harcamıştı– Lady Bendollett kendisiyle pek fazla ilgilenmemişti, fakat oğlu Jack, on yedi yaşındaki Asya’ya duyduğu ilgiyi gizlemiyordu. Genç kız kendisine İsviçre pansiyonunda takılan ‘cıva’ lakabına tümüyle uygun düşüyordu.</p>

  <p class="normal">Sürekli hareket halindeydi, çeliğe çalan külrengi afacan gözleri, al dudakları, yanaklarındaki gamzeler, güzel incecik elleri, inceliği, düzgün fiziği ve çevikliği ile Asya herkesin dikkatini çekiyor, çevresindekilerde ilgi uyandırıyordu.</p>

  <p class="normal">Jack Bendollett, yağlı saçlarını yeni doğmuş bir çocuk gibi düz tarayan, tıknaz, ağırkanlı bir insandı. Yüzünde dalkavukça, yavan bir ifade vardı.</p>

  <p class="normal">Krasotski’lerin Bendollett tanışmasından birkaç hafta sonra kız annesine Jack’la evlenmeye karar verdiğini bildirdi.</p>

  <p class="normal">“Ama tatlım, o zaten evli,” diye şaşkın bir şekilde yanıt verdi Liza.</p>

  <p class="normal">Asya, “Bu, gerçek aşka engel değildir. Bendollett boşanacak. Bana evlenme teklif ederken, bunu kendisi söyledi,” deyince ise donup kaldı.</p>

  <p class="normal">“Sen onun iki çocuğu olduğunu düşündün mü? Yuva yıkmak son derece çirkin bir şey.”</p>

  <p class="normal">“Anne, sen geri kafalısın, Jack beni seviyor. Bana deliler gibi âşık.”</p>

  <p class="normal">“Ama mutluluğunu başkasının mutsuzluğu üzerine kurma hakkını kim veriyor sana? Ayrıca, sen daha çocuksun ve tüm bunlar delilik. Yaşamda uzun bir yol katettim. Ve biliyorum ki birilerine acı vermek, başkasının lanetini üstümüze çekmek ve birilerinin bizim yüzümüzden gözyaşı dökmesi, yaşamımızı daima gölgeler. Bundan kork. Babasız kalan çocukların gözleri seni hep yargılamayacak mı?”</p>

  <p class="normal">“Doğrusu, anne sen çok tuhafsın, çağdışısın. Sen bakışınla dahi işkence ediyorsun. Ama, eğer Jack’ı reddedersen, başka kimseyi sevemem ve bu demektir ki kız kurusu olarak kalırım.”</p>

  <p class="normal">“Sen daha on yedi yaşındasın, kızım. İleride, gerçek aşkı bulana kadar heyecan ve düş kırıklığı hep bir arada olacak,” diye ikna etmeye çalışıyordu Liza ağlamaya hazır Asya’yı. “Telafi edilmeyecek hatalar yapma ve sabırlı ol; yeryüzünde aradığını bulamayan insan yoktur. Evliliğin tertemiz mahremiyetini daha genç yaşında neden çamura, karanlığa batırasın? Doğrusu, ben sahte evliya değilim ve evlilik bağlarının bozulmazlığında ısrar etmiyorum ama, yaşamın adı konulmamış yasaları vardır. Bize yalnızca kaçınılmaz ve acı duygular büyük özveri hakkı verir, senin örneğinde bunlardan hiçbirisi yok. Entrikalar, boşanma, terk edilen çocuklar, birilerinin acıları salt yalnız kalmamak amacıyla atılacak bir adım için çok ağır bir yük. Bir de Jack’la aranızda nasıl bir aşk olacak ki? Duygu dediğin, insanın içine işleyen güneş ışınları gibi tertemiz olmalıdır.”</p>

  <p class="normal">“Madem böyle düşünüyorsun, ben Jack’la Kanada’ya gidiyorum. O çoktandır İngiltere’yi terk etmek istiyordu. Ayrıca senin beni Siga babayla evlenmeden önce doğurduğunu da biliyorum. Demek ki ben evli olmayan bir kadının kızıyım. Bakıcım olan Peggy bana her şeyi anlattı. İtiraf et; benim babam kim?”</p>

  <p class="normal">Liza şaşkına dönmüştü. Asya ona daha önce böyle bir soru sormamıştı. Öz annesinin öldüğünü ve on günlük bir bebek iken ‘Kraliçe Charlotte Doğumevi’nden alınıp Liza tarafından evlat edinildiğini bilmiyordu. Şimdi üvey annesinin susmasını Asya yanlış yorumluyordu.</p>

  <p class="normal">“Susuyorsun, çünkü babam zaten evli olduğu için siz evlenmediniz. Doğru değil mi?”</p>

  <p class="normal">Liza boynunu bükmüştü. Ne yapmalıydı? Asya’ya gerçeği anlatmak onu çifte yanılgıya sürükler miydi? Eğer söylemezse yaşamına ilişkin yanlış bilgileri tekrarlamış olacaktı. O gece Liza kızına, onun kalbini fazla kırmamaya çalışarak her şeyi anlattı. Gerçekler Asya’yı sarsmıştı. İlk olarak üvey annesinin sevgisini kaybedebileceğinden korkuyordu. Jack konusu bir daha açılmadı. Birkaç ay sonra Jack’ın adı İngiltere başkentinin dilindeydi. ‘Asilzade’ mahkeme huzurundaydı. Karısını boşayıp birkaç büyük mezbahanın oldukça zengin sahibinin kızıyla evlenmek istiyordu.</p>

  <p class="normal">Bendollett, boşanabilmek için gerekli tüm formaliteleri yerine getirmişti. Leister-Bahçe’nin köşesinde mesleği erkeklerin evlilikten kurtulmasına yardım etmek olan bir kız buldu. Bu ‘fedakâr yaratık’ onunla otelde geçireceği bir gece karşılığında 16 sterline razı oldu. Sabah odaya giren temizlikçi kadın boşanmanın gerçekleşmesi için gereken sahneyi gördü; odada dolaşan bornoz giymiş bir erkek ve yatakta bir bayan. Devamında, Bendollett, ‘çift kişilik yatak ve kahvaltı’nın yazılı olduğu otel hesap pusulasını karısının yanında ‘kazara’ düşürdü. Her şey yolundaydı. Bu öfkeyle karısı boşanma talebiyle mahkemeye başvurdu. Temizlikçi kadın ilginç ayrıntıların anlatımında cömert davrandı. Ama, hakimin kendisiyle ‘günah işleyen’ kadının adıyla ilgili uğursuz soruya Bendollett yanıt veremedi. Leister’li kız şöhretinin pahasını yüksek tutmuştu ve adının ifşa edilmesi ücrete dahil değildi.</p>

  <p class="normal">“Belki de Bendollett geceyi büyükannesiyle geçirdi, bunda da ayıplanacak bir şey yok. Nedendir bilinmez, biz bazen yaptıklarımızı abartmaya eğilimliyiz,” dedi derin düşünceli hakim gücenmiş olan kadına ve eşlere, onları huzur ve barış içinde yaşamaya çağıran duygusal bir konuşma yaptı. Jack’ın mahkeme masrafları ve otelde bir gece için harcadığı 50 sterlin boşa gitmişti.</p>

  <p class="normal">İngiliz mahkemeleri, boşanmaya yalnızca, günlük yaşamda kirli çamaşırların aşağılayıcı şekilde ortaya dökülmesi ve çoğunlukla da evlilik ilişkilerinin iğrenç ayrıntılarından sonra karar verirdi.</p>

  <p class="normal">Eğer hakim herhangi bir dinsel gruba mensupsa, birbirinden artık bıkmış ve ayrılmayı kafaya koymuş eşler, ayrılma hayalleri suya düşmüş halde bitmek bilmeyen ahlak dersine işkence gibi katlanırlardı.</p>

  <p class="normal">“Bir dahaki sefere onu öldüreceğim,” diyordu Bendollett karısı için kendi avukatına.</p>

  <p class="normal">Fakat karısını değil, boşanma davasını reddeden hakimi öldürdü.</p>

  <p class="ortayazi">***</p>

  <p class="normal">Sıcak bir yaz akşamı Liza ve Asya bir at arabası çağırdı. Hantal bir fayton geldi. Başında sararmış, eski uzun bir silindir şapka olan üniformalı arabacı, nereye gideceklerini öğrenmek için rüzgar yanığı yüzünü müşterilerine döndü.</p>

  <p class="normal">“Maitland-Park Road, Hampstead-Hill,” dedi Liza.</p>

  <p class="normal">Atlar, düzgün kaldırımda koşmaya başladı. Londra’da kısa bir süre önce kullanıma giren lastik tekerlekli arabalarla yolculuk hoş ve rahattı.</p>

  <p class="normal">At arabasının hafif sallantısı Liza’nın hoşuna gitti, yumuşak koltuğa büyük bir zevkle yaslandı. Çanlar tıngırdıyor, yoldan geçenleri neşelendiriyordu. Karşıdan gelen faytonların fenerleri, ateşböceği gibi bir yanıp bir sönüyordu. Piccadilly ve Strand’dan sonra, Hampstead Head’in eteğindeki semt tamamen sessiz ve boş görünüyordu. Gaz fenerlerinin titrek ışığı insanların gözünü alıyordu.</p>

  <p class="normal">Pazar günü Modena Villas’da konuklar toplanmıştı. Liza, Jenny Marx ve Lenchen’in elini nazikçe sıktı. Asya aceleyle bildiği reveransı yaparak kendisini bekleyen arkadaşı Eleanor’a koştu.</p>

  <p class="normal">“Bilsen sana vereceğim ne çok sır var,” dedi Asya ve oturduğu yerde hareket etmeye başladı. Gözleri, yanaklarındaki gamzeler, dudakları, elleri her zaman olduğu gibi kıpır kıpırdı.</p>

  <p class="normal">Lenchen bahçeye açılan kapıları ardına kadar açtı. Yeşil çimen üzerinde akşam yemeği için hazırlanmış masa duruyordu.</p>

  <p class="normal">Sözünü dinleyen gençlere geçit törenindeki bir komutan edasıyla direktifler yağdırıyordu:</p>

  <p class="normal">“Bay Frankel, şu lambayı götürün! Daha sonra tabakları almaya gelin! Merdivene dikkat edin, ayağınız kayar! Orada altı basamak var. Jennychen sos kabını ve peçeteleri al, Tussy, sen de ekmek sepetini düşürme. Şimdi ben rosto için mutfağa iniyorum.”</p>

  <p class="normal">“Bana da iş verin,” diye üsteledi Asya ve hemen kaşık, çatal ve bıçakların olduğu tepsiyi aldı. Tepsiyi gürültüyle taşıyarak herkesi geçti, bahçeye çıktı ve beyaz örtülü sofraya dizmeye başladı.</p>

  <p class="normal">Bu arada Wròblewski ve Longuet sandalyeleri bahçeye taşıyorlardı. Marx yukarıda Paris Komüncülerinden biriyle kalmıştı.</p>

  <p class="normal">“Bayan Krasotski, Mağripli’ye gidiniz, kendisi rica etti. Sahi, orada bir vatandaşınızı bulacaksınız. Sizi Paris’ten tanıyan bir Rus.”</p>

  <p class="normal">“Kim olabilir ki bu, Lavrov mu yoksa?” diye içinden geçiriyordu Liza, dar ahşap merdivenden ikinci kata çıkarken. “Ben oldukça kibirli bu adamı yalnızca bir kez gördüm ve ona hiç de içim ısınmadı.”</p>

  <p class="normal">Kapıyı çalıp “giriniz” yanıtını alınca Krasotski kapıyı açarak geniş çalışma odasına girdi. Marx onu karşılamak için kalkmıştı. Liza, şöminenin yanında oturan tıknaz, güçlü görünümlü insanı tanıdı; gerçekten de Lavrov’du.</p>

  <p class="normal">“Tanışın, lüften,” dedi Marx Rusça, onları birbirine takdim ederken.</p>

  <p class="normal">“Geçen ilkbaharda görüşmüştük bir ara,” dedi Liza, kendisine doğru gelen Pyotr Lavroviç’in geniş, aydınlık, heyecan belirtisi okunmayan yüzüne merakla bakarak.</p>

  <p class="normal">“Evet, sizinle Paris’te hemen hemen hiç karşılaşamadık, ama buna karşılık Bay Krasotski ile Komün’ün son günlerine kadar görüşme mutluluğuna eriştim, toprağı bol olsun. Bu yiğit savaşçının parlak anısı yüreğimden hiç silinmiyor,” dedi Lavrov içten bir duyguyla ve Liza’nın önünde eğildi. Daha sonra ak düşmüş gür ve düz saçlarını hafif bir baş hareketiyle geriye doğru attı.</p>

  <p class="normal">Onun sözleri Krasotski’nin dul karısını etkilemişti ve Liza yurttaşının soğuk, sert elini minnettarlıkla sıktı. Fakat, gözlerini Lavrov’a kaldırdığında onun kibirli, kendinden memnun bir şekilde kötülük kaynağı, inatçı ağzını kapattığını fark etti ve gözlüğünün arkasındaki soğuk bakışı yakaladı. Yüreğinde Lavrov’a karşı kabaran iyilik dolu sıcak duyguların bir anda yok olduğunu hissetti.</p>

  <p class="normal">“Kendine âşık, galiba kendini seçme bir model sanıyor, demek ki kafasızın biri,” diye geçirdi içinden.</p>

  <p class="normal">Lavrov geçimsiz insandı. Mükemmel bir eğitim almış, çok görmüş geçirmiş olmasına karşın, kendisini sorgulama ve gerçekle yüzleşme meziyetinden yoksundu.</p>

  <p class="normal">Ruhsal heyecanın azaldığı ellili yaşlardaydı. İnsanların kendilerinin de fark etmeden yaptıklarını yeterli görerek daha önce elde ettikleri ve hep öyle kalacağını sandıkları ruhsal sermayelerini tükettikleri tehlikeli bir dönemdi bu. Lavrov artık her şeyi çoktan kavradığından ve çevresinde olanları doğru algıladığından kesinlikle emindi. İnanmış bir idealist olarak toplumsal kuralları kesin bir şekilde yadsıyor ve insanlığın gelişiminin ancak özel yeteneklere sahip, eleştirel kişiliklerin eylemleriyle sağlanabileceğini düşünüyordu. Ayaktakımı olarak gördüğü yığınları önemsemediğini her zaman vurguluyor, dünyanın ancak üstün bireyler tarafından kurtarılacağına inanıyordu. Carlayl Thomas onun en saygı duyduğu yazarlardan biriydi.</p>

  <p class="normal">Pyotr Lavroviç, ender kişiler olduklarına inanarak Marx ve Engels’e gelmişti. Yakından tanıdıkça onların karakter ve görüşlerinin sıradışılığına kaptırmıştı kendisini. Enternasyonal’in önderlerinin dehasına saygı duymakla birlikte Lavrov, onların öğretisine tamamen yabancı kalmıştı. Liza’nın darkafalı bulduğu bu inatçı insan nuh der peygamber demezdi. Saraylı bir aileden gelen Lavrov, dünya görüşüyle gerçek bir küçük burjuvaya dönüşmüştü ve Rusya işçi sınıfının toplumu yeniden yapılandıracak bir güç olabileceği düşüncesiyle alay ediyor, sosyal demokrat harekete düşmanlığını gizlemiyordu. Lavrov’a göre, olağanüstü kişilikleriyle ünlü köylüler böyle bir misyonu yerine getirebilirdi ancak. Kendisini de dahil ettiği her dürüst ve üstün tarihsel kişinin, Komüncülerin haklı ve kahramanca mücadelesine katılmasını bir ödev kabul ederek, kahramanlıkların sergilendiği Paris’te açtı gözlerini. Ardından Enternasyonal’e girdi fakat halkçı görüşlerinden bir adım geri atmadı.</p>

  <p class="normal">Liza’ya göre, Lavrov gibileri çözmek zor değildi. Bir süre sonra Lavrov onda açık bir antipati uyandırdı.</p>

  <p class="normal">“Duyduğuma göre, İsviçre’ye gidecekmişsiniz,” dedi Marx Liza’ya. “Bu, tam isabet. Genel Konsey Cenevre’de Rusya şubesi üyeleri için birtakım ödevler verecek.”</p>

  <p class="normal">“Emrinizdeyim.”</p>

  <p class="normal">Marx masaya yaklaştı, keskin acı bir koku yayan kahverengi pipoyu aldı ve biçimi bir çınar yaprağını andıran yassı kül tablasına bastırdı.</p>

  <p class="normal">“Ünlü soytarıyla karşılaşacak mısınız?” diye ilgiyle sordu Lavrov. “Kendini beğenmiş, namussuzun teki. Siz onun hakkında ne düşünüyorsunuz?”</p>

  <p class="normal">“Bu yeni peygamberi bir zamanlar iyi tanırdım. Bu eskidendi,” diyerek konuşmaktan kaçındı Liza.</p>

  <p class="normal">“Şimdi bu kışla komünisti, göğsünü döverek ‘sosyal ateistim’ diye çığlık atıyor,” dedi Marx öfkeyle. “Her şeyi berbat eden bu biçimsiz, gerçekte kof fakat tumturaklı bir gösteriş meraklısıdır.”</p>

  <p class="normal">Jennychen ve Charles Longuet, Marx’ı ve konuklarını bahçeye davet etmeye geldiler. Kalabalığa Komüncü iki kişi daha, Prosper Lissagaray ve Jean Stock da eklendiğinde saat oldukça geçti.</p>

  <p class="normal">Makinistin gelmesi, herkeste gözle görülür bir ilgi uyandırmıştı. Jenny derin bir acıyla elini uzattı ona, Karl yanıbaşına oturmasını önerdi. Jean Stock son derece sakin görünüyordu, ancak bu bir mezartaşı sakinliğiydi. Saçları ağarmıştı, bakışları bir nesneye kilitleniyor, dalıp gidiyordu. Peré Lachaise duvarında kurşuna dizilenlerin arasında olan ve rastlantı sonucu sağ kalan bu insanın öyküsünü bilmeyen, onu çok tuhaf bulabilirdi. Jean az ve kesik kesik konuşuyordu. Hareketleri sanki frenlenmişti, yüzündeki ender gülümseme keskin bir fiziksel acıdan dolayı bir surat ekşimesini andırıyordu. Versailles’lı cellatların kurşunları onun sağlığını bozmuştu. Uzun uzun öksürüyor, sol koluna hakim olamıyordu. Eski makinistin yalnızca ruhunda değil görünümünde de bir yabancılaşma ortaya çıkmıştı.</p>

  <p class="normal">Londra’da iş bulmak, İngiliz burjuvazisi Komüncüleri işe almayı reddettiği için çok zordu. Marx’ın ısrarlı çabaları sonucu eski makinist bir ofiste bekçi olarak çalışmaya başladı ve Liza da mütevazı evini ona açtı. Jean, Genel Konsey’in verdiği görevleri yerine getiriyor, boş zamanlarında Krasotski’nin küçük bahçesinin bakımına ve kimi ağır işlerine yardımcı oluyordu. Jean Stock’u yakından tanıyanlar onu seviyordu:</p>

  <p class="normal">“Yiyin, sevgili Jean, birazcık da olsa kilo almalısınız, o berbat öksürüğünüz geçer o zaman,” diyordu Lenchen, yemekte en güzel parçaları ona uzatarak ve üzüntüsünü gizlemeye çalışarak.</p>

  <p class="normal">“Teşekkürler, Bayan Demuth,” diye yanıt verdi Stock ve boğuk boğuk öksürdü.</p>

  <p class="normal">“Eski dostum, Ramsgate’e gidip deniz kenarında dinlenmek size iyi gelirdi. Sizin için bunu ayarlayabiliriz,” dedi Marx.</p>

  <p class="normal">“Elbette Mağripli,” dedi Jenny, mutlu olmuştu.</p>

  <p class="normal">Frankel, Wròblewski ve Longuet onu içtenlikle destekliyorlardı. Fakat Stock homurdandı ve hafiften itiraz etti.</p>

  <p class="normal">“Komüncüler arasında benden daha kötü durumda ve hasta insanlar var. Size çok isim sayabilirim. Biz onlara, yalnızca onlara yardım etmeliyiz. Örneğin, Eugène Pottier. Ruhsal olarak sağlam olmasına karşın vücudu çok zayıf. Onu önce tedavi ettirmek, sonra da Amerika’ya gitmesi için bilet parası bulmak gerek. Delikanlı orada kendisine iş bulur ve düşüncelerimizin propagandası için işe yarar. Kardeşler, ben iyiyim, doğrusu çok iyiyim. O kadar Komüncü gözlerini sonsuza dek kapatmışken ben yaşıyorum ve sizi görüyorum.”</p>

  <p class="normal">Jean, hiç unutmadan, hayallerini yüreğinde taşıdığı insanlara ilişkin çok şeyler söylemek istiyordu. Fakat hüznün masa başında oturan herkese bir akşam rüzgarı gibi vurduğunu fark edince sustu. Yemek bittiğinde, Jean Stock sessizce ayrıldı. Ardından Marx herkesle dostça vedalaşarak çalışmak için yukarı, odasına çıktı. Jenny kocasını geçirmeye gitti. Bütün gece az konuşan Liza, kendisi için çok yakın ve değerli olan bu iki insanı dikkatle izliyordu. Her ikisi de, yaşlılığın verdiği olgunlukla gelen ruhsal güzelliğin doruğundaydılar. Marx biraz kilo almıştı ve fiziksel olarak daha güçlü ve büyüleyici görünüyordu. Şişmiş gözkapaklarının altındaki genç, güzel gözleri dünyaya akıl ve iradenin ifadesi olan bir kıvılcımla bakıyordu. Sakalındaki mavimsi ağarmışlık, canlılığını yitirmiş esmer yüzünü gölgeliyordu. Marx hiçbir zaman bu yıllarındaki kadar azametli görünmemişti.</p>

  <p class="normal">Jenny’nin yüzü değişkenliğiyle Liza’yı şaşırtıyordu. Bu yüzden gözlerini ayırmak güçtü, her düşünce ve duyguyu dışa vuruyordu. Yaşlılık, gençlik, katılık ya da duygusallık bu yüzden rahatlıkla okunabiliyordu. Marx’ın karısının bu özgünlüğü onun ruhunun karmaşıklığı ve duyarlılığının göstergesiydi. Liza, onun yüz ifadesindeki değişimleri izlerken bunları düşünüyordu.</p>

  <p class="normal">“Bilmem, şairler ne söylerdi, fakat ben Bayan Marx’ı, çeşitliliği ve değişkenliği nedeniyle en çok gökyüzüyle kıyaslardım,” diye geçiriyordu içinden.</p>

  <p class="normal">Akşam yemeğinden sonra gençler gruplara ayrılmıştı. Jennychen, Leo Frankel ve Prosper Lissagaray banka oturmuşlardı.</p>

  <p class="normal">“Bu evi, bu bahçeyi nasıl da seviyorum!” dedi Wròblewski onların tam önünde durarak ve coşkuyla tamamladı sözcüklerini:</p>

  <p class="indentmetin">“Buranın egemeni Titan,</p>

  <p class="indentmetin">Ateşi getiren</p>

  <p class="indentmetin">Tanrı Prometheus!”</p>

  <div class="clrb"/>

  <p class="normal">“Walery, her zaman olduğu gibi, esin kaynağını Aşil’den ve Sophokles’ten alıyor,” dedi Lissagaray boğuk ve yüksek sesiyle.</p>

  <p class="normal">“Ne olacaktı ki, onlar güvenilir dostlar,” diyerek gülümsedi Jennychen.</p>

  <p class="normal">Eleanor ve Asya, engelsizce gizlerini paylaşmak için limonlukta buluştular.</p>

  <p class="normal">“Ve sana okyanus ötesine kaçmayı önerdi demek?” diye ağzını yokluyordu, arkadaşının itirafıyla şaşırmış olan Tussy. “Bu alçakça bir hareket, Mağripli bilseydi, senin Jack Bendollett’inin güvenilmez, adi bir serüvenci olduğunu ya da buna benzer bir şey söylerdi.”</p>

  <p class="normal">“Fakat, onu idam ederlerse bu tıpkı benim çok sevdiğim bir yazar olan Sthendal’ın ‘Kırmızı ve Siyah’ romanındaki gibi bir sahne olacak,” dedi Asya coşkuyla.</p>

  <p class="normal">“Gerçekten de benziyor, fakat bana gelince, ben cinayet olaylarından ve katillerden nefret ederim,” dedi Eleanor iğrenmiş gibi yüzünü buruşturarak. “En iyisi söyle bana, Lissagaray hoşuna gidiyor mu? Onun, bu evdeki tüm olgun insanlar gibi, Jennychen’in etrafında döndüğünü düşünme, hiç de öyle değil. O zamanının çoğunu Jennychen’e değil, bana ayırıyor.”</p>

  <p class="normal">Asya parmakları üzerine kalkarak limonluğun oldukça kirli camından, Jennychen’le hararetli hararetli konuşan Komüncülere baktı.</p>

  <p class="normal">“Prosper, işte şu, ince aristokrat yüzlü, zayıf, uzun boylu, esmer olan.”</p>

  <p class="normal">“Ama o yaşlı ya,” dedi düş kırıklığıyla Asya. “O, otuz yaşından fazladır, üstelik örselenmiş bir hali var. Bana öyle geliyor ki onu artık hiçbir ütü ütüleyemez.”</p>

  <p class="normal">Kızlar neşeyle bir kahkaha attı.</p>

  <p class="normal">“Yine de insanların sana, olgun birine davrandıkları gibi davranması, hatta seninle tartışmaları çok onur verici,” dedi Tussy.</p>

  <p class="normal">“Senin ablanın evlenme zamanı çoktan gelmiş, bak Laura çoktan Bayan Lafargue oldu.”</p>

  <p class="normal">“Bana öyle geliyor ki, Jennychen’in Bayan Longuet olması için istemesi yeterli. Ben Frankel’in hatta Wròblewski’nin ona göz dikmiş oldukları kuşkusunu taşıyorum. Onların ‘İtiraflar Kitabı’ndaki yanıtlarını okumak yeterli. Siyah gözler ve uzun siyah saçlar her ikisinin de hoşuna gidiyor.”</p>

  <p class="normal">“Belki de seninkilerdir?”</p>

  <p class="normal">“Ne diyorsun sen, Essi, Lissagaray dışında herkes ne yazık ki, beni henüz çocuk kabul ediyor. Ben Wròblewski’nin itiraflarını ezbere biliyorum. O güya bunları şakadan yazmış, ama bunun altında onun gerçek düşünceleri de yatabilir. Dinle ve kendin karar ver.”</p>

  <p class="normal">“Sizin mutluluk anlayışınız: Ateş cehennemi.”</p>

  <p class="normal">“Mutsuzluk: Soğuk cennet.”</p>

  <p class="normal">“Ben bunları güzel sözler defterime yazmalıyım. Bu çilli, hatta orta yaşlı adamın bu denli romantik ve hatta şair olabileceğini kim düşünebilirdi ki,” dedi Asya.</p>

  <p class="normal">“Bu doğru, onun şefkatli bir yüreği var ve o en belirgin özelliğinin ‘yontulmamışlık’ olduğunu boşuna düşünüyor,” diye Asya’ya katıldı Eleanor. “Onun sloganı, kendisine bunu söylediğimde kızıyor olsa da tabii ki Jennychen’le ilgili:</p>

  <p class="normal">“‘Erdemler ve kusurlar, hatta gecenin karanlığı ve gündüzün ışığı siyah gözlerin aydınlığı ve uzun saçların gölgesi olmadan neye yarar,’ diye ne de güzel söylenmiş, değil mi?”</p>

  <p class="normal">“Bay Frankel benim daha çok hoşuma gidiyor, o çok akıllı ve duyarlı.”</p>

  <p class="normal">“Haklısın, fakat Frankel çok ciddi. Onun itiraflarını ezberledim, bu itiraflar hiç de şakacı değil.”</p>

  <p class="normal">Ve Tussy kocaman gözlerini kısarak, bir piyesten monolog okur gibi, arkadaşına genç devrimcinin itiraflarını okudu. Asya ona müdahale etmiyordu.</p>

  <p class="normal">“‘Yalnızca yoksullar mütevazıdır,’ diyen Goethe’nin tersine Leo Frankel insanlarda en fazla mütevazılığa değer vermiş, erkekte doğruluğa, kadında ise, kendisine âşık olmayı sağlayarak itaat etmeye mahkûm kılma yeteneğine değer veriyor.”</p>

  <p class="normal">“O kendisinin belirgin özelliğini aşırı duyarlılık olarak belirtmiş ve mutluluk anlayışını sevmek ve sevilmek; mutsuzluk anlayışını ise Enternasyonal’den ihraç edilmek olarak itiraf etmiş.</p>

  <p class="normal">“En çok tiksindiği şey: Bayağılık ve ikiyüzlülük.</p>

  <p class="normal">“Antipati duyduğunuz şey: Kurulu olan her şeyi, yalnızca mevcut oldukları için benimseyen insanlar.</p>

  <p class="normal">“Sizde en çok hayranlık uyandıran tarihi kişilikler: Thomas Münzer, Babeuf.</p>

  <p class="normal">“Nefret ettiğiniz kişiler: Sözde devrimciler.</p>

  <p class="normal">“Sevdiğiniz uğraş: Gözlemlemek.</p>

  <p class="normal">“Sevdiğiniz kahraman: Tarihçilerin ‘halk’ olarak adlandırdıkları.</p>

  <p class="normal">“Sevdiğiniz kadın kahraman: Louise Michel.</p>

  <p class="normal">“Sevdiğiniz Şair: Ezop, Heine ve ‘Ceza’yı yazan Hugo.</p>

  <p class="normal">“Sevdiğiniz Yazar: Thomas Buckle.</p>

  <p class="normal">“Sevdiğiniz göz ve saç rengi: Siyah.</p>

  <p class="normal">“Sevdiğiniz çiçek: Menekşe.</p>

  <p class="normal">“Sevdiğiniz isimler: Eliza, Margarita ve .... Jenny.</p>

  <p class="normal">“Sevdiğiniz yemek: Puding.</p>

  <p class="normal">“Sloganınız: Ölmek bizim yazgımızsa en azından haklı bir dava için ölelim.”</p>

  <p class="normal">Asya hayran kalmıştı.</p>

  <p class="normal">“Eğer genç olsaydı, öyle korkunç bir siyah sakalı olmasaydı ve öyle çirkin bir gözlük taşımasaydı, onu nasıl da severdim.”</p>

  <p class="ortayazi">***</p>

  <p class="normal">Karl Marx adının değişik kıtalardaki yönetici sınıflarda yarattığı korku, merak ve nefret pek çok yalanı da birlikte getiriyordu. Bununla ilgili olarak Marx bir defasında yapıtlarını hep ayrı bir hoşnutlukla okuduğu Çernişevski’nin şu sözlerini aktarmıştı: “Tarihin yolundan geçen, çamur atılmasını göze almalıdır.”</p>

  <p class="normal">Özellikle Fransız gericiler cin çarpmış gibiydiler. Bonaparte’cı Paris gazetelerinden biri, çeşitli ülkelerin basınının kapıştığı, Enternasyonal’in önderinin öldüğüne ilişkin yalan bir haber yazmıştı. Bu bilgilere inanan Amerika’daki hayırsever ‘Kozmopolitan Derneği’ düzenlediği konferansta, daha sonra ‘Barış’ gazetesinde yayımlanan bir karar aldı. Bu kararda Marx’ın ‘tüm ezilen sınıfların ve halkların en inançlı, korkusuz ve özverili savunucularından biri’ olduğu belirtiliyordu. Okyanus ötesindeki bu konferans, Marx’ın cesurca ve halk adına ısrarla savunduğu hakların savunulması için çabaların artırılması çağrısı yapıyordu.</p>

  <p class="normal">Marx’ın öldüğüne dair yalan haber, Modena Villas’da uzun süre değişik yorumlara ve şakalara konu oldu. Fakat, Helene Demuth öfkeleniyor, ancak yaşarken toprağa verilenleri uzun ve verimli bir yaşamın beklediğini belirtir halk inanışını anımsayarak rahatlıyordu.</p>

  <p class="normal">1871 Eylül’ünde Londra’da, Paris Komünü’nün doğuşu, gelişimi ve yenilgisi sürecinden bir sonuç çıkarılmasına dönük Uluslararası İşçiler Birliği’nin yarı legal konferansı yapıldı. Komün’ün yazgısı son derece ders vericiydi. O andan itibaren proletarya için en önemli ders, Devrimci Birlik Partisi’ne ilişkin olanıydı. İşçi sınıfının siyasal mücadelesi ve birliğinin gerekliliğini yadsıyan anarşistler ve onların elebaşısı Bakunin, genel bir öfke uyandırmıştı. Konferansta alınan karar, proletaryanın toplumsal devrimin zaferini sağlamak ve sınıfların ortadan kaldırılması nihai hedefini gerçekleştirmenin ancak siyasal bir partide örgütlenerek mümkün olabileceğini belirtiyordu.</p>

  <p class="normal">Marx’ın yönettiği Londra Konferansı anarşistler ve onların önderinin ihanetini açığa çıkarmıştı. Proletaryaya her ülkede siyasal açıdan mutlak disipline olmuş bir partinin kurulması görevi verilmişti.</p>

  <p class="normal">Konferans günlerinde Jenny Marx, Eleanor ile Ramsgate’de bulunuyordu. Uzun süre hastalandı ve Marx, karısının deniz kenarına yerleşmesinde ısrar etti. Fakat, Marx yalnız kalınca karısını çok özlemişti. Boş bir zaman bulur bulmaz ona mektup yazdı.</p>

  <p class="normal">“Sevgili Jenny! Nihayet bugün konferans sona eriyor. Ağır bir çalışmaydı. Sabah ve akşam oturumları, gözlemcilerin dinlenmesi, raporların hazırlanması vb. Fakat, buna karşılık, daha önceki iki kongrenin toplamından daha fazla iş yapıldı. Çünkü halkın olmadığı yerde teatral, tumturaklı sözler antrenmanı yapmaya gerek yoktu. Almanya’dan temsilci yoktu, İsviçre’den yalnızca Perret ve Utin gelmişlerdi.</p>

  <p class="normal">“Geçen hafta Devrim Partisi Roma’da Garibaldi şerefine bir davet düzenlemiş; bana, bu davetin Roma gazetesi ‘La Capitale’de çıkan bir haberini gönderdiler. Bir konuşmacı... İşçi sınıfı için ve onun dinmek bilmeyen silahı olan Karl Marx şerefine kadeh kaldırmış, bu büyük coşkuyla karşılanmış. Bu, Mazzini için acı bir şey!</p>

  <p class="normal">“Benim ölümüme ilişkin haber New York’a ulaştığında ‘Kozmopolitan Derneği’ bir toplantı yapmış. Toplantının aldığı ve ‘World’de yayımlanan kararı sana gönderiyorum. ... Petersburglu arkadaşlardan da endişe verici bir mektup geldi. Bakunin’in entrika arkadaşları Robin ve Bastelica ile işler zormuş.”</p>

  <p class="normal">Sonbaharın son günleriydi. Siyah ve sarı dumanlar kaplamıştı Londra’yı. Marx hastaydı. Şirpençe onu daha az yoklar olmuştu, fakat şiddetli böbrek ağrıları başlamıştı; üstelik uyumasını engelleyen ve onu zayıf düşüren önlenemez öksürük krizleri yüzünden de büyük acı çekiyordu. Bu arada doktorlar bunun akciğer değil, boğaz hastalığı olduğu görüşündeydiler. Tütüne daha gençliğinde alışmış Marx gibi bir tiryaki puro ve pipoyu tamamen bırakmak zorunda kaldı.</p>

  <p class="normal">Her gün, hava koşulları ne olursa olsun, kocaman şemsiyesiyle yağmurdan korunarak genellikle Engels’le birlikte Whiskey’i de yanlarına alarak Hampstead Head’e iki saatlik bir yürüyüşe çıkıyorlardı. Yol engebeliydi, dik yamaçları inip çıkmak gerekiyordu. İki arkadaş da iyi antreman yapmış birer sporcu gibiydiler. Artık onlar yazışmadan görüşebiliyor, her düşünceyi paylaşabiliyor, güncel sorunları tartışabiliyorlardı. Birbirleriyle anlaşmak için bir iki söz yeterliydi. Onların yüksek sesle tartıştığı da olurdu; ve eve döner dönmez, üzerinde anlaşacakları bir sonuca varmak için başvuru kitaplarını didik didik ederlerdi. Bu, verimli bir görüş alışverişiydi. Eğer herhangi bir nedenle yürüyüş gerçekleşmezse, arkadaşlar çalışma odasında baş başa kalırlardı. Birden koltuklardan kalkar, her biri karşılıklı bir tur atar, köşelerden ökçeleri üzerinde döner ve yeniden karşı yönlere yürürlerdi. Ve çoğu zaman, tarih, doğa bilimi, politika, ekonomi konularındaki önemli herhangi bir sorunun tartışması birkaç görüşme boyunca; tartışılan konu tükeninceye ya da her ikisi için de tam bir açıklık kazanıncaya kadar sürerdi.</p>

  <p class="normal">Yaşlı fakat dinç bu iki arkadaş, sık sık şaka ya da espri yarışına tutuşurlar ve o zaman içerden gelen yüksek sesler tüm eve yayılırdı; eğer bu, yürüyüş sırasında olursa, sesleri yapıların az olduğu bu banliyo semtinde yankılanırdı. Hatta birlikte Alman halk ve okul şarkıları ya da operalardan aryalar söyledikleri de olurdu. Sık sık bu düete Jenny, Lizzy ve Lenchen de katılırdı.</p>

  <p class="ortayazi">***</p>

  <p class="normal">Krasotski İsviçre’ye gitti. Marx’ın ricası üzerine Bakunin’le bir kez daha karşılaşması gerekiyordu. Bir tartışma durumunda donanımlı olmak için Liza, anarşist öğretiyi anlamasına yardımcı olabilecek çok sayıda kitap almıştı yanına. Bakunin ve ardından da onun rakiplerinin makalelerini okudukça, öğrendikleri karşısında hayrete düşüyordu. Krasotski, anımsayabilmek için defterine notlar aldı.</p>

  <p class="normal">“‘Anarşizm’ sözcüğü Yunanca ‘başsızlık, iktidar yokluğu’ kökünden gelir. Bu sözcüğü, geçen yüzyıllarda geçerliliği olan anarşist düşünceleri, kendisinin düşünceleri olarak gösteren Proudhon bulmuş ve dünyaya yaymıştır. Bir de Godwin bir zamanlar ünlü olan kitabında devleti, yasaları ve siyasal kurumları sözüm ona kişisel özgürlük adına reddetmişti. Ben Bakunin’in öncülerinden, Max Stirner diye birinin kitabını da okudum. Daha 1845’te bireyciliğin, insanların tüm karşılıklı ilişkilerinin etrafında döndüğü bir eksen olduğunu belirtmiştir. Bireycilik, onun dini olmuştu ve hiçbir şey, onun canının istediği gibi davranmasını engellemesin istiyordu; hatta bundan dolayı kentler yıkılsa, insanlar yok olsa dahi. Stirner komünizme karşı da öfke duyuyordu. Çünkü bu öğreti kişinin kendisinin değil, herkesin mutluluğu içindi. O özel mülkiyeti övüyor, kutsal ilan ediyordu. Mülkiyetçi Egoistler Birliği kurulması çağrısı yapıyordu. Yeryüzünde neler olmuyordu ki!</p>

  <p class="normal">“Marx düşüncelerdeki bu gelgit’i, küçük burjuvazinin evrensel bir başkaldırısı olarak adlandırmıştı bir konuşmamızda. Ve bu arada Proudhon’un ‘siyasal devrim, devletin bozulmasıdır, ekonomik devrim ise herhangi bir sınıf savaşı olmadan toplumsal yenilenmedir,’ formülünü anımsatıyordu. İşte Mihail Aleksandroviç’in akıl hocaları. Kaynağı derin değildi pek. Şaşırtıcı ve acı; ama gerçekten de bir korkak, ordumuzu bozuyor. İftira, hile, entrika... Mihail Aleksandroviç Genel Konsey’e karşı tüm kötülük silahlarını kullanıyor. Bu onun neyine?”</p>

  <p class="normal">Ve Liza gözlerini yeniden İsviçre topraklarında açtı. Anıları onun hiçbir zaman sevmediği dağlar gibi, üstüne üstüne geliyordu. Denizin uçsuz bucaksızlığı onu ne kadar canlandırırsa, Leman gölünü çevreleyen dik, soğuk, dünyayı tıpkı hapisane duvarları gibi dört bir yandan sınırlayan Alp dağları da o denli hüzünlendiriyordu.</p>

  <p class="normal">İlkbahardı. Dağın eteklerinde nergisler açmış ve başdöndürücü kokuları etrafı sarmıştı. Ve uzaktan, dağlardan gümüş bir nehir akıyormuş gibi geliyordu.</p>

  <p class="normal">Liza, bir kucak dolusu kokulu çiçekle, sırtını dağlara dayamış iki katlı kahverengi küçük şaleye geldi. Ev sahibesi ona taze süt, ekmek ve bir parça sarı peynir getirdi. Gökyüzü öylesine berraktı ki, dağın en uzak dorukları, hatta genellikle dumanla kaplı olan Matterharn dağları bile gözüküyordu. Liza geç saatlere kadar Alp dağının çimenliklerinde yürüdü, yukarılara çıktıkça tıpkı keçe gibi yumuşak edelvays çiçekleri buldu. Yıllar geçtikçe tam bir suskunluğun egemen olduğu, derin düşüncelere dalmaya, doğayla içiçe olmaya fırsat veren günlere daha çok gereksinim duyuyordu. Sanki ruhu arınıyordu. Ayrıca, bu ölenlerin anımsanmasıydı, kendine özgü bir gizemdi.</p>

  <p class="normal">Günbatımı saatleri yaklaşıyordu. Gökyüzü Liza’ya renk değiştiren muhteşem aleksandrit taşını anımsatıyordu. Lacivertten pembeye ve sonunda koyu zambak rengine bürünmüştü. Liza, gecelemeye karar verdiği şaleye geri döndü. İçinden, uzun süren bu tek başına yolculuğunda onu düşüncelerinde yalnız bırakmayan herkesle vedalaştı. En hüzünlü olanı, Sigizmund Krasotski’nin yokluğuydu. Onun ölümünden sonraki her gün yeryüzünde kalmak Liza’ya daha ağır geliyordu.</p>

  <p class="normal">Yaşlılıkla, fiziksel değişimle birlikte ruhsal uzak görüşlülük de ortaya çıkar. Daha önce unutulan duygular ve olayların çoğu yeniden canlanıyordu. Liza’nın gözleri önünden Sigizmund ile olan tüm mutlu yaşamı yeniden geçti. Bir tek o Liza’yı gerçekten bağlılıkla sevmişti. Liza, hüzne kapılmış olarak dağlardan inerken kocasının gülüşünü, sesini, kahkahasını canlandırdı belleğinde. Gözyaşlarının süzüldüğünü fark etmedi bile.</p>

  <p class="normal">Sabahleyin, canlı, sakin ve kendine gelmiş bir şekilde Bakunin’in yaşadığı kantona gitti. Pembe ve beyaz çiçekler açmış kestane ağaçlarının olduğu Alp dağları eteklerindeki küçük ve sakin bir sokakta, Mihail Aleksandroviç, anarşist bir saat ustasının evinde birkaç oda kiralamıştı. Onun dostu ve taraftarı Gambuzzi de orada yaşıyordu.</p>

  <p class="normal">Liza kapıyı çaldı. Kapıyı sanki İsviçre peyniri ve sütlü çikolatasının reklamını yapan tablolardan çıkmış dalgın, kısa boylu, genç bir kadın açtı. ‘Bir Flaman güzeli,’ diye düşündü Liza. Kat kat dantelden yapılmış, buruşuk ve eski bir etek giymiş olan pembe beyaz tenli sarışına gülümserken, Liza’nın Rus olduğunu öğrenince içten bir sevince kapıldı kadın. “Siz Bakunin’e mi geldiniz? Ben onun eşi Antoniya Ksaveryevna, tanışalım. Yalnızca yoksulların yaşadığı bu ücra köşede bir Rus bayanı görmek ne kadar da mutluluk verici,” diye çene çalmaya başladı Bakunina. Bir yandan da Liza’yı kocasının odasına geçiriyordu. “Dağınıklık için bağışlayın. Evde iki çocuğumuz var, öylesine yaramazlar ki. Kocamla da çok az görüşüyoruz. Bazen onunla haftalarca tek söz dahi etmediğimiz oluyor ve ben, doğrusu, Krasnoyarsk’taki anne babamın yanına uzun süreliğine gidiyor olmama çok seviniyorum. İzin alındı artık. Buraya, lütfen.”</p>

  <p class="normal">Antoniya Ksoveryevna, Liza’yı sandıklarla ve eski püskü eşyalarla dolu karanlık koridordan, düzensiz olduğu için itici bir izlenim uyandıran kocaman, aydınlık bir odaya geçirdi. Ahşap döşeme kirliydi. Kağıt parçaları, sigara izmaritleri, çoktandır temizlenmemiş bir çift potin, toplanmamış yatağın üzerine gelişigüzel atılmıştı. Masanın üstünde kitap ve gazeteler yığılıydı. Sandalyelerde erkek elbiseleri vardı. Siyah saçlı esmer iki çocuk kocaman terastan merakla bakıyorlardı.</p>

  <p class="normal">“Çocuklarım henüz Rusça konuşmuyorlar. Onlar tam bir İtalyan,” dedi Antonia Ksaveryevna anlamlı anlamlı. Bu sırada omzunda havlu ve elinde sabunlukla Bakunin girdi.</p>

  <p class="normal">“Bağışlayın tanrı aşkına. Evimizde konuk olduğunu bilmiyordum. Dostlarla gece yarısına kadar oturdum ve gördüğünüz gibi, daha yeni kalktım, ziyaretinize çok sevindim.”</p>

  <p class="normal">Kadife terliklerini gürültüyle şıpıltadarak, Mihail Aleksandroviç bornozunu çıkarıp yeni şık elbisesini giymek için yan odaya geçti. Bu arada, karısı konuşmasına ara vermeksizin yatağı düzeltti ve halı kaplı koltuğun üzerinden günlük bir sürü eşyayı kaldırarak konuğuna önerdi.</p>

  <p class="normal">“Mihail boş yere kavga eden öfkeli biridir ve ben de susmayı ve onun eşyalarına dokunmamayı tercih ediyorum. Onu hoşnut etmek çok zor, anlaşılan annesi ve kız kardeşleri çocukluğundan bu yana onu şımartmışlar. Doğrusu, evlilikte en iyi yöntem karşı koymamaktır.”</p>

  <p class="normal">Bakunin döner dönmez Antoniya Ksaveryevna sevimli bir gülümseyişle çocukları alıp çıktı.</p>

  <p class="normal">Liza ve Mihail Aleksandroviç hüzünle birbirlerine baktılar. İkisi de çok yaşlanmışlardı. Son modaya göre dikilmiş ve pörsümüş dolgunluğunu biraz gizleyen şık kahverengi redingotuna ve çizgili yeleğine rağmen, Bakunin çok şişman ve sağlıksız görünüyordu. Onun kamburlaşmış sırtı Liza’yı özellikle şaşırtmıştı. Bu sırtta sanki yardakçı, kuşkucu, itici bir şeyler vardı. Dermansız, renksiz gözleri endişeyle nesneden nesneye dolanıyordu. Yıkandıktan sonra ıslak saçları lüle lüle olmuş, ama hayli seyrelmişti. Bakunin kendinden emin hatta yiğit görünmeye çalışıyordu. Fakat belirgin biçimde zayıflamış ve kendine hakimiyetini de biraz kaybetmişti. Söyleşiye nereden başlayacağını bilmediğinden masadan karısının portresini aldı ve elinde evirip çevirmeye başladı.</p>

  <p class="normal">“Hoş, değil mi? İyi yürekli de. Kadından daha başka ne beklenir ki? Siz ne düşünüyorsunuz?”</p>

  <p class="normal">“Eskiden siz başka türlü düşünür ve konuşurdunuz,” dedi Liza.</p>

  <p class="normal">“Ben saftım. Yeryüzünde mutlak mükemmellik olmadığına göre, doğanın bu tür evlatları, bilgili kadınların yapışkanlığı ve aptallığından iyidir. Dostum, içime sinen aile de kuramadım daha.”</p>

  <p class="normal">“Çok sevimli çocuklarınız var, üstelik Antoniya Ksaveryevna da, anlaşılan, sizi seviyor.”</p>

  <p class="normal">Bakunin tuhaf tuhaf gülümsedi, eliyle alnını sildi, gözlüğünü düzeltti, sırtını hafifçe kamburlaştırdı ve birden ilk kez Liza’nın siyah, kocaman kocaman açılmış, daima hüzünlü gözlerine baktı.</p>

  <p class="normal">“Siz bilmiyor musunuz?” diye sordu ve sustu.</p>

  <p class="normal">“Neyi Mihael?”</p>

  <p class="normal">“Herkesin bildiğini. Çocuklar benim değil. Onların babası, benim iyi yürekli dostum Gambuzzi. Ama, benim şikayetim yok. Hayır, yok. Hatta böylesi benim için daha iyi. Antoniya’ya gelince, o tüm bu yıllar boyunca akıllı hiçbir şey söylememiştir ama yüreği gerçekten duyguludur ve ben Sibirya’da çok şeyi ona borçluydum. Tam bir cahil olmasına karşın bu denli uyumluluğu şaşırtıcıdır. Yaşamda benim için hiçbir zaman engel oluşturmadı... Karım da... olmadı. Sakın bana ahlak dersi vermeye kalkışmayın.” Mihail Aleksandroviç birden parladı, Liza hiç kımıldamadan ve gözlerini ondan ayırıp önünde çiçek açmış kocaman bir elma ağacı olan pencereye bakıyor olmasına karşın. “Geçmişe gelince,” diye devam etti Bakunin; “ben sizinle mutlu olamazdım. Bu şaka, canım, bu yüzden suratınızı asmayın. Şimdi siz bana Marx’ın elçisi olarak mı geldiniz?”</p>

  <p class="normal">“Ben İsviçre’ye kendi işlerim için geldim, ama kendimi sizinle görüşme mutluluğundan mahrum edemedim. Bir zamanlar dosttuk.”</p>

  <p class="normal">Bakunin sakalını ve favorilerini sıvazlayarak kibirli bir tavırla:</p>

  <p class="normal">“İnanın, yeryüzünde sizin yüreğinizin benimkinden daha güvenilir ve sadık olduğunu sanmam. Siz hep çok akıllı, o denli de vicdanlı ve doğruydunuz. Ama biliyor musunuz, ben neden sizden uzaklaştım?”</p>

  <p class="normal">Liza yanıt vermedi.</p>

  <p class="normal">“Size açıkça söyleyeceğim. Şimdi artık bu mümkün. Sizin yüzünüzden vicdan azabı çektim. Bir katil kurbanını karşısında görebilir mi? Hep susarak acı çektiniz, bunu hiç yüzüme vurmadınız, bana her şeyi sonuna kadar vermek için kendinizi en gerekli şeylerden mahrum ettiniz. Benim gibi nankör birine sevecenliğinizi, bağlılığınızı, aşkınızı verdiniz; itirazsız ve çıkarsız. En iyisi beni azarlasaydınız, horlasaydınız, hatta dövseydiniz o zamanlar. Sizin tanrısal sabrınız ve özveriniz benim vurdumduymazlığıma, kabalığıma, soğukluğuma ve egoizmime karşı en büyük ceza oldu. Ve sizden nefret ettim, ve işte, sonunda sizin karşınızda günah çıkarttım. Bağışlayın beni, tanrının günahkâr kulunu ve anlamaya çalışın.”</p>

  <p class="normal">“Biz ihtiyarların, gençlikte olanları eveleyip gevelemesine gerek yok,” diye yanıt verdi Liza soğuk bir nezaketle, gerçek duygu ve düşüncelerini dışa vurmadan. “Tüm bunlar öldü artık.”</p>

  <p class="normal">“Siz zengindiniz. Benim de bugün hiçbir şeye gereksinimim yok, en önemlisi de, tüm yaşamımın davası şahlanışta.”</p>

  <p class="normal">“Herzen’in Panslavist düşüncesinin kökleştirilmesi için ayrılan Bahmetyev’in para fonu, anlaşılan şimdi tümüyle size geçti.”</p>

  <p class="normal">“Biz gerçekten de öğretimizin tüm dünyada propagandası için son derece gerekli ve bir o kadar da hatırı sayılır kaynağı miras aldık.”</p>

  <p class="normal">“Böylece, miras kurumuna olan nefretinizi açıkça ilan etmenize karşın, kendiniz için bir istisna yaptınız demek?” diye açık bir ironiyle sordu Liza.</p>

  <p class="normal">“Hedef bu denli büyük olunca, tavrı belirleyen o hedef oluyor.”</p>

  <p class="normal">“Olasıdır, Cizvitler anarşistlerin, onların temel ilkelerini kendilerine malettiklerinden kuşku duymuyorlardır.”</p>

  <p class="normal">“Biz her türlü araca başvururuz. Böyle bir kinaye ile beni çileden çıkarmak zordur. Cizvitler bir zamanlar dünyanın egemeniydiler. Şimdi bu egemenler, biz anarşistler olacağız! Siz ise Liza, geçmişte sınırsız özgürlüğün propagandasını yaparken, şimdi ancak otoritenin kölesi, Alman Marx ve kumpanyasının uysal yanlısı oldunuz.”</p>

  <p class="normal">“Kavga etmeyelim, Mihail. Ben, tarikat üyelerinize neyi öğrettiğinizi duymak, bilmek isterdim?” diye sorarak kavgayı önlemeye çalışıyordu Krasotski. Bakunin’in görüş ayrılığının özünü ve Enternasyonal’le kin dolu, tehlikeli savaşının nedenini daha iyi anlamak için onu konuşmaya zorlamak Krasotski için önemliydi. “Size bizim gazetemizi okumanızı önerirdim. Şimdi ‘Eşitlik’ temelli olarak anarşistlerin elinde.”</p>

  <p class="normal">Bakunin aniden Liza’ya yaklaştı, eğildi ve kocaman, küt elini onun omuzuna koydu.</p>

  <p class="normal">“Sizin gibi kadınlar, yaşamda yalnızca bir kez severler. Ben, sizin duygularınızı yendiğinize ve bana artık yabancı olduğunuza inanmıyorum. Venedik’te sizin tavrınızı anladım, çünkü kocanız yanıbaşınızdaydı. Fakat, şimdi aramızda kimse yok. Liza, sizin gibi insanın gerçekten içten bir Marksist olması mümkün değil. Bu bir Slav, gerçek anlamda bir Rus için anormal ve tüyler ürpertici. İtiraf ediyorum, sizin gibi bir dava arkadaşına, sadık ideoloji dostuna sahip olmak benim için büyük bir mutluluk olurdu.”</p>

  <p class="normal">“Ne olacak ki, bu tümüyle mümkün,” dedi Liza.</p>

  <p class="normal">“İşte tam yerinden başladınız, ben çok ama çok memnunum. Siz bize büyük bir hizmet verebilirsiniz, çünkü artık Marx’ın güvenini kazandınız. Genel Konsey’de olan her şeyi anlatın bana, ben öncelikle onun önderlerini kastediyorum.”</p>

  <p class="normal">“Anlıyorum. Bana ispiyonculuk yapmamı teklif ediyorsunuz,” dedi alçak sesle Liza öfkesini bastırarak ve uysal bir hale bürünerek.</p>

  <p class="normal">“Politikada çok yersiz bir sözdür bu. Ben sizi, Enternasyonal’de iktidarı ele geçiren işçi hareketi düşmanlarıyla ideolojik mücadeleye davet ediyorum. Böylece, benim eski bilge dostum, bana her hafta kitap, her tür roman, eğitici kitaplar, ne isterseniz gönderin. Doksan üçüncü, kırk sekizinci, otuzuncu, yetmiş birinci sayfalarda sizin bana haber-mektubunuzda mesajı oluşturacak şifre sözcükleri işaretleyin.”</p>

  <p class="normal">“Ama, neden özellikle bu sayfalar?”</p>

  <p class="normal">“Nasıl tahmin edemediniz. Büyük ayaklanmalar ve toplumsal çalkantı yılları. 1793 ya da 1848’i belirtmek mutlak gerekli değil. Biz her şeyi önceden konuşuyoruz. Zaferi kazanmak ve en önemlisi de sizi ele vermemek için illegal yollara başvurmak gerekiyor. Marx ve Engels çok sayıda proleteri ağlarına düşürmeyi başardılar. Ne yazık ki, tartışma ve siyasal turneler devri kapandı.”</p>

  <p class="normal">“Ama, bütün bunlar dürüstçe değil. Beni kimden gizlemek istiyorsunuz?”</p>

  <p class="normal">“Halk uğruna biz her yola başvurmak zorundayız. Eğer bize sempati beslediğinizden kuşku duyarlarsa, siz Marksistlerden hiçbir şey öğrenemezsiniz. Artık bundan sonra ben sizi Bakunin’ci kabul ediyorum.”</p>

  <p class="normal">Liza’nın yanıtını beklemeden Mihail Aleksandroviç alışkanlıkla öksürdü ve giderek daha bir yüksek sesle, artan bir ateşlilikle konuşmaya başladı.</p>

  <p class="normal">“Size inanıyorum, sizi, gizli derneğimin tüm sırlarını açabileceğim az sayıdaki seçkin insan arasına koyuyorum. Evet, Liza legal olan ‘Sosyalist Demokrasi Örgütü’ dışında, Enternasyonal kardeşlerden ve ulusal kardeşlerden kurulu bir de illegal örgütüm faaliyette. Bu kardeşler, tüm dünya devriminden başka anayurda, gericilikten başka gurbet ve düşmana sahip değiller. Onlar her türlü uzlaşma ve ödün politikasını reddediyorlar ve ilkelerinin başarısını doğrudan ve bizzat hedef edinmeyen her türlü politik hareketi gerici sayıyorlar.”</p>

  <p class="normal">Bakunin terli alnını, yüzünü mendille sildi, gözlüklerini çıkardı ve anlamlı anlamlı Liza’ya baktı.</p>

  <p class="normal">“Dinleyin devamını. Enternasyonal kardeş, yalnızca doğurduğu teorik ve pratik tüm sonuçlarıyla tüm programı kabul eden, aklın, enerjinin, dürüstlüğün ve ölçülülüğün devrimci tutkuyla birleştiği, içinde şeytanı olan kişi olabilir. Evet, evet Liza, şaşırmayın. Bize, benim gibi insanlar gerekli, çünkü ben, şeytanın ta kendisiyim. Başka herhangi bir faaliyeti tanımayan bizler, katliam hariç, bu faaliyetin kendisini göstereceği biçimlerin oldukça çeşitli olabilmesiyle mutabıkız. Zehir, bıçak, ip. Devrim her şeyi mübah kılar, Siz Russunuz, Liza, bizimle birlikte bir an önce kötülüğün yok edilmesi, Rus topraklarının ateş ve kılıçla temizlenmesi, aydınlatılması kutsal davasına el atmalısınız.”</p>

  <p class="normal">Liza kendisini gülmekten güçlükle alıkoyarak sordu:</p>

  <p class="normal">“Kardeşlerinizin sayısı çok mu artık?”</p>

  <p class="normal">“Bize güçlü, ileri görüşlü yüz kişi gerekli. Bu yüz kişi tüm dünyayı altüst edecek bir yüz kişi olacak! Kitleler, sürü psikolojisinin tutsağı olmuş. Kitleler kendilerinde sağlıklı içgüdüler uyandığında gelecektir ardımızdan.”</p>

  <p class="normal">“Ya, siz...”</p>

  <p class="normal">“Ben mi? Dışarıdan bakıldığında benim yönetimim, federatif bir cumhuriyette başkanlığa denk düşecek.</p>

  <p class="normal">“Üyeler, ‘örgütün’ kurucuları, tüm yetkileri bana verdiler.”</p>

  <p class="normal">“Öyle ise, o kadar kişiyi tek başına, temsil etmenize, ‘örgütün’ asıl ve tek temeli olmanıza inanmak çok hoş. Bu despot ve hiyerarşik gizli örgütün programı nedir peki Mihail Aleksandroviç? Şu ana kadar konuştuğunuz her şey son derece ilginçti.”</p>

  <p class="normal">“Mevcut toplumsal düzenden kurtuluş ve yaşamın yeni başlangıçlarla yenilenmesi ancak toplumsal varoluşun tüm kaynaklarının bizim komitemizin elinde toplanması yoluyla ve herkes için zorunlu fiziksel çalışmanın ilan edilmesiyle gerçekleştirilebilir. Devrim için kararlaştırılmış belirli günler içinde ve kaçınılmaz olarak onu izleyen kargaşa süresince her birey kendi seçimi ile şu ya da bu çalışma arteline katılmak zorundadır. Haklı nedeni olmaksızın çalışma gruplarına katılmayanlar ne halk yemekhanesinden, ne halk yatakhanesinden ne de çalışan kardeşlerin değişik ihtiyaçlarının karşılanması için, ya da artık yerleşmiş emekçi toplumun tüm üyeleri için ayrılmış hazır ürünler ve malzemeler, gıda ürünleri ve aletler içeren belirlenmiş binalardan yararlanma hakkına sahip değildirler. Tek kelimeyle, haklı nedenleri olmaksızın artele gelmeyen, geçim kaynaklarından mahrum kalır. Onun için tüm yollar, tüm iletişim araçları kapanacak ve tek bir çıkış yolu kalacaktır; ya çalışmaya, ya ölüme! Enternasyonal kardeşlerin birliği genel devrim için göstereceklerdir,” dedi. Bakunin komplocu bir edayla sesini alçaltarak sürdürdü:</p>

  <p class="normal">“Mülkiyete, sömürüye, otorite ilkesine dayalı olarak kurulmuş dinsel, metafizik, burjuva-doktriner ya da hatta Jakoben-devrimci günümüz düzeninde taş üstünde taş kalmamalıdır, önce Avrupa’da, daha sonra ise tüm dünyada.”</p>

  <p class="normal">“Nasıl da bir ultra devrimcilik! Pekiyi, siz bugün Rusya’da, Prusya’da, Fransa’da mevcut olan tiran devletleri yıkmaya niyetli misiniz, yoksa sizin akıllara durgunluk veren hedefleriniz bir bütün olarak tüm dünyayı mı kapsıyor ya da hiçbir yerde bulunmayan soyut bir devlete mi yönelik?”</p>

  <p class="normal">Liza’nın sorularındaki alayı henüz anlamamış olan, düşüncelerinin karşı konulmazlığından emin Bakunin dokunaklı ve tutkulu bir tonla yanıt veriyordu.</p>

  <p class="normal">“Biz her türlü devlete, her türlü siyasal iktidara karşıyız. Çünkü bizim için bu otoritenin kilise, monarşi, anayasal devlet, burjuva cumhuriyeti ya da devrimci diktatörlük olarak adlandırılması önemli değildir. Biz onların hepsinden aynı derecede nefret ediyoruz ve onları reddediyoruz.”</p>

  <p class="normal">“Siz ne diyorsunuz, Mihail Aleksandroviç, Komün döneminde devleti o denli başarısızca yıktınız ki Thiers’e Seine nehrini Parislilerin kanıyla doldurma olanağı sağladınız.”</p>

  <p class="normal">“Fransızlar!” diye haykırdı Bakunin nefretle ve gözleri öylesine bir çılgınca ateşle parladı ki, Liza onun deli olup olmadığını düşündü. “Onlar henüz anarşizmin tadına varacak kadar olgunlaşmadılar, sayısız devrimlerle bozuldular, onlar masa başı öğretileriyle zehirlendiler, bir devleti bir başka devletle, monarşi diktatörlüğünü Komün diktatörlüğüyle değiştirmek istediler. İsyanın ertesi günü devrimci bir devlet kurmak isteyen tüm devrimciler tüm mevcut hükümetlerden daha tehlikelidir! Biz, Enternasyonal kardeşlerin, bu devrimcilerin doğal düşmanlarıyız. Eğer Thiers Komün’ü yok etmeseydi, Komün bugün bizim can düşmanımız olurdu. Fransızlar, geri kalmış insanlardır, onların arasında çığırından çıkmış, İtalya’da olduğu gibi, gençlerin korsanı olmaya ya da Rusya’da olduğu gibi eşkıya olmaya hazır çok az kişi vardır.”</p>

  <p class="normal">“Evet Rusya’da epeyce eşkıya var,” dedi Liza dalgın dalgın ve Bakunin’i dikkatle süzerek. “Bir zamanlar bana o denli yakın ve şimdi bir o kadar yabancı olan bu insan benimle şaka mı ediyor? Alay mı ediyor, çocukça yaramazlık mı yapıyor?” diye geçirdi içinden. “Bizim Rusya’mızda size katılan eşkıya çok mu, Mihail Aleksandroviç?” diye sordu Liza canlı bir ifadeyle ve yüzünü güzel bir gülümseme kapladı. Ona, şimdi her şey şakaya dönüşecekmiş gibi geliyordu. Bu arada Bakunin hasta ayağı üstüne ağır ağır basarak geziyordu odada. Terlemiş, sırtını hafifçe kamburlaştırmış ve dikkatle yere bakıyordu. Liza’ya bu haliyle hem küfrü vaaz eden bir protestan papazı hem de bir şeytanı andırıyordu.</p>

  <p class="normal">Bakunin yüksek kalın sesiyle yeniden başladı konuşmaya:</p>

  <p class="normal">“Yağma, Rus halk yaşamının en saygın biçimlerinden biridir. Eşkıya bir kahramandır, halkın koruyucusu, halkın öcünü alandır, devletin ve devlet tarafından kurulan her tür toplumsal ve sivil düzenin uzlaşmaz düşmanıdır, tüm asilzade memur-bayağı papaz uygarlığına karşı ölüm kalım savaşı veren bir neferdir. Yağmayı onaylamayan, Rus halk tarihinden hiçbir şey anlamıyor demektir. Onu onaylamayan Rus halk yaşamını onaylamıyor demektir ve halkın yüzyıllarca süren sayısız acılarını kavrayacak yüreği yok demektir. O kişi düşmanların, devletin taraftarlarının kampındandır... yaşamsallığın, tutkunun, halkın gücünün kanıtı yağmadadır ancak. Rusya’da eşkıya gerçek ve tek devrimcidir, boş laflardan uzak, tumturaklı kitabi sözlerden arınmış bir devrimcidir, davasında uzlaşmaz, yorulmak bilmeyen ve zaptedilmez bir devrimcidir, siyasal ve sınıfsal değil, toplumcu devrimcidir. Tüm Rusya’ya yayılmış ormandaki, kentlerdeki, köylerdeki eşkıyalar ve imparatorluğun sayısız zindanlarında tutuklu eşkıyalar tek, kopmaz, birbiriyle güçlü bir bağ oluşturan dünyayı, Rus devrimi dünyasını oluşturmaktadır. Çok eskilerden beri gerçek devrim illegalitesi onda, yalnızca onda vardır. Rusya’da illegal faaliyeti şakacıktan istemeyen, halk devrimini isteyen bu dünyaya katılmak zorundadır... Bugün bizi akademilerden, üniversitelerden, okullardan kovan hükümet tarafından gösterilen yolu izleyerek dostça halka, halk hareketine, eşkıya isyanına, köylü isyanına gidelim ve aramızdaki sadık, güçlü dostluğu koruyarak dağınık tüm köylü ayaklanmalarını tek bir potada birleştirelim. Bunları bilinçli, fakat amansız bir halk devrimine dönüştürelim.”</p>

  <p class="normal">“Ama, siz neden acele etmiyorsunuz, ayaklanmıyorsunuz? İşte İtalya’da örneğin, sizin çok sayıda taraftarınız var.”</p>

  <p class="normal">“Hayır, Liza, hayır. Orada da her şey hazır değil. İtalya devrim felaketine gebe, ama tohum henüz olgunlaşmadı. Orada da halk benim öğretimi sonuna kadar anlamadı. Garibaldi dahi anarşistçe değil, Alman şablonuna göre düşünüyor. Arkadaşlarım bir süre önce ona gazetelerimizi ve benim programımı gönderdi. Ancak, o beni reddetti ve böylece zafere ve ebedi şöhrete giden yolu kendisine kapattı. Biliyor musunuz, o benim sadık taraftarıma ne yanıt verdi? İşte!”</p>

  <p class="normal">Bakunin masadan lacivert bir zarf aldı.</p>

  <p class="normal">“Şuna bakın, Garibaldi gibi büyük bir insan dahi nasıl çağımızın gerisinde kalmış, yazdığını dinleyin: ‘Paris Komünü yıkıldı, çünkü Paris’te otoriter bir iktidar yoktu, yalnızca anarşi vardı. İspanya ve İtalya da aynı kötülüğün acısını çekiyor.’”</p>

  <p class="normal">Öfkeden sözcükler boğazına tıkanmıştı.</p>

  <p class="normal">“Bundan daha büyük bir düşüncesizlik olabilir mi?</p>

  <p class="normal">“Paris Komünü, sevgili Liza, benim anladığım şekilde gerçek anarşizmin olmayışından dolayı yıkıldı! Halk içinde, kitlelerin içgüdüsüne uygun düşen düşünceleri yaymak gerekirdi, bu içgüdüler ise isyan, isyan ve isyandı! Fakat İtalyan gençliği, artık önderlerini geçti. Şimdi bu gençlik ardına bakmadan bizim programımızı kabul ederek devrimci sosyalizme sarılıyor. Bizim dahi ve güçlü rakibimiz Mazzini öldü artık, Mazzini’nin partisi altüst oldu. Garibaldi ise, adını taşıyan fakat onu önemli ölçüde aşarak yürüyen, daha doğrusu koşan gençliğin gitgide daha çok etkisi altında.”</p>

  <p class="normal">“Mihail Aleksandroviç, bugüne kadar sizin düşünceleriniz iflas edenler, kumarda kaybedenler ya da çiftliklerini vara yoğa harcayan toprak sahipleri, daha çok da örneğin sizin gibi, yoksullaşmış soylu saraylılar arasında taraftar buldu. Bildiğim kadarıyla, anarşistler arasında pratiği olmayan başarısız avukatlar, müşterisi olmayan doktorlar, bilardocular, seyyar komisyoncular, küçük dolandırıcılar, açık ve gizli polis ajanları çoğunluğu oluşturuyor. Fransa’da sizin örgütün üyeleri Albert Richard ve Gaspard Blanc Paris Komünü’nden sonra ‘Yaşasın imparator!’ sloganıyla biten bir broşür çıkartmayı başardılar. Çok sayıda Fransız anarşisti ise Thiers’in muhbiridir. Sizin örgütünüz iki hatta üç dipli bir kutuyu anımsatıyor. Sizin bildiğiniz gibi, Enternasyonal ise, işçileri esas alıyor, düşüncelerinin açıkça propagandasını emekçi halk arasında yürütüyor. Siz, Enternasyonal’in üyesi olarak...”</p>

  <p class="normal">“Ben, Enternasyonal’in üyesi olarak,” diye bağırdı Bakunin. “Londra’daki Genel Konsey’in gerici bir ruhla zehirlendiğini düşünüyorum! Ben, Enternasyonal’in üyesi olarak, onu otoriter-komünist doktrinini dayatmaya çalışan Almanların kuşattığını düşünüyorum! Ben, Uluslararası İşçiler Birliği’nin üyesi olarak, Enternasyonalci kardeşlerimin başına geçip Enternasyonal’i, Alman düzeninin değil, tüm dünya anarşizminin aracına dönüştürmeye çalışıyorum! Hiçbir zaman Marksistlerin dostu olmadım, fakat şimdi Londra’da Genel Konsey’in ideolojik açıdan kanlı bıçaklı düşmanıyım. Biz mücadeleye yaşamak için değil, ölmek için girdik. Düşman şimdi bizim içimizde, ve biz onu ya yok edeceğiz, ya da hiçbir hesap vermeden bize hizmet etmeye zorlayacağız. Bize, Genel Konsey’deki Almanlarla ve İngilizlerle birleşmek değil, tüm gücümüzle ve araçlarımızla bu birleşmenin yıkılması gerekli!”</p>

  <p class="normal">Liza sarardı ve kaskatı kesildi. Kocaman gözleri alev saçıyordu. Gerçek duygularını ve Bakunin’in kendisinde uyandırdığı tiksintiyi daha fazla gizleyemedi; gizlemek de istemiyordu.</p>

  <p class="normal">“O halde siz Enternasyonal’in gerçekten de katilisiniz, darağacı, zehir, arkadan vurma, tüm bu alçaklıklar sizin işinize geliyor. Siz eşkıyalarınızı gece sokakta Utin’i dövmeye gönderiyorsunuz, yoldaşını öldürmüş, kuşkulu bir tip olan Neçayev’le düşüp kalkıyorsunuz, Sizin için şöhret düşkünlüğü ve ne pahasına olursa olsun insanlığın dikkatini kendine çekme çabası dışında hiçbir şeyin önemi yok. Kin tohumları ekiyor ve Satoriler’in Komün’ün kahramanlarını kurşuna dizdiği bir anda işçilerin kafasını karıştırıyorsunuz. Bunun tüm dünya dillerinde tek bir sözcükle ifade edildiğini biliyor musunuz?”</p>

  <p class="normal">Bakunin geriledi ve şaşkına döndü, ardından birden öfkeden mosmor kesildi, yumrukları sıkılıydı. Gürültülü ve hızlı hızlı nefes alıyordu.</p>

  <p class="normal">“Alçaklık, alçaklık, alçaklık!” dedi net bir ses tonuyla Krasotski.</p>

  <p class="normal">“Defol, iğrenç moruk!” diye bağırdı Bakunin, kendisine özgü olmayan bir ses tonuyla. “Hiçbir Rus saraylısı daha senin kadar düşmedi. Almanlarla birlik oldun, kahraman, yüce Slav soyunu sattın, iğrenç kadın...”</p>

  <p class="normal">Gözlüğü aniden yere düştü ve kırıldı. Gün ışığında göremeyen bir baykuş olmuştu.</p>

  <p class="normal">“Hepinizi yok edeceğiz!”</p>

  <p class="normal">Liza öfkeden kıpkırmızı kesilen Bakunin’in ardından daha neler söylediğini duymadı. Ellerini şiddetle ağrıyan kalbine götürerek dik merdivenden koşarak indi ve boşu boşuna nefes almaya çalışarak kocaman, yaşlı bir kestane ağacının dibinde durdu. Beyninde fırtınalar kopuyordu. Düşünceleri allak bullak olmuştu. Ve bu insan bir zamanlar ona ne çok yakındı! Uzun yıllar bu insanı mı düşünerek, uğruna kendini feda etmeye hazır olarak yaşamıştı!? Bakunin, her zaman mı böylesine ruhsuz, şöhret uğruna her şeye hazır arsız bir makam düşkünüydü? Bu tür zayıf iradeli ve bunun yanında iktidar düşkünü tipler ne de korkunç despotlardı. Büyük insanlar makam düşkünü değillerdi.</p>

  <p class="normal">“Ve ben Bakunin’i seviyordum. Fedakârca seviyordum,” dedi Liza tiksintiyle. Kalbi daha da düzensiz çarpmaya başladı. Önceden bilmediği, onu korkutan bir ağrı boğazına hücum etti ve sol kolunu bir kerpeten gibi kaptı.</p>

  <p class="normal">“Ne oldu bana, yoksa şimdi burada ölecek miyim?” diye korkuya kapıldı Liza, ayaklarının buz kestiğini, alnına soğuk, yapış yapış terin hücum ettiğini hissederek, çok kısa bir süre bilincini yitirdi. Ancak, ağrı giderek azalmaya başladı ve Liza derin derin nefes aldı. Tehlikeli hastalığın ilk atağı geçmişti. Geriye yalnızca sıkıntı verici bir halsizlik kalmıştı. Krasotski bomboş sokakta ağır ağır yürüyordu. Karşıdan tembel tembel yürüyen bir inek sürüsü geliyordu. Çanlardan melodik sesler geliyor, sanki bu sesler tekdüze dağ türküsü söyleyen çobana eşlik ediyordu. Liza, Bakunin’le aralarında geçen sahnenin bu rahatlığın, sakinliğin idil tarzında ifadesine uymadığını düşünüyordu.</p>

  <p class="normal">Krasotski birkaç gün sonra Cenevre’de Birliğin Rus şubesinin toplantısında anarşistlerin elebaşısıyla ilişkilerin kopuşunun ayrıntılarını anlattı. Utin’den, Marx taraftarlarının bu ikiyüzlülerle yürütmekte oldukları aralıksız yıpratıcı mücadeleyi öğrendi.</p>

  <p class="normal">“Ne kadar ikiyüzlü, hatta çok yüzlü insanlar,” dedi Liza.</p>

  <p class="normal">‘Eşitlik’in bazı editörleri Bakunin’e karşı çıkıyorlardı. Buna misilleme olarak Bakunin onları gazeteden ihraç etmeye yeltendi. Fakat Roman Federasyonu’nun Cenevre Komitesi Bakunin’in despotizminden çoktandır rahatsızdı ve onun, komite’nin Genel Konsey ve Enternasyonal’in diğer Alman-İsviçre organlarıyla arasını açmasından memnun değildi. Bu nedenle ‘Eşitlik’in anarşistlerin istemedikleri tüm yöneticileri eski işlerinde kaldılar. O zaman, gazetenin yayınını sekteye uğratmak için Bakunin kendi taraftarlarına işten el çektirdi. Anarşizmin havarisinin her zaman arzuladığı ağız dalaşına dönüşen kaba söz düellosu yeniden başladı.</p>

  <p class="normal">“Bakunin’ciler, onların öğretileri ve taktikleri bana Birliğimizin güçlü organizmasını yavaş yavaş tahrip eden kötü huylu bir tümör gibi geliyor. Bu gerçekten de bu denli büyük bir girişim için ölümcül bir tehdittir,” diye düşünüyordu Liza hüzünle, Londra’ya dönerken.</p>

  <p class="normal">Evde Asya onu oldukça neşeli bir şekilde karşıladı. Alışıldığı üzere, suratını sevimlice buruşturarak ve elleriyle birtakım hareketler yaparak:</p>

  <p class="normal">“Anneciğim öyle bir haberim var ki! Jennychen Marx nişanlandı. Nişanlısı kim, tahmin et?” dedi.</p>

  <p class="normal">“Ben nişanlısının Frankel olmasını isterdim.”</p>

  <p class="normal">“Yanıldın işte, Charles Longuet. Gerçek bir şövalye!”</p>

  <p class="normal">“Fransızlar harika insanlar, koca olarak gamsız olduklarını söyleyebilirim. Bana öyle geliyor ki, pek ağırbaşlı ve ölçülü de değiller. Jennychen’se, çok değerli bir porselen gibi o kadar kırılgan ki,” dedi Liza.</p>

  <p class="normal">“‘Fransızlar’ diyorsun, sen bana bir ulusu bütün olarak yargılamamak gerektiğini öğretmiştin.”</p>

  <p class="normal">“Doğrudur, canım. Deniz çakılı dahi tek tip değildir.”</p>

  <p class="normal">“Tussy bana, Bayan Marx’ın da Jennychen’in bay Longuet ile mutlu olup olmayacağından emin olmadığını söyledi.”</p>

  <p class="normal">“Böyle bir kıza layık olabilecek bir koca adayı bulmak güç. Jennychen akıllı, sevecen ve duygulu. Günümüzde öylesine mükemmel insanlara az rastlanır.”</p>

  <p class="normal">“Tussy bunları bana sır olarak söyledi.”</p>

  <p class="normal">“Yalnızca sana güvenilip söylenenleri başkalarına anlatmamak gerekir,” diyerek kızının sözünü kesti Liza.</p>

  <p class="normal">“Ama, bu çok derin bir sır değil,” diye atıldı Asya, kendisini zor durumda hissettiğinde olduğu gibi, ve göğsüne, omuzlarına dökülen saçlarını parmağına dolayıp lüleler yaparken. “Lenchen de, çoğu güneyli gibi Çin imparatoru Kvi-Kvi’nin müstakbel kocasının da tembelliğe yatkın olacağından endişe duyuyor.”</p>

  <p class="normal">“Ben, Charles Longuet’yi Paris’ten biliyorum. O, Komün gazetesinin editörlerden biriydi. Öylesi günlerde insanlar hakkında pek yanılmayız. O dürüst ve cesur bir insandır. Onun karşısına dikilmekten kurtulması ve iyi yürekli bir insanın sayesinde zamanında saklanıp İngiltere’ye kaçması büyük bir mutluluktur. Umarım, Bayan ve Bay Marx kızlarının seçiminden memnun kalırlar.”</p>

  <p class="normal">Asya hiçbir yanıt vermedi. Longuet onun hoşuna gitmemişti.</p>

  <p class="normal">Marx’ın sağlığı düzelmemişti ve doktorların ısrarı üzerine Jenny, Engels ve Lizzy ile birlikte deniz kıyısına gitti. Her iki ailenin de sevdiği sahil, adanın doğusunda, büyük ve gürültülü liman kenti Dover’un kuzeyinde yer alan Ramsgate idi. Geniş deniz kıyısı boyunca kurulu otellerin oda fiyatları, gözde olan diğer yerlerden çok daha ucuzdu ve açık bir dağa yaslanan kumsalı tebeşir gibi beyaz güzel plajı ise İngiliz soylularının ve zenginlerinin hücum ettiği Bournemouth ve Kornovol’daki plajlardan hiç de geri kalmıyordu. Ramsgate, İngiltere’nin en sıradan ve neşeli plajlarından biriydi. Bayram günlerinde kentin sokaklarında, izleyenlerin istemesi halinde hemen oyun sergilemeye pandomine ya da değişmez tiplemeleriyle kukla gösterisi yapmaya hazır hokkabazlar ve aktrisler dolaşırlardı. Marx ve Engels deniz kıyısında oldukları zaman temiz hava aldıklarını, iyi uyuduklarını ve yaşadıklarının farkına vardıklarını belirtiyorlardı.</p>

  <p class="normal">İngiltere kıyılarının dumanlı görünümlerinde, sıradan kıyı köylerinde eşsiz bir güzellik vardır. Başlangıçta bu kıyılar tekdüzeliği ile insanı düş kırıklığına uğratıyor, fakat hiçbir şey suların ve gökyüzünün gri-mavi renginin huzur veren sonsuz enginliği kadar bu yorulmuş yürekleri rahatlatamıyor. Güneyin göze çarpıcı, heyecanlandırıcı bir renk cümbüşü, yorucu, dayatmacı bir güzelliği yok. Zarif güneş ışınları demeti, renklerin solgun tonlarını kumdan ve taşlardan alarak resim sehpasına yerleştiren bir fırçadan çıkar gibi sisler arasından güç bela sızıyordu.</p>

  <p class="normal">Engels her türlü havada bir amfibi gibi denizden çıkmıyor, dalıyor, yüzüyordu. Deniz, ona enerji ve canlılık depoluyordu. Ramsgate’de Marx da belirgin bir şekilde sağlık kazanmıştı.</p>

  <p class="normal">Londra’da iki arkadaşı oldukça yüklü beyinsel bir çalışma bekliyordu. Marx, gün kırk sekiz saat de olsa yapacağı çalışmaların üstesinden aylarca gelemeyeceğini söylüyordu. Tüm bunların dışında Enternasyonal’in yaklaşan Lahey Kongresi’nin siyasal ve örgütsel hazırlığını üstlenmişti.</p>

  <p class="normal">Tüm bu süre içinde değişik ülkelerin burjuvazisinin oturmuş bir toplumsal düzeni yıkmaya hazırlanan Enternasyonal’in önderi olarak korkunç yalanlar üretmeyi sürdürdüğü kişiyi görmek arzusuyla yüzlerce gazeteci Marx’ı adım adım takip ediyordu. Bir telgraf onları bir yıldırım hızıyla tüm dünyaya yaymıştı. Paris Komünü örneği, zengin ve egemen sınıfları direnciyle korkutmuştu.</p>

  <p class="normal">Engels, Uluslararası İşçiler Birliği’nin Genel Konsey’inde anarşistlerle mücadele için oldukça fazla enerji harcayarak gayretle çalışıyordu. Ocak 1872’de Milan’a, sadık düşünce yoldaşlarından Theodor Cuno’ya Bakunin’in hizipçi, entrikacı faaliyetlerine ilişkin şu mektubu yazıyordu:</p>

  <p class="normal">“Eğer düşünürsen; bu insanlar ne zaman komploya başlasalar (tam da Enternasyonal’in her yerde şiddetli bir kovuşturmaya uğradığı zaman) uluslararası polisten beylerin bu işin içinde olduğu düşüncesinden bir türlü kurtulamazsın. Bu, gerçekten de böyle, Beziérs’de Cenevreli Bakunin’cilerin polis başkomiseri olan bir muhbiri var. Önde gelen iki Bakunin’ci; Londra’da Albert Richard ve Gaspard Blanc buradaydılar ve işçilere Thiers’i devirmenin tek yolunun Bonarparte’ı yeniden tahta oturtmak olduğunu anlattılar, bu nedenle onlar Bonarparte restorasyonu yararına mülteciler arasında propaganda yürütmek için Bonarparte’ın paralarına saldırıyorlar. Berlin’de Bismarck’tan parasal yardım alan ‘Neue Social Demokrat’ da aynı şarkıyı söylüyor.”</p>

  <p class="normal">Birkaç ay sonra Lahey’de Enternasyonal’in Kongresi yapıldı. Marx Lahey’e eşi ve Eleanor ile birlikte gitti.</p>

  <p class="normal">Oturumlar Lombart-Street’teki ‘Konkardiya’ büyük salonunda yapılıyordu. Bu, kabartmalı bezemeyle süslenmiş aydınlık mekan, normal zamanlarda balo, konser ve dans için kiraya veriliyordu.</p>

  <p class="normal">Kongreye dünyanın değişik ülkelerinden delegeler gelmişti. Renkli İtalya’nın ve güneşli İspanya’nın esmer temsilcileri sarı saçlı kuzeyliler arasında hemen göze çarpıyorlardı. İngilizce, Fransızca ve Almanca dilleri birbirine karışıyordu. Marx’ın arkadaşı fırça ustası Alman Johann Philip Becker dev boyu, heykellere özgü yapılı figürü, kömür gibi siyah sakalıyla bu renkli kalabalıkta hemen fark ediliyordu. Oturuma başkanlık edenin hemen yanı başındaki masada Engels oturuyordu. Engels aynı anda ateşlenmiş kocaman, siyah piposunu ağzına götürebiliyor, elindeki kalın deftere notlar alabiliyor, kendisine yaklaşan insanların sorularına yanıtlar verebiliyor ve vaiz kürsüsünü andıran, küçücük ahşap kürsüde konuşma yapan hatipleri belirgin bir merakla dinleyebiliyordu. Engels’in kıyafeti o denli temiz ve iyi ütülenmişti ki sanki terziden daha yeni alınmış gibi görünüyordu. Görkemli duruşu, jestlerindeki ölçülülük ve kusursuzluk, ona rastlantıyla sivil kıyafet giymiş sahici bir asker görüntüsü veriyordu. Eşine az rastlanır derecede genç görünüyordu; yaşı ilerledikçe yüzü yuvarlaklığını yitirip hatları da biraz keskinleşmesine karşın, derisi bir genç kadar taze ve pürüzsüz kalmıştı. Elliyi geçmiş yaşına rağmen saçları kumrallığını koruyordu ve kızıla çalan sakalında ve bıyıklarında tek bir beyaz tel görünmüyordu. Maviye çalan ela gözleri ateş saçıyordu. Arkadaşıyla yan yana oturan Marx ondan çok yaşlı görünüyordu. Gür saçları ve sakalı edelvays çiçekleri gibi yumuşak ve beyazdı, yüzünün sarımsı-esmer biraz da hastalıklı rengini keskin bir hatla gölgeliyordu. Kaşlarının altında ve göz çukurlarının çevresinde çalışmakla geçen pekçok uykusuz geceden sonra kırışıklar yerleşmiş, karşı konulmaz, keskin bakışları gibi yalnızca azametli, çıkıntılı ve açık alnı eskisi gibi genç kalmıştı. Bir şeylere bakmak için Marx sağ gözüne monoklünü yerleştirdi.</p>

  <p class="normal">Avrupa ülkeleri ve Amerika’dan gelen Enternasyonalcilerin ezici çoğunluğu Marx ve Engels taraftarıydı. Hepsi, Marx ve Enges’i tribünden selamlamışlardı.</p>

  <p class="normal">Geçmişte Paris Komünü’nün üyesi olan Leo Frankel hatiplerin konuşmasını Almanca’dan Fransızcaya çeviriyordu. Uzun süren törenden sonra Kongre çalışmalara geçti.</p>

  <p class="normal">Genel Konsey ile Bakunin’in ‘hizibi’ arasında bir kavga bekleniyordu. Ancak, anarşistlerin önderi Lahey’e gelmemişti.</p>

  <p class="normal">Marx’ın ailesiyle birlikte, kongreye katılmak için Lahey’e Krasotski de gelmişti. Dul kaldıktan sonra canı sıkılıyor ve mekan değiştirmeye çaba gösteriyordu.</p>

  <p class="normal">“Açık ki, ezeli Yahudi tüm dünyayı aslında yalnızlık yüzünden dolaşmış. Yakınlarını yitirdiğinde ve ailenin parçalandığını görünce, tek avuntu olarak sevdiğin iş ve insanlarla ilişki içinde olmak kalıyor,” diyordu Liza.</p>

  <p class="normal">Jenny Marx ve Liza Kongrenin tüm çalışma saatlerini konuklar ve basın için ayrılan büyük orkestra bölmesinde geçirdiler. Her ayrıntıyı düşünmekten ve ortamın coşkusundan yorgun düşmüş bir halde kenarlıklara dirseklerini dayayıp salonda yankılanan hiçbir sözcüğü kaçırmamaya çalışarak yan yana oturuyorlardı.</p>

  <p class="normal">Genel Konsey’in raporunu sırayla Marx, Engels ve Enternasyonal’in Merkez Organının diğer üyeleri okudular. Rapor İngilizce, Almanca ve Fransızca yazılmıştı. İspanya ve ayrıca İtalya’dan çok sayıda delege ana dillerinden başka hiçbir dil bilmediklerinden onlar için özel çevirmenler görevlendirilmişti. Oturum sırasında kongre yöneticilerine sorular sorduklarında kendilerine onların dilinde Marx ve Engels yanıt veriyordu.</p>

  <p class="normal">Bakunin’cilerin entrikalarına rağmen, Kongre Sosyalist devrimin zaferi için proletarya partilerinin kurulmasını ve siyasal mücadelenin sürdürülmesini zorunlu kabul ediyordu. Bu karar Enternasyonal’in ‘Tüzüğüne’ dahil edildi ve onun üyeleri için bir yasa oldu.</p>

  <p class="normal">Özel Komisyon Bakunin’cilerin Uluslararası Birlikteki yıkıcı faaliyetlerinin izlenmesi üzerinde durdu.</p>

  <p class="normal">Anarşistlerin haince ve bölücü tavırlarının reddedilemez kanıtlarını Genel Konsey adına kongreye raporunda sunan Engels’ti.</p>

  <p class="normal">“İşçi sınıfının mücadele tarihinde biz ilk kez mevcut sömürücü düzeni değil, bu düzene karşı en enerjik mücadeleyi yürüten birliği dinamitlemeyi hedef edinen işçi sınıfının bizzat içindeki gizli bir komplo ile karşı karşıyayız,” diye yazıyordu Engels.</p>

  <p class="normal">Bakunin davasıyla ilgili izleme komisyonuna seçimle gelen beş üye birkaç gün boyunca akşamdan gecenin geç saatlerine kadar çalıştı. Onlar arasında Walery Wròblewski ve Leo Frankel de vardı. Komisyon üyelerinin çok sayıda mektup, yazılı belge, rapor ve kitaplardan alıntılar okuması gerekmişti. Ancak tüm bunlardan sonra onlar ortak bir görüşte birleşmişler ve Bakunin’in gerçekten suçlu olduğunu ilan etmişlerdi. O andan itibaren de kanıtlandığı gibi, o ilkesiz ‘örgüt’, Enternasyonal’i yıkmaya yelteniyor ve böylece Uluslararası İşçiler Birliği’nin bölünmesi için çabalıyor, onun yok oluşunu hazırlıyordu.</p>

  <p class="normal">İzleme Komisyonu Başkanı Theodor Cuno kongre kürsüsünden herkesin önünde Bakunin’in tartışmasız suçlu olduğunu söyleyince, yeryüzünde anarşizm ilan edildiğinde, anlaşılan, ne olacağını göstermeye karar vermiş olan bir anarşist ve ateş kızılı bir bayrağa bürünen bir İspanyol kürsüye fırladı ve “böyle bir insan kurşunu hak etti” diyerek silahına sarıldı ve Theodor Cuno’ya doğrulttu. Bu çılgın Bakunin taraftarını etkisiz hale getirmeyi başardılar.</p>

  <p class="normal">İzleme Komisyonu’nun ayrıntılı raporunu dinleyen kongre oy çokluğuyla “Alyans’ın” yöneticisi ve onun dava arkadaşı Guillaume’yi Enternasyonal’den ihraç etme kararı aldı.</p>

  <p class="normal">‘Konkordiya’ salonunda kongre devam ederken Eleanor ve Asya Lahey’i birkaç kez gezdiler. Doğrusu, politikaya ve uluslararası işçi hareketine karşı son derece kayıtsız olan kız arkadaşından farklı olarak Marx’ın küçük kızı daha ergenlik çağından başlayarak tüm sosyal sorunlara derin bir ilgi duyuyordu, bu konuda çok okumuştu ve ateşli devrim mücadelesine bir an önce atılma çabasındaydı. Kongre oturumlarında sık sık bulunuyor, tüm ana raporları dinliyordu. Anne ve babasının ısrarıyla açık havada sık sık yürüyüş yapıyordu.</p>

  <p class="normal">“Doğruyu söylemek gerekirse, delegelerin sıkıcı konuşmalarını, üstelik böylesine dikkatli bir şekilde nasıl dinleyebildiğine şaşıyorum. Seninle orada bulunurken, uyumamak için kendimi zor tutuyorum. Uyanık kalmak için parmaklarımı ısırıyorum. Doğrusu yeryüzünde iki felaketi; klasik müzik konserlerini, özellikle Bach’ı, Haendel’i ve Mozart’ı, bir de politika üzerine konuşmaları çekemem,” diye itiraf ediyordu Asya. “Ama, lütfen bunları anneme söyleme. Beni hor görmeye başlar. Benim sevdiğim kompozitör Offenbach. Sevdiğim dans ise, Kankan dansı. İşte gerçek çağdaşlık budur,” diye ekliyordu.</p>

  <p class="normal">Eleanor neşeyle gülüyordu.</p>

  <p class="normal">“Zavallı Essi, sen yaşamda en güzel olandan yoksunsun. Anlaşılan, yüreğin doğuştan sağır.”</p>

  <p class="normal">Lahey, erken gotik stilinde alçak, bitişik nizam kırmızı-kahverengi tuğla yapıları, sağanak sonrası gökyüzü kadar temiz sokaklarıyla küçücük, güzel bir şehirdi. Başka bir deyişle, düzenli parkları ve bahçeleri, berrak-temiz, güzel kokulu havasıyla, sessizliği sadece at arabalarının yayları ve nal tıkırtılarıyla bozulan sessiz muhteşem, konforlu bir köy. Atalarının geleneklerini ve onların mükemmellik anlayışını kutsal kabul ederek koruyan kent, insana ferahlık veriyor.</p>

  <p class="normal">Bu arada zengin Hollandalı sömürgeciler, sanayiciler ve tüccarlar Enternasyonal’in kongresini öğrenir öğrenmez etekleri tutuşmuş ve korkmuşlardı. Krallığın tüm polisi alarma geçirilmişti ve Uluslararası İşçiler Birliği yöneticilerinin ardından sivil giyimli ‘toplum muhafızları’ ve ajanlar hiç ayrılmıyorlardı.</p>

  <p class="normal">Lahey Kongresi, Enternasyonalcilerin Bakunin’cilerle mücadelesinde belirleyici bir aşama olmuştu. Marx’ın öğretisi, anarşizmin tehlikeli kargaşasına karşı zafer kazanmıştı. Bakunin’cilik küçük burjuvazinin arzularını yansıtıyordu. Bakunin, proletaryanın, kapitalizmden çok, kapitalizmin gelişme yetersizliği nedeniyle sıkıntı yaşadığı İtalya ve İspanya’ya dayamıştı sırtını.</p>

  <p class="normal">Kapanış oturumunda Engels, Avrupa hükümetleri tarafından artan kovuşturmalar ve ayrı ayrı şubelere sızmış olan anarşistlerle diğer küçük burjuva grupların düşmanca faaliyetleri nedeniyle Genel Konsey’in yerinin New York’a taşınmasını önerdi. Bu öneriye itiraz edilmedi.</p>

  <p class="normal">Kongre delegeleri Lahey’den, bir salon toplantısının yapılacağı Amsterdam’a gittiler. Limanın yakınındaki dar salon tıklım tıklım doluydu ve salonda toplanmış Hollandalı emekçiler hatibi ayakta dinlerken, onamalarını coşkuyla ifade ediyorlardı.</p>

  <p class="normal">Tüm insanlığın yeniden yapılandırılması amacıyla siyasal iktidarın emekçiler tarafından elde edilmesinin zorunluluğuna adanmış konuşmasında şöyle diyordu Marx; “... biz hiçbir zaman, bu amaca her yerde aynı araçlarla ulaşılması gerektiğini savlamadık.</p>

  <p class="normal">“Biz, değişik ülkelerin kurumlarıyla, ahlak anlayışıyla ve gelenekleriyle hesaplaşmak gerektiğini biliyoruz; ve biz Amerika, İngiltere gibi ülkelerin varolduğunu yadsımıyoruz ve ben sizin kurumlarınızı daha iyi bilseydim, emekçilerin amaçlarına barış yoluyla ulaşabildiği Hollanda’yı da bunlara eklerdim belki.</p>

  <p class="normal">“Fakat, bu böyle dahi olsa, biz, kıtalardaki ülkelerin çoğunluğunda bizim devrimimizin etkisi, güç olmalıdır; emeğin egemenliğini nihai olarak sağlamak amacıyla kuvvete bir süre için özellikle başvurmak gerekir,” diyordu.</p>

  <p class="normal">Enternasyonal ortaya çıktığı günden bu yana üstlendiği yüce misyonunu şerefle yerine getiriyordu. Marx Uluslararası İşçiler Birliği’ni kurarken, onun Tüzüğünü hazırlamıştı. Yelpazesinin genişliği sayesinde Uluslararası İşçiler Birliği olması gerektiği gibi olmuştu, yani sosyalist düşüncenin sayısız kollarının aşama aşama özümsenmesi ve benimsenmesinin aracıydı.</p>

  <p class="normal">Marx ve Engels, Enternasyonal’in pratik faaliyetlerinin bir kurban vermeden, net olarak ifade edilmiş kendi ilkelerini gizlemeden gelişmenin her aşamasında genel proleter hareketle uyum içinde nasıl çalışılması gerektiğini kanıtlamıştır.</p>

  <p class="ortayazi">***</p>

  <p class="normal">Kongre’nin çalışması tamamlandıktan sonra Marx ve Engels delegeleri, kısa bir süre önce hemen yanına güzel bir plaj yapılan balıkçı köyü Scheveningen’e öğle yemeğine davet ettiler.</p>

  <p class="normal">Jenny Marx, onun üç kızı, Paul Lafargue, Charles Longuet ve Krasotski ve kızı at arabalarıyla yaptıkları rahat bir yolculuk ile deniz kenarına vardılar. Araba yolculuğu bir saatten biraz fazla sürmüştü. Ilık, güzel bir sonbahar günüydü; bir düzlüğe kurulu Scheveningen’de deniz, tıpkı uçsuz bucaksız görünen kum gibi, sarımtırak gri idi ve denizin ufuktaki engin görüntüsüyle bütünleşmiş solgun bir gökyüzü vardı. Eleanor kendisini renkten renge giren bir deniz kabuğunun içinde hissetmişti.</p>

  <p class="normal">Ağır, koyu renk büzgülü etekleri ve sıkıca kolalanmış boynuz şeklinde kar beyazı başörtüleri içinde, ellerinde İncillerle balıkçı kadınlar ağır ağır, vakarlı bir edayla kilise ayinine gidiyorlardı.</p>

  <p class="normal">“Bunlar Lahey Flaman Güzel Sanatlar Müzesinde hoşumuza giden tablolardan mı çıkmışlar,” dedi Asya imrenerek.</p>

  <p class="normal">“İşte Rembrandt’ın modellerinin kızıl saçlı torunları,” diye ekledi Tussy, kıyıda sandalların çevresinde toplanmış kadife yelekli yerel halkı göstererek.</p>

  <p class="normal">“Yazık, 19. yüzyıl bize suçluymuşuz gibi bakıyor,” dedi Krasotski uzak geçmişin büyüsünü bozarak ve plajda birlikte gezdiği kızlara Marx’ın yakınında gezen üniformalı birkaç erkeği gösterdi.</p>

  <p class="normal">“Ama, Enternasyonal’den ne kadar da korkuyorlar,” dedi Eleanor.</p>

  <p class="normal">“Özellikle de babandan Tussy.”</p>

  <p class="normal">“Yine de burası, her şeye rağmen, harika.”</p>

  <p class="normal">Sanki korumaya alınmış bir orman içinde olan Scheveningen, zamana inat Hollandalıların yaşam biçimi ve eski alışkanlıklarından çoğu şeyi korumuştu. Hollanda’nın hiçbir yerinde tütün bu sakin köydeki kadar hoş kokulu ve peynir bu kadar lezzetli değildi. Tüm yabancılar bu büyüye kapılmışlardı ve parlak kiremit çatılı beyaz evlerin önünden, insana hayat veren iyot kokulu havayı içlerine çekerek sahilde uzun bir yürüyüş yaptılar.</p>

  <p class="normal">Friedrich Engels bu durumdan yararlanma fırsatını kaçırmadı ve akşam üzeri birkaç yoldaşıyla birlikte yüzmeye gitti. Tam da denizde dalgaların arttığı saatti. Dalgalar kıyıya vuruyordu. Theodor Cuno, kendisini kaptırmış, yüzerek uzaklaşmıştı ve birden batmaya başladı. Engels, onu tehdit eden tehlikeyi fark eder etmez yardımına koştu. Arkadaşına ulaşıp onu saçlarından yakaladı ve dalgalarla boğuşarak onunla birlikte kıyıya kadar yüzdü.</p>

  <p class="normal">Yemekte oldukça fazla şarap, onlarca harika Hollanda koloni purosu içilmişti. Jenny Marx’ın yanında oturan Theodor Cuno Amerika’ya yapacağı ziyaret üzerine konuşuyordu. Marx kurnazca gülümseyerek ve Lafargue’ları işaret ederek ona:</p>

  <p class="normal">“Sizin Yeni Dünya’daki zenci sorununu kızlarımdan birinin yaptığı gibi bir zenciyle evlenerek çözmeniz gerekecek. İşte Paul Lafargue, zenci asıllı.”</p>

  <p class="normal">Genç Enternasyonalci, kahkahalar arasında Marx’ın arzusunu mutlaka yerine getireceğine söz verdi. Tüm delegelerde sevgi uyandıran General Friedrich Engels çok eğlenceli öyküler anlattı.</p>

  <p class="normal">Scheveningen’deki Lembard Street’de yer alan ‘Konkordiya’ salonunda bugünlerde önemli ve yararlı tanışmalar oldu. Bazen değişik dillerde, fakat hep aynı konuyu konuşan ve önlerine ortak bir hedef koyan devrimciler arasında çok sağlam dostluklar kuruldu.</p>

  <p class="normal">Kongre süresinde Marx, Amerika’da yaşayan Yorge ve Okyanus ötesine yerleşmeye hazırlanan Theodor Cuno ile yakın ilişkiler kurdu. Enternasyonal’in önderi Joseph Dietzgen ve Kugelmann’la yeniden buluştu.</p>

  <p class="normal">Hollanda’dan ayrılmadan önce Marx ve Cuno bir araya gelerek Yeni Dünya’da örgütlenme çalışmalarının nasıl yürütüleceğini konuştular.</p>

  <p class="ortayazi">***</p>

  <p class="normal">Marx ve Engels’in öğretisinin Enternasyonal’de zafer kazandığı yıllarda, Avrupa’da çok şeyler değişmişti. Paris Komünü dağılmış, Almanya’da burjuva ulusal hareketi güçlenmiş, yarı toprak köleliğinin olduğu Rusya’da gerici güçler gaddarca uygulamalarını sürdürüyor ve burjuvazinin rüşvetiyle şımartılan İngiliz proletaryası, çalkantılardan kaçınıyordu.</p>

  <p class="normal">Marx ve Engels meydana gelen değişikliklerin zamanını doğru olarak öngörmüşlerdi. Israrlı mücadeleler sonucunda taraftarlarıyla birlikte işçi hareketine zarar veren çok sayıda hizibi dağıttılar. Uluslararası İşçiler Birliği yüce misyonunu yerine getirmişti. Artık tarih sahnesinden çekilmeliydi. Sosyalist proleter partilerin faaliyetlerini daha da güçlenerek sürdürecekleri bir gelişme dönemi başlamıştı.</p>

  <p class="normal">Tüm dünya işçilerinin ilk kez Enternasyonal’de gerçekleşen dayanışması, Marx’a göre, artık başka biçimlerde gelişmeli ve güçlenmeliydi.</p>

  <p class="normal">“Ben bundan sonraki Enternasyonal’in Marx’ın yapıtlarının yıllarca etkisini göstermesinden sonra yalnızca komünist içerikli olacağını ve kayıtsız şartsız bizim ilkelerimizi yerine getireceğini düşünüyorum,” diyordu Engels.</p>

  <p class="normal">Bakunin’cilerle mücadele bir süre daha devam etti.</p>

  <p class="normal">Lahey Kongresi’nin kararlarını yerine getiren Marx ve Engels, Lafargue’ın katılımıyla 1873 yılında ‘Sosyalist Demokrasi Örgütü ve Uluslararası İşçiler Birliği’ adlı bir broşür yayımladılar. Bu broşürde delegelere okunan raporlar, denetleme komisyonunun mali raporları dışında, Rusya dahil, tüm ülkelerde anarşistlerin bölücü faaliyetlerine ilişkin çok sayıda yeni belge yayımlandı. Bakunin hatalarını sürdürmekte ısrar etti, amacına ulaşmak için, ne kadar rezilce olursa olsun, hiçbir aracı kullanmaktan çekinmiyordu. Ne özel yaşamında, ne de siyasal yaşamda hiçbir zaman çizgisini koruyan, dürüst bir insan olmamıştı. Enternasyonal yöneticilerinin broşürde öne sürülen ve kanıtlanan suçlamaları o denli inandırıcı ve reddedilemezdi ki Bakunin herkesin önünde toplumsal faaliyetlerden vazgeçtiğini ilan etti. Onun ikiyüzlülüğü, sözleri ve tavırlarındaki yalancılık o denli belirgindi ki ona inanan çıkmadı. Ancak bu yaygaracı siyasal şaşkın gerçekten de siyasal fırtınalardan elini eteğini çekmek zorunda kaldı. Dürüst, sadık dostları yoktu, çünkü kendisi de kimseye dost olmamıştı.</p>

  <p class="normal">Karısı çocuklarıyla iki yıllığına Rusya’ya gitti ve ondan çok, sevdiği Gambuzzi için döndü. Bakunin acınası ve boş yaşamında hızla bir çukura doğru yuvarlanıyordu.</p>

  <p class="normal">Longuet ile evlenen Jennychen baba evini terk etti. Bir süre sonra on sekiz yaşına basan Eleanor çalışmaya başlamak için sabırsızlanıyordu. Bu sabırsızlığıyla kıyı kenti Braiton’da bir öğretmenlik kapmayı başardı. Onun uzun süre arzuladığı bağımsızlık günü nihayet gelmişti.</p>

  <p class="normal">Marx’ın küçük kızı pürüzsüz, taze yüz hatları ve siyah gözleriyle bir İsyanyol’a benzeyen zarif, güzel saçlı bir esmerdi. Kâh tümüyle çocuksu gülüşü, kâh dolgun dudaklarını hafif aralayarak utangaç ve komik bakışı, kâh tüm yüzüne hafif bir sis gibi yayılan hülyalı ve pirinç gibi beyaz ve düzgün dişlerini gösteren içten kahkahası karşı konulmaz denli neşeli gülümsemesi Eleanor’a ayrı bir güzellik katıyordu.</p>

  <p class="normal">Eleanor oldukça hareketli ve değişken yüzünü annesinden miras almıştı. Daha küçük yaşlarda jimnastikle ilgilenmiş, sürekli spor yapması da ona zarafet ve esneklik kazandırmıştı. Top oyunları, koşu, yüzme ve atletizm ona zevk veriyordu. Son derece dışa dönük, neşeli, içten olan Eleanor insanların çok hoşuna gidiyor ve toplumun çok farklı kesimlerinden kolayca arkadaş buluyordu. Bu yıllarda çevresindeki her şey ona ilginç ve dikkate değer geliyordu. Eleanor mümkün olduğunca daha çok öğrenmek, görmek, kavramak istiyordu. Aktris olmayı umut ediyordu. Melodik sesi ve çekiciliği kendisiyle karşılaşan herkesi onun tiyatro için yaratıldığını düşünmeye zorluyordu. Ablası Jennychen gibi, kuşkusuz, Tussy de sahnede çok şeyler elde edebilirdi.</p>

  <p class="normal">Eleanor’un aklı ve sonsuz düş gücü daha erken yaşlardan itibaren fark ediliyordu. Değişik ülkelerde oluşan siyasal durumu iyi değerlendiriyor, emekçilerin uluslararası dayanışmasını iyi kavrıyordu. İnanmış bir Enternasyonalciydi. Komün’ün son ayında Fransa’da bulunması ve ilk proleter devletin kahraman savunucularıyla görüşmeleri ona çok şeyler öğretmişti. Marx’ın küçük kızının en yakın arkadaşlarından birisi Blanqui taraftarı olan edebiyatçı ve tarihçi, Paris Komünü’nün üyesi Prosper Olivier Lissagaray idi. Lissagaray kendisine ‘Kırmızı ve Siyah’ adlı bir dergi çıkarmayı düşündüğünü söylediğinde, genç kız kendisine özgü ateşlilik ve enerjiyle ona, bu amacını gerçekleştirmesi için yardım etmeye başladı. Derhal Almanya’ya, tüm ailenin çok eski dostu olan, kendisinin de daha çocukluğundan bu yana tanıdığı ve ablaları gibi kendisinin de Library (Kütüphane) olarak adlandırdığı Wilhelm Liebknecht’e bir mektup yazdı:</p>

  <p class="normal">“Fransa için, tüm ülkelerdeki, özellikle de Almanya’daki sosyalist hareketi aydınlatacak yayınlar çıkarmak gerekiyor. Fransa diğer ulusların sempatisini, ancak onlarla çok şeyleri paylaşarak kazanabileceğini bilmek zorundadır öncelikle,” diye açıklama yapıyordu Eleanor.</p>

  <p class="normal">‘Kırmızı ve Siyah’ın ömrü çok kısa oldu. Yayıncının ekonomik gücü olmadığı için kapandı. Ama Lissagaray ve Eleanor arasındaki ilişkiler yalnızca devam etmekle kalmadı ve daha karmaşık duygulara bıraktı yerini. Lissagaray Eleanor’a elini uzattı ve ondan yanıt aldı. Artık Lissagaray Modena Villas’ya bir nişanlı olarak gelmeye başladı. Ancak Marx ve karısı bundan dolayı son derece üzgündüler. Sevgili kızları için istedikleri eş böyle biri değildi. Lissagaray genç ve sempatik değildi. Siyasal görüşleri, ilgi alanı oldukça belirsizdi. Tussy’nin babasında güven yaratmıyordu. Marx kızının henüz genç ve gerçek bir aşka değil, hemen bir gönül kaprisine dönüşebilen bir duyguya kapıldığını anlamıştı.</p>

  <p class="normal">Eleanor ailesinin dayatması ile ilk gönül macerası arasında seçim yapma zorunluluğundan rahatsızlık duyuyordu. Eleanor’dan on altı yaş büyük olan Lissagaray şimdi yoksullaşmış olan aristokrat bir soydan geliyordu, kadınları iyi tanıyor, onlarla ilişkilerinde çekici olmayı başarabiliyordu. Geçmişte rastlantısal serüvenler ve ilişkilerden geri durmamıştı. Onun laf kalabalığından oluşan aşk itirafları, ustaca kurları, doğal olarak, kendisinden çok ortaya çıkan karmaşık aşk oyunu genç kızın gönlünü okşuyordu. Okuduğu sayısız kitaplardan yaptığı alıntılar kızın ruhunda yansısını bulmuştu. Lissagaray bunu anlamış ve Tussy’nin beklentilerine karşılık verecek biçimde, sırayla Hamlet’i, Romeo’yu, Kariolan’ı, Spartaküs’ü oynamıştı. Her konuda onunla görüş alışverişinde bulunuyor, ve Eleanor’a yazdığı mektuplarında ona ‘minik karıcığım’ diye sesleniyordu.</p>

  <p class="normal">Eleanor’u üzecek, telafisi zor bir hata tehlikesinden korkan Jenny Marx kızıyla açık açık konuşmaya karar verdi.</p>

  <p class="normal">“Çocuğum,” diye başladı konuşmasına, “sen bana ve babana kardeşlerinden daha çok benziyorsun. Jennychen Marx’ın kopyası, Laura bana İskoçyalı Pittarao’ları anımsatıyor.”</p>

  <p class="normal">“Bu önsöz ne için, anne?” diye sordu Tussy dikkatle.</p>

  <p class="normal">“Şunun için ki seninle biz sınırsız düş gücüne sahibiz. Bu bizim hem kazancımız hem de felaketimiz. Başka birinin ancak duyabildikleri bizim için aynı zamanda bir görüntüdür.”</p>

  <p class="normal">“Ben seni anlamıyorum.”</p>

  <p class="normal">“Sabret. Şimdi her şey netleşecek. Bizler her şeyi gönül gözümüzle de görüyoruz. Bebekken, ellerimle nasıl oynadığını, beni avuçlarımı açıp kapamaya nasıl zorladığını anımsıyorum. O zamanlar sen oyuncak bebeklerde canlı bir bebeğin kafasını görüyor, onun cıvıltısını dinliyordun. Daha sonraları kuklalardan usanıp tahta parçalarıyla oynamaya başladın. Bu tahtalar senin düş gücünü geliştiriyordu, sen onlara istediğin şekli veriyordun, kuklalar ise şekil verilmiş suratlarıyla düşlerini sınırlıyordu. Tüm bunlar benim için anlaşılırdı. Ve işte aradan çok yıl geçti. Sen büyüdün, artık bağımsız bir kızsın, fakat yine eskisi gibi, çevrendeki insanları gerçekte olduğu gibi kabul etmek istemiyorsun, onların özüne, doğasına bakmıyorsun, düşlerine, bazen de geçici arzularına uygun olarak kahramanlar yaratıyorsun. Bunlar yalnızca senin düşlerin, ama an gelecek, büyü bozulacaktır. Bak, pencerenin önünde bir fener direği var. Sen, biliyorsun ki, bir zamanlar benim ellerimle oynadığın gibi, anlık bir isteğinle onu giydirebilir, canlandırabilirsin, ama gerçekler öyle mi, gözün açıldığında, acıyla başını şu komidine çarparsın.”</p>

  <p class="normal">“Sen Prosper’i mi kastediyorsun?” diye sessizce sordu Eleanor.</p>

  <p class="normal">“Beni ilgilendiren o değil, sensin. Lissagaray, senin o önlenemez, büyülü düşünde yarattığın insan değil. Yazık ki, ben buna kesinlikle eminim. Mağripli’yle bizim yaşam deneyimimiz bunun kanıtıdır. O, belki de kötü bir insan değil, ama o sana uygun değil. Onunla mutlu olamazsın, inan bana.”</p>

  <p class="normal">Kısa bir süre sonra gözlerinin önündeki perde kalkmış gibi geldi. Birden Lissagaray’ı başka şekilde görmeye ve hissetmeye başladı. Artık ona karşı tümüyle kayıtsızdı. Ve bu evlililk gerçekleşmedi.</p>

  <p class="ortayazi">***</p>

  <p class="normal">1873 yazında Hermann Lopatin sürgünden kaçmıştı. Bir ay boyunca İrkutsk’ta, üstelik bir süre onu yakalama görevini üstlenen kişinin evinde gizlendi. Köylü kıyafetleri giyerek at arabasıyla Tomsk’a gitti, daha sonra gemiyle Tobolsk’a geçti, oradanda hiç kimsede kuşku uyandırmadan posta arabası ve demiryoluyla Petersburg’a geldi. Ardına düşen jandarmaları atlatarak yurtdışına çıkmayı başardı.</p>

  <p class="normal">Lopatin kaçtıktan sonra Utin ve Lavrov’la görüşmüş, kendisini değerli ve yakın bir dost olarak içtenlikle karşılayan Marx’a gelmişti yeniden. Marx, Lopatin’in birkaç yıl önce kalkıştığı ve başarısızlıkla sonuçlanan Çernişevski’yi kurtarma girişimiyle ilgili tüm ayrıntıları sordu.</p>

  <p class="normal">“Son derece şanssızdım,” diye anlatmaya başladı zaptedilemez bir enerjiyle dolu, cesur Lopatin. İrkutsk’a geldiğimde Çernişevski çok yakınımdaydı, topu topu 700-800 mil kadar, fakat bir provakatöre kaçmaya hazırlandığını söyleyen eşek Elfidin’in uzun dili yüzünden Çernişevski’yi alelacele Orta-Vilyusk’a götürmüşler. Burası Yakıntsk’un kuzeyi, Çernişevski orada yerli Evenkler, ona bekçilik eden bir erbaş ve iki askerle birlikte kalıyormuş. Ben İrkutsk’ta, o provakatör ardıma jandarmaları salmasa ve oltaya düşmemiş olsaydım oraya giderdim.”</p>

  <p class="normal">Hermann Lopatin Londra’dayken Engels Ramsgate’de deniz kenarındaydı ve Marx ayrı düştükleri her zaman olduğu gibi, duyduklarını ona bir mektupla ayrıntılı olarak anlattı.</p>

  <p class="normal">“Lopatin ve Utin belki de hiçbir zaman çok yakın arkadaşlık kuramazlar, onların karakterleri birbirlerine pek uymuyor. Üstelik Lopatin ‘Rus Davası’nın batıyı ilgilendirmeyen bir kendine özgülüğü olduğunu düşünüyor. Bir de Lopatin, Lavrov’un elinden ve Sibirya yalnızlığından daha yenice kurtulmuş bir insan olarak yavan tatlı bir uzlaştırıcılık karşısında belli ölçüde hassas olmalıdır. Diğer yandan, tüm Rus mülteci güruhu ondan tümüyle soğumuş ve bu çeteye karşı tüm düşmanlığına rağmen Utin tam tersine ve belki de özellikle bu nedenle bu hırgürün içine boğazına kadar saplanmış ve her saçmalığa önem verirken o bu güruhla hiçbir ortaklık taşımak istemiyor...”</p>

  <p class="ortayazi">***</p>

  <p class="normal">Jennychen ile Charles ortak yaşamlarının başlangıcında parasal zorluklar nedeniyle güçlüklerle karşı karşıyaydılar. Marx’ın büyük kızı, tıpkı annesi gibi, evlenirken siyasal sürgünlerin yazgısını paylaşıyordu. Longuet’ler uzun süre ve ısrarla iş aradılar ve asgari geçim kaynağı için çileli bir mücadele verdiler. Bir süre sonra Charles kolejlerden birinde öğretmen olarak çalışmaya başladı. Jennychen de Almanca, güzel konuşma ve müzik dersleri veriyordu. Okuldaki çocuklara dersler veriyor bir yandan da gelişmiş ülkelerin öğretim sistemiyle tanışıyordu.</p>

  <p class="normal">İngiltere’deki burjuvaların yüzyıllarca geri kalmış yaşam tarzı, onların çocuklarını da tıpkı onlar gibi sınıfsal duvarlarla yalıtılmış bir yaşama mahkûm etmişti. Gençlerin arkadaşlık ilişkileri ve dostlukları aileler tarafından sıkı sıkıya kontrol edilir ve aile törelerine yoksul ailelerin çocukları katılamazdı.</p>

  <p class="normal">Onların çocukları kendi aralarında, bir İngiliz emekçisinin karnı tok orta sınıf temsilcisinden daha da kalın çizgilerle ayrılmıştı. Hampstead’daki bir ev sahibinin oğlu ne kadar iyi beslenmiş, semiz ve iyi giyimliyse, kürek mahkûmlarının bulunduğu East End ve Whitechapel’de bakımsız yetişmiş bir çocuk da ‘İngiliz yoksulluk hastalığı’ olan raşitizme yakalanmış, zayıftı.</p>

  <p class="normal">Sisler içindeki adanın ilk ve orta öğretim sistemi ortak pedagoji sistemine tabi değildi ve eğitim sistemi öğrencilerle ilişkilerde büyük ya da küçük ölçülerde sertlik, fiziksel cezalar uygulanması, her gün okutulan din derslerinin saati okul yönetiminin dünya görüşü ve siyasal sempatisine bağlıydı.</p>

  <p class="normal">Okulların çoğu hayır kurumları ve bağış sahiplerinin desteğiyle ayakta duruyordu.</p>

  <p class="normal">Hayırseverlerce açılan yetim yurtları acınacak durumdaydı. ‘Yoksulların’ doğumevleri gibi, karanlık ve kirliydi. Paralı kolejlerin çim alanları ve bahçelerinin yerini burada küçücük, dar bir avlu tutuyordu.</p>

  <p class="normal">Genellikle yeni yıl ve paskalya tatilleri öncesinde okul müdiresi hayırseverlere onların merhametlerinin semeresi olan öğrencileri takdim ederlerdi. Ortak duadan, kutlama için seçilmiş şiirlerin okunmasından sonra öğrenciler kendilerine İncil’in ucuz baskılarını cömertçe dağıtan vasilerine saygıyla teşekkür ederlerdi.</p>

  <p class="normal">Birazcık gücü olan her aile çocuğunu aşağılanmaktan, dövülmekten devlet ve özellikle de hayırseverlerce açılan okulların kalabalıklarından kurtarmaya çabalıyordu. İngiltere’de iyi bir öğrenim zenginlere nasip oluyor, öğrenim ücretinin miktarı okuldaki öğretim kalitesini belirliyordu. Bu miktar okula göre değişiyor, ünlü Oxford’da ise bin sterlini aşıyordu.</p>

  <p class="normal">Küçük bir mirasa konan ya da at yarışlarında para kazanan birisi çocuğu için orta ve yüksek okulların sıralarında bir yer kapmaya çabalardı. Eğer ailede iki ya da üç çocuk varsa, her zaman dramatik sorun gündeme gelirdi, onlardan hangisi mutlu kurayı hak ediyor? O zaman aileler parasal destek vaat eden akrabalarının görüşlerine başvurur, bizzat çocukların yeteneklerini, onlar tarafından alınan notları inceler, hatta sık sık da Hindistan’da kaleme alınmış anlaşılmaz yıldız fallarına bile başvururlardı.</p>

  <p class="normal">Soylu tabaka ve zengin tüccarlar, unvan ve para mirasçılarını eski Eaton Koleji’nde yetiştirirlerdi.</p>

  <p class="normal">Bankerler, Lordlar, sanayiciler ve düklerin bebeleri oradan doğrudan Oxford üniversitelerine geçerlerdi.</p>

  <p class="normal">Küçücük bir kent olan, kralların kırsaldaki dinlenme yeri Eaton, Winsdor’dan üzerinde yüzyıllık bir köprü olan, dar sakin bir nehirle ayrılıyordu.</p>

  <p class="normal">Birkaç yüzyıl önce yapılmış çok sayıda okul ortaçağ manastırlarına benziyordu. Her kolejin öğrenci yurtları ve dersliklerin gotik tarzı tonozlu pencerelerinin baktığı çimenle kaplı dikdöktgen avlusunda bir saat kulesi olurdu.</p>

  <p class="normal">Eaton, İngiltere’nin en sakin kentlerinden biriydi. Sanki kentte yaşama yeni başlayan çocuklar değil, yeryüzündeki telaştan, heyecandan ve mutluluklardan çoktan arınmış sessizce ölmekte olan yaşlılar yaşıyordu.</p>

  <p class="normal">Zengin sınıfların çocukları fiziksel cezaların da uygulandığı çok katı bir eğitim alıyordu. Burjuvazi bir geminin güvertesinde, askeriyede, City’in bankalarında, Lordlar Kamarası’nda, Hindistan Polis Teşkilatı’nda, Afrika ve adaların sömürge topraklarındaki valilik koltuğunda soğukkanlı, ölçülü, cesur, aynı derecede acımasız ve hesaplı insanlara gereksinim duyuyordu. İngiliz çocukları daha bebek yaştayken seçiliyordu. İngiliz kentlerinin gürültüsünde çocuk ağlaması duymak hemen hemen olanaksızdı.</p>

  <p class="normal">Yetenekli bir sosyal hayalperest ve doygun bir estetikçi, zengin bir tüccarın tek oğlu olan John Reskin, yürüyüş ve oyun sırasında kazara düşmesi durumunda sakarlığı ve dikkatsizliği yüzünden anne babasının verdiği cezaları anımsamayı severdi.</p>

  <p class="normal">Anneler, yeni doğmuş çocukların kendi haline bırakılması gerektiğini, bunun geleceğin büyükleri olan çocukların sinirlerini sağlamlaştıracağını düşünürdü.</p>

  <p class="normal">İngiliz çocukları istisnai bir şekilde bağımsız ve nazikti. Kocaman Londra çocuklar için tehlikesiz bir kentti. Onlar için, bir çam ormanı içindeki ağaçlar gibi tek tip evlerin arasında yolunu kaybetme tehlikesi yoktu. Karşılaşabilecekleri tek tehlike ki bu da başlarına yetişkinlerden daha az geliyordu dikkatsiz sürücüleri nedeniyle nadiren de olsa at arabalarının tekerleri altına düşmeleriydi. Tek başına yürüyen çocuklardan yalnızca polis değil, sokaktan her geçen insan da sorumluydu.</p>

  <p class="normal">Eaton’daki disiplinli eğitimciler son derece kibirliydi. Onların yaşamındaki tek kaygı, birincilik mücadelesiydi. Hiçbir maddi sınırlama bilmeksizin kendilerini jimnastiğe, güzel konuşma provalarına, kralların, generallerin ve dürüst bakanların yaşam öykülerini okumaya, atlarıyla uğraşmaya, güzel giyinme yarışmalarına, tatil gezileri ve doğum günü eğlencelerine kaptırmışlardı.</p>

  <p class="normal">Bayram ve mezuniyet töreni günlerinde genç Snob’lar yoksul akranlarını imrendirerek silindir şapkalar, fraklar, eldivenler giymiş olarak orta yerinde eski bir kuyusu ve kilisesi olan boş meydanda yürürlerdi.</p>

  <p class="normal">Kolejlerin karşısında çıkıntılı duvarın ardındaki kral sarayı Eaton’lu öğrencilere ödüller, kıdem, sosyetede başarı, taç ve City adına kahramanlıklar vaat ediyordu.</p>

  <p class="normal">Eaton ve bir süre Longuet’lerin yaşadığı üniversite kenti Oxford, unvan sahibi gericilere parlamento sıralarında onların yerini doldurabilecek adaylar hazırlıyor ve sunuyordu.</p>

  <p class="normal">Eaton gibi yine Cromwell dönemi yapılarının dokunulmazlığını koruyan iki kent Cambridge ve Oxford egemen sınıfların eğitim yönünden önemli geçiş noktalarıydı.</p>

  <p class="normal">Burada üç dört yıl kalan gençler daha sonra evlerine dönerdi. Sömürge valilerinin zengin ve soylu çocukları denizaşırı giderek memleketlerine hukukçu, felsefeci, inşaatçı, doktor diplomaları götürürlerdi.</p>

  <p class="normal">Üniversite kentlerindeki kolejler, islam dini eğitimi veren medreselere benziyordu. Eski taş binaların cepheleri dörtgen avluların içine bakıyordu. Kilise ayini sırasında orgun tek düze müziğiyle günde iki kez bozulan sessizlik, boşluklarında açık yeşil yosunların oluştuğu sarmaşıklı koyu renk tonoz ve taş duvarlar arasında egemenliğini sürdürüyor. Evler bir örnekti ve öğrenciler, ortaçağ bilim adamlarının tasarısına göre, kendilerini daima tanrının gözdesi, onun gizlerinin koruyucusu olarak hissetmeliydiler.</p>

  <p class="normal">Öğrenciler sıklıkla uşakları, bakımlı köpekleri ve mutlaka özel çıkış kapıları olan konforlu, çok odalı dairelerde yaşıyorlardı.</p>

  <p class="normal">Fransızca öğretmeni olarak çalışan Charles Longuet o kadar az para kazanıyordu ki, hamile eşine bakacak güçte değildi. Bu yüzden Jennychen de çalışmak için can atıyordu. Narin yapılı, hastalıklı Jennychen kendi sağlığını hiçe sayıyordu. Verdiği sayısız dersler dışında tüm ev işlerini yapıyor ve sürekli bir şeyler okuyordu. İlgi alanı oldukça genişlemişti; matematikle, edebiyatla, ayrıca Rus dili ve müzikle ilgileniyor ve özellikle de çeşitli ülkelerin önde gelen kadınlarının öykülerine ilgi duyuyordu.</p>

  <p class="normal">İyi piyano çalıyor ve şarkı söylüyordu. Yazıştığı Nikolay Danyelson ona hediye olarak ‘İvan Susanin’ ve ‘Ruslan ve Ludmila’nın partisyonunu göndermişti. Jenny o günden itibaren sevdiği kompozitörler olan Beethoven, Haendel, Mozart ve Wagner’e, Longuet Glinka’yı da eklemişti. Marx, Antonida ve Ludmila aryasını kızının başarılı icrasıyla dinliyordu.</p>

  <p class="ortayazi">***</p>

  <p class="normal">1874 yılı gelmişti. Marx, ‘Kapital’in ikinci cildi üzerinde gece gündüz demeden çalışıyordu. Küçük kırışıkların koyu bir halkayla çevrelediği gözlerinin etrafına koyu lacivert gölgeler yerleşmişti, düşüncelere dalmış olarak yemeğe oturur ve en önemlisi de Doktor Gumpert’in verdiği diyete göre hazırlanmış olan az miktarda yiyeceği çabucak yerdi. Bu yiyeceklerin az olduğunu düşünerek kendisi için kaygılanan Lenchen’in sert uyarılarına gereksiz yanıtlar veriyordu. Marx’ın geceleri yazı yazması tıbben kesinlikle yasak olmasına karşın Jenny kocasını gecenin geç saatlerinde yazı masasının başına kapanmış ya da kendisinin de bildiği ve Marx’ın düşüncelerinin bir başka dünyada gezindiği anlamına gelen her şeyden tamamen koparak konsantre olmuş bir yüz ifadesiyle çalışma odasında dolaşıyor buluyordu.</p>

  <p class="normal">“Benim koca bebeğim,” diyordu böyle bir durumda Jenny onun geldiğini fark etmemiş olan kocasına yaklaşarak, ‘seni şehirden, kitaplardan, kağıtlar ve kalemlerden uzaklara götürmek zorunda kalacağım’ diyordu ve Challey’inin başını okşuyordu, Marx ise suç üstü yakalanmış olarak onun elini öpmeye yelteniyordu.</p>

  <p class="normal">“Kendimi mükemmel hissediyorum,” diye ikna etmeye çalışıyordu karısını.</p>

  <p class="normal">“Ama, yaratı seni yakacak bir tutkudur, Mağripli, ben Mikelangelo’nun, ‘sanatın stresi, sanatçının kendi konusuna olan tutkulu bir aşktır,’ sözünü anımsıyorum. Bu, elbette, bilim ve sanatın her alanındaki tüm yaratı türlerini kapsar. Fakat, ihtiyarların senin için özenle eğirdikleri yaşamın ipini o kadar acımasızca esnetiyorsun ki, ip kolayca kopabilir,” diye endişesini dile getiriyordu Jenny.</p>

  <p class="normal">Gerçekten de Marx o kadar yorulmuştu ki katlanılamaz baş ağrılarına yakalandı ve bunun sonunda uykusuzluk çekmeye, ardından da çalışmakta güçlük çekmeye başladı. Ancak onun doğuştan güçlü organizması, elverişli koşullarda hızla yeniden güç toplama yeteneğine sahipti. Ramsgate’ye gidiş, deniz kıyısında yürüyüş, tam anlamıyla bir tatil uykusuzluğu yenmesine yardımcı oldu. Marx yeniden eve döndüğünde Lenchen ona sağlığını koruması için birçok direktif verdi.</p>

  <p class="normal">Marx’ın yeniden okumaya ve çalışmaya başladığını görünce:</p>

  <p class="normal">“Akıllanıp kendini de düşünecek misin Karl? Seni çalışma masasına sürükleyen kim? Her şeyin bir gözyaşı bedeli vardır diyenler, doğru konuşuyorlar, kitapların senin kanını emdi ve ömrünün en güzel yıllarını aldı. Tıpkı bir at gibi bir yerlere koşuyor, kan ter içinde kaldığını görmüyorsun. Senin gibi bir insanın çalışmazsa yağmursuz bulut gibi olacağını biliyorum, fakat ölçüyü de kaçırmamak gerek. Henüz geç olmadan içindeki çalışma ateşini söndür.”</p>

  <p class="normal">“Peki, diktatör, bundan sonra tembelliğe mutlaka başlayacağım,” diye neşeyle güldü Marx ve çalışma odasına girerek tatlı-ağır yaratı çalışmasına engel olunmaması için kapıyı kilitledi.</p>

  <p class="normal">Sanayi ekonomisi üzerinde çalışırken, dinlenmek için ara verdiğinde bitkilerin fizyolojisi ve toprağa yapay gübre verilmesi teorisini inceliyordu. Bu sorunlar onu derinden ilgilendiriyordu. Besleyici toprağın yoksullaşması ve onun, harcadığı verim gücüne kavuşturulması Marx’a son derece önemli geliyordu. Liebig’in çok iyi bildiği kitabı, inandırıcı çıkarımları ve bilgisinin derinliğiyle çoktandır onu çekiyordu.</p>

  <p class="normal">Zaman geçiyordu. Jenny Marx altmış yaşına girmişti. Çiçek hastalığının izler bıraktığı yüzü hâlâ çok çekiciydi. Gelen yaşlılık öncesi güzellik bir başkadır. Doğa, gücünü son kez toplar ve yakında solacak olanı bir süre için canlandırır, güzelleştirir. Yaşlı bir badem ağacının çıplak dalları da başlangıçta zayıf, narin çiçeklerle aynı böyle kaplanır, ancak ardından çok ender yeşil yapraklar belirir. Gençlikte güzel olan her şey uzun yıllar korunur. Zaman sanki güzelliğe kıyamaz. Jenny’nin derin ruhsal dünyası onun bakışına, gülümseyişine ve görünüşüne yansıyordu. Onun azametli duruşu, hafif, uyumlu yürüyüşü tıpkı gençliğindeki gibiydi.</p>

  <p class="normal">Kızları büyüdükten sonra Jenny kocasına çok ender olarak sekreterlik yapıyordu. Paul Lafargue, Laura, daha sonra da Tussy birbiriyle yarışırcasına Marx’ın verdiği görevleri yapmışlar onun dikte ettiklerini seve seve yazmışlar, el yazmalarını baskıya hazırlamışlar, yazışmalarını yürütmüşlerdi. Fakat kimse bir danışman, bir yardımcı ve arkadaş olarak karısının yerini tutamamıştı. Eskiden olduğu gibi, Marx her düşüncesini, hareket planını, kuşkularını karısıyla paylaşıyordu. Onlar birbirlerine bir organizmanın iki parçası, bir beynin iki yarısı, bir kalbin kulakçıkları gibi gerekliydiler.</p>

  <p class="normal">Jenny, Karl’ın da yaşadığı düşünce ve çalışma atmosferini yaşıyordu. Onların her şeyi ortaktı; mutlulukları, hüzünleri... Marx ne ile ilgilenirse ilgilensin, nerede bulunursa bulunsun, karısı düşünceleriyle onun yanındaydı. Eğer Marx kürsüde konuşuyorsa, onun yaşadığı her heyecan, öfke, memnuniyet ya da yorgunluğu Jenny de yaşardı. Her biri kendi işiyle meşgul olmasına karşın onların tek bir yaşamı olmuştu, ve bazen, sürekli ilişkilerde kaçınılmaz olduğu gibi, tartışırlar, hatta kavga ederlerdi. Hiçbir şey yaşamı kronik para yetmezliği ve günlük küçük sıkıntılar kadar karartmaz. Fakat, tüm bunlar onların mutlu aşkıyla kıyaslandığında o denli önemsizdi ki.</p>

  <p class="normal">Onların birbirlerini tanımadığı zamanlar olmuş muydu? Trier, çocuklukları tüm bunlar onlar için tek bir anda toplanmıştı. Her ikisi de aynı insanları sevmişlerdi; Ludwig’i, Caroline von Westphalen’i, hukuk danışmanı Heinrich Marx’ı... Birbirlerine ilişkin her şeyi anımsıyorlardı: Çocukluktaki yaramazlıkları, eski alışkanlıklar, hatalar, mutluluklar, yaşam onları ortak acı kayıplarıyla birbirlerine bağlamıştı: Dört çocuklarını birlikte toprağa vermişlerdi. Yaşam onları ender yakalanan büyük bir mutlulukla, beşikten mezara tek bir aşkla ödüllendirdi. Yaşam onları hep daha yükseklere, doruğa taşıdı. Ve hep şuna inandılar; birbirlerini öylesine seviyorlardı ki, el ele verdiklerinde ruhlarının güçlü ve bilge, fakat vücutlarının zayıf olduğu yaşlılığın getireceği yeni acıları atlatabileceklerdi.</p>

  <p class="normal">Marx’ın kendisini verdiği her şey Jenny için de varoluşun anlamını oluşturuyordu. Marx’la birlikte Jenny de Komün’ün o unutulmaz yetmiş iki günü boyunca aktif ve cesurca Parisli emekçilerin zaferi için savaşmış, Komüncülerle evlerini, yiyeceğini, son paralarını paylaşmış, Genel Konsey’de yapacağı konuşmayı hazırlarken ve Bakunin’cilerin gerçek yüzünü ortaya koyan eleştiri raporunu yazarken Marx’a yardım etmişti.</p>

  <p class="normal">Jenny Marx’ın kızlarının sıkıntıları ve acılarına katlanması kolay olmadı. Laura üç küçük çocuğunu toprağa verdi, Longuet’lerin ise ilk oğlu öldü. Bütün bunlar sinirlerini bozmuştu, zaman zaman kendine hakim olamıyordu, yaptığı yersiz çıkışlar onu üzüyordu.</p>

  <p class="normal">Bir annenin çocuğunun mezarı başında hissettiği acı başka bir şeye benzemiyordu.</p>

  <p class="normal">“Bunun ne kadar dayanılmaz olduğunu ve bu tür kayıplardan sonra ruhsal dengeyi yeniden sağlamanın ne kadar çok zaman gerektirdiğini oldukça iyi biliyorum, fakat küçücük mutlulukları ve büyük kaygılarıyla, önemsiz, günlük uğraşıları ve sıradan tatsızlıklarıyla yaşam yardımımıza koşar. Bu büyük bir acı, her gün yaşadığımız anlık kaygılarla ağır ağır körelir, biz farkına varmadan hafifler. Elbette, yara hiçbir zaman tümüyle kapanmaz, özellikle anne yüreğinde. Fakat insan ruhunda yeni bir duyarlılık ve hatta yeni acılara ve mutluluklara yeni bir yaklaşım doğuyor, durmadığı ve ebedi huzur anı gelmediği sürece yaralı, fakat umut dolu bir kalpte yaşamı sürdürüyorsunuz,” diye yazmıştı bir keresinde arkadaşlarına.</p>

  <p class="ortayazi">***</p>

  <p class="normal">Kıyı kenti Eastbourne’un plajında yalancı mantarları, kır çiçeklerini ve devrilmiş ucuz porselen fincanları anımsatan rengarenk tenteler ve şemsiyeler altında gündüz saatlerinde her türden insan vardı. Engels ve Jenny Longuet ya kıyının henüz boş olduğu sabahın çok erken saatlerinde ya da alacakaranlıkta denize gidiyorlardı.</p>

  <p class="normal">Dik kayalıklar ve denize doğru inen hafif eğimli tepedeki meşelikler oldukça heybetli görünüyordu. Küçücük oval koyda derinliklerde yeşil, son derece berrak sular dantel gibi girintili kıyıya vuruyordu. Denizin dibi parlak yuvarlak taşlarla kaplıydı; taşların aralarında, bıkıp usanmadan sallanıp duran sazlar bitmişti.</p>

  <p class="normal">Eastbourne, İskandinav ülkelerinden manzaraları anımsatan kayalık kıyılarının iç karartıcı hatlarıyla diğer İngiliz kıyı kentlerinden tümüyle farklıydı. Yüzlerce martı tiz ve gıcırtılı sesleriyle birbirlerini çağırarak dalgalar üzerinde bir halka oluşturuyorlardı. Jennychen havaya doğru ekmek parçaları atarak onları yemliyor ve onların uçarak avlarını ustaca kapmalarına şaşırıyordu. Su içinde yüzen balık yavrularını keskin yuvarlak gözleriyle izleyerek yükseklerden suya dalıyorlardı. Bu güzel martılar doyumsuz açgözlülükleriyle vahşi aladoğanlardan geri kalmıyorlardı. Jennychen uzun süre onların siyah benekli kar beyazı tüyleri ve ahenkli uçuşlarıyla denizde avlanışını seyretti.</p>

  <p class="normal">Fakat ne deniz ne de kuşlar Jennychen’i sakinleştirebiliyordu. Daha bir süre önce koleradan ölen on bir aylık çocuğunu toprağa vermişti. Minnacık tabut ve onda bir oyuncak gibi yatan oğluna ilişkin anıların verdiği üzüntü dinmek bilmiyordu. Gözleri kızarmış, gözaltlarındaki mor halkalar iyice belirginleşmişti. Bu sırada Marx da ağır hastaydı. Çok güvendiği Doktor Gumpert şifalı su tedavisi için acilen Karlsbad’a gitmesini istiyordu. Engels bu isteği doğru buldu ve tedavi giderlerini üstlenmeyi vaat ederek arkadaşını gitmeye ikna etmeye çalıştı. Ancak Marx ve babasına eşlik etmesi gereken Eleanor buna karşı çıktılar. Onlar bu acı gününde Jennychen’i yalnız bırakmak istemiyorlardı.</p>

  <p class="normal">“Bu konuda ben, diğer konularda olduğundan daha az stoacıyım,” diye yazıyordu Marx, Kugelmann’a. “Ve aile mutsuzlukları bana hep pahalıya maloluyor. Benim gibi, dış dünyaya hemen hemen tümüyle kapalı olarak ne kadar çok yaşarsan, aile bağlarının dar halkası o denli bağlayıcı oluyor.”</p>

  <p class="normal">Jennychen’in yanında Engels kalmıştı. Sabah erkenden çizgili spor kıyafeti, çizme ve horoz tüylü Tirol şapkası giymiş olarak Engels bastonunu sallayarak onu uzak bir yürüyüşe çıkarırdı. Sandaletler, bol gri bir etek, beyaz bluz ve dalgalı mavi peçeli kocaman bir hasır şapka içindeki Jennychen ikinci babasıyla birlikte deniz kıyısındaki taş patikada yürüyordu. Kıyıya vuran dalgalar Jennychen’in bozulmuş sinirlerini rahatlatıyordu. Deniz suyu ve gökyüzünün parlaklığı onu daha mutlu bir havaya sokuyordu. Engels az konuşuyor, daha çok susuyordu. Çocuğunu yitirmiş bir annenin yüreğindeki yaraların ne kadar yavaş kapandığını biliyor ve insan acılarını mutlaka iyileştiren en sadık olguya, zamana umut bağlıyordu.</p>

  <p class="normal">Bazen sessizliği ilk bozan Jenny oluyordu.</p>

  <p class="normal">“Şu kayalıklar gibi sağlam ve bilge kahraman karakterler vardır. Yazık ki ben onlardan değilim?”</p>

  <p class="normal">“Sen bir kadını tuzağına düşürebilecek en ağır acıyı yaşadın, bu nedenle de bu acı insan gücünün bir ölçüsü değildir,” diye yanıtladı Engels yumuşak bir ses tonuyla. “Ama yine de acın geçecektir. Solomon’un bileziğini anımsar mısın? Onda bilge diyor ki ‘her şey geçicidir’. Senin başka çocukların olacak ve bu kaybın acısı hafifleyecektir.”</p>

  <p class="normal">“Haklısın, General, fakat Çariçe Solomon’a başka bir yüzük gönderir ve onda da ‘hiçbir şey unutulmaz’ diye yazılıdır. Evet, umarım yine çocuk sahibi olurum, çünkü bu biz anneler için tüm felaketlerden sonra gelen bir ödüldür, fakat yitirdiklerimizin kalbimizdeki yeri asla doldurulamaz. Onun yerine neden ben ölmedim ki!” derken Jennychen’in gözlerinden yaşlar boşandı.</p>

  <p class="normal">Engels üzüldü, kadınların ve çocukların gözyaşlarına dayanamazdı.</p>

  <p class="normal">“Sakin ol canım. Annen ve babanın dört çocuklarını kaybettiklerinde ne kadar acı çektiklerini anımsa. Akıllı Mush’u unutmak, ona ağlamamak mümkün değil, ancak Mağripli ve annen yıkılmadılar.”</p>

  <p class="normal">“Ama, Generalim, ben zaten konuşmama onların kahraman olduğunu söyleyerek başladım.”</p>

  <p class="normal">“İnan ki, sen onların bu ender özelliğini tümüyle miras aldın.”</p>

  <p class="normal">Denizlerde sıkça rastlandığı gibi, aniden bir rüzgar esti ve denizin suyu köpüklendi, dalgalar kayalara vurdu.</p>

  <p class="normal">Uzun bir suskunluktan sonra:</p>

  <p class="normal">“Engels, rüzgarın ve dalgaların sesinde Wagner’in müziği duyuluyor gibi gelmiyor mu sana? Onun ‘Niebelungen’ini çok seviyorum. Uzun bir süre onu dahi kabul ettim. Fakat şimdi, bu küstah ‘üstün insanın’ o denli kindar, gerici, kendinden son derece emin makalelerini okuduğumda yanıldığımı anladım. Bence dahi, kendisinde yalnızca bitmek bilmeyen yaratı kaynağını, yeni büyük düşünceleri değil, yararlı, yüce duyguları da bir araya getirir. Dünyadaki doğal, berrak taşlar; kristal, elmas ve diğer birçok maden lekesiz ve pürüzsüzdür. Büyük yüreğin ve aklın özü budur. Hiçbir kötülük, alçaklık, basit hesaplar, dalkavukluk gerçekten muazzam olan yüreğe yaklaşmaya cesaret edemez; bana göre, bir dahinin yüreği de böyledir. Bu sözcüğün gerçek anlamındaki dahi, iyinin kendisidir. Dahi, onun, uğruna yaşadığı yüce hedef gibi her yönüyle mükemmeldir, kendine acımaz. Doğru değil mi, General?”</p>

  <p class="normal">“Puşkin, deha ve kötülüğün yan yana gelmeyeceğini yazar. Evet, dahi tüm insanlık için iyiliğin kaynağıdır. Hiçbir asit onu yok edemez, tıpkı değerli bir madeni bozamayacağı gibi.”</p>

  <p class="normal">“Dalgalara bak,” diye haykırdı birden Jennychen, “bir selvi ağacını andıran kayalıkları dövüyor. Fırtına başlıyor. Nasıl da güçlü! Bu tam senin istediğin gibi. Ne de olsa fırtınalı denizi seversin.”</p>

  <p class="normal">“Ölümden sonra, tıpkı bir sonsuzluk senfonisi gibi çalan deniz fırtınasının uğultusu eşliğinde iç karartıcı bir bataklığa gömülmek isterdim,” dedi Engels anlamlı anlamlı.</p>

  <p class="normal">Jennychen hiçbir şey anlamamış gibi ona baktı:</p>

  <p class="normal">“Bununla ne demek istiyorsun!” diye sordu ve elini tuttu Engels’in.</p>

  <p class="normal">“Farklı bir şey söylemiyorum, yalnızca antik çağlarda olduğu gibi şimdi de Hintlilerin gayet mantıklı olarak yaptıkları gibi, bir zamanlar Mr. Friedrich Engels olarak anılan bir avuç külün, saati geldiğinde özellikle burada, Eastbourne’de, bir yelkenliyi ya da senin şiirsel benzetmenle selviyi andıran sivri kayalıkların dibinde denize savrulması gerektiğini düşünüyorum. Ben bunu kesik üçgen olarak adlandırırdım.”</p>

  <p class="normal">Dalgalar kayalara çarpıp dağılıyor, bir şelale biçiminde yeniden denize akıyordu. Jenny birden fırtınanın çağrısına uydu ve denize kadar yaklaştı. Kocaman bir dalga fırtınası denizden kopmuş ona doğru geliyordu.</p>

  <p class="normal">Engels’in endişeyle ‘Geri gel!’ çağrısını duydu. Fakat bu manzara karşısında büyülendiğinden yerinden kıpırdayamadı. Bir anda çevresinde bir gürültü koptu, her şey altüst oldu sanki. Jennychen dalga dalga üzerine gelen sarımtırak denizi yakınında hissetti. Darbe o denli güçlüydü ki bir an kendisini ezilmiş hissetti. Fakat kıyıya çarpan dalga gücünü yitirdi, geri çekildi. Engels çakılların üzerinde şaşkına dönmüş şekilde yatan Jennychen’in yanı başında duruyordu. Heyecandan kekeliyordu:</p>

  <p class="normal">“Sen, sen şu anda ölebilirdin. Ne basitlik! Geri çık, çabuk.”</p>

  <p class="normal">Jennychen’in saçları, elbiseleri ayakkabıları tamamen ıslanmıştı. Hasır şapkasını dalgalar götürmüştü. Suçlu suçlu gülümsedi. Birkaç haftadan bu yana ilk kez gözlerinin önünde ışıklar uçuşuyordu. Neşesi yerindeydi. Bu, bunalımdan sonra ruhsal açıdan iyileşmesinin bir başlangıcıydı.</p>

  <p class="normal">Daha sonra Engels ve Jennychen dalgalı denizde küçük bir vapurla turistlerin ilgisini çeken kayalıklarında çok sayıda mağaranın bulunduğu Jersey adasına geçtiler. Yeşilliklerden yoksun sarı kum tepeleri ve siyah kayalıklar çok yakınlarda bulunan Normandiya’yı anımsatıyordu.</p>

  <p class="normal">Adalıların çoğu, bir zamanlar Britanya’da karaya çıkan uzak ataları gibi Fransızca konuşuyordu.</p>

  <p class="ortayazi">***</p>

  <p class="normal">Engels’in Jersey’de bulunduğu günlerde Marx Eleanor ile birlikte Batı Bohemya’ya, Prag’ın yakınlarındaki Karlsbad’a gelmişti. ‘Almanya Oteli’ne yerleştiler. Kim olduğunu bilen Karlsbad’lı doktorun tavsiyesi ile otelde Karl değil Charles adını kullanıyordu. Ancak, birkaç gün sonra bu sayfiye kentinin dedikodu gazetesi, ‘Schprudel’ ‘kızıl terörün doktoru’, tehlikeli Enternasyonal’in önderinin Karlsbad’a geldiğini bildirdi. Polis, bu habere kadar yıllardır yalnızca kıtada değil, yaşadığı adada da zaten onun her adımını izliyordu. Marx’ın Karlsbad’a gelmesi, değişik yerlerden gelen aylak sayfiye kalabalığının dikkatini onun üzerine çekmişti.</p>

  <p class="normal">Saat tam 6’da koyu renk giysilerini ve rüzgarlığını giyerek Eleanor ile el ele yürüyerek termal havuzuna gidiyordu. Marx son derece uysal bir hastaydı ve tüm tıbbi talimatları harfiyen yerine getiriyordu. Sıcak-soğuk yedi bardak değişik mineral su içiyor, parktaki yollarda, tesisin etrafında ağır ağır yürüyor, sık sık yeleğinin cebinden çıkardığı piryol saatine bakıyordu. Sıvı maddelerin alınma aralıkları 15’er dakikaydı. Sekizinci ve son bardağı uykudan önce içiyordu. Bu denli çok su içmesi kalbini yoruyor ve genel bir halsizliğe yol açıyordu.</p>

  <p class="normal">Marx, doktorun iştahının artması için onun çok sevdiği bir içki olan bir büyük bardak pilsen birası önerdiği Eleanor’a imrenerek bakıyordu. Diyet kahvaltısından sonra baba-kız zorunlu yürüyüşlere başlıyorlardı.</p>

  <p class="normal">Bir tepeye kurulu olan Karlsbad’ın çok güzel ve göze hoş gelen bir manzarası vardı. Çevrelerini kuşatan doğa yumuşak havası, pırıltılı güneşi ve ahengiyle mutluluk veriyordu.</p>

  <p class="normal">Alçak granit dağlar kocaman yabanıl parkları andıran gür ormanlarla kaplıydı. Banliyölerdeki ağaçlar arasına nefis kremalı kahveler sunan hoş kafeler kurulmuştu. Çok yoğun uykusuzluk çeken Marx’a gündüz yemekten sonra yatması yasaklanmıştı. Günün ilk yarısını genellikle yürüyüş yaparak geçiriyordu. Öğle yemeği öncesi, Avrupa’nın çeşitli ülkelerinden insanların da geldiği restorana diyet tabldotunu almaya inmeden önce kıyafetini değiştirmesi gerekiyordu. Kafede, lokalde, şehir parkında, tiyatroda; kısacası her yerde, güzel kızıyla el ele gezen bu patriğe benzeyen iri yapılı, kır saçlı ihtiyar, istisnasız herkesin dikkatini çekiyor ve konuşmalara yol açıyordu.</p>

  <p class="normal">Marx kendisini günden güne daha iyi hissediyordu. Uzun yıllardan beri ilk kez kendisini yiyip bitiren böbrek ağrılarını unutmuş, geceleri yeniden düzenli olarak uyumaya başlamıştı. Aşırı yorgunluk ve sinirlilik ağır ağır kaybolmuştu. Marx ve Eleanor çok sayıda yeni dost edinmişlerdi. Buluşma yerleri genellikle sıcak su kaynaklarının olduğu yerlerdi. Tarihsel tablolar çizen ressam Otto Knille ilginç bir sohbet arkadaşıydı ve Marx sanat üzerine onunla büyük bir hevesle söyleşirdi. Birkaç profesör, doktor ve öne çıkan pek özelliği olmayan birkaç kişi Marx ve Eleanor’a şehir dışındaki gezilerde ve yürüyüşlerde eşlik ederlerdi.</p>

  <p class="normal">Son derece biçimsiz ve mayısböceği gibi siyah olan Polonyalı yurtsever, liberal aristokrat Graf Plater bir aristokrata en fazla Marx kadar benziyordu. Yerel gazetenin, Rus nihilistlerinin başı ilan ettiği Graf Plater son derece hareketli ve konuşkandı.</p>

  <p class="normal">Onun bitmek bilmeyen konuşmalarının değişmez teması köleleştirilen Polonya ve Polonya’nın kurtuluşuna ilişkin karmaşık planlardı. Marx yürüyüşler ve kaynak suyu içme zamanlarında, Graf’ın ısrarla politika ve parti meseleleri konuşma çabalarını kararlılıkla reddediyordu. Kibirli ve hiçbir şeyden memnun olmayan, Marx’ın ilk kez gördüğü günden bu yana geçen yedi yıl içinde sararıp solmuş olan Ludwig Kugelmann da onu yoruyor ve öfkelendiriyordu. Hannoverli doktor yirmi yıllık evli olduğu eşinden sürekli şikayet ediyor ve onun, kendisinin ruhsal gereksinimlerine ve karakterine uygun olmadığını belirtiyordu.</p>

  <p class="normal">“Biz tamamen farklı insanlarız,” diyordu fırlak gözlerini yuvalarında döndürerek. “Trudhen oldukça sıradan bir kadın ve beni hiçbir zaman anlamadı. Hep yalnızım, ilgiye ve şefkate o denli muhtacım ki.”</p>

  <p class="normal">“Senin eşin akıllı bir kadın ve birkaç yıl önce sen onu kendine layık bir arkadaş olarak kabul ediyordun.”</p>

  <p class="normal">“O son derece ilkel. Bana yüce bir insan gerekli.”</p>

  <p class="normal">“Bu konu üzerinde uzun süre düşündün mü?”</p>

  <p class="normal">Marx’ın içinden Kugelmann’a gülmek geliyordu, fakat Kugelmann’ın mizah duygusundan yoksun olduğunu, şakadan anlamadığını ve gücenebileceğini de biliyordu. Gereksiz konuşmalarla boşu boşuna zaman kaybedişine gitgide daha çok canı sıkıldığından anlamlı anlamlı cebinden saatini çıkardı.</p>

  <p class="normal">“Mağripli ölüyorum ben,” dedi Kugelmann, derin derin nefes alarak.</p>

  <p class="normal">Marx alayla gülümsemekten kendini alamadı. Bazı kadınların hoşlanacağı sert bir tipe sahip olan Kugelmann’ın umutsuzluğa mahkûm bir hali vardı. Marx’ı yalnızca can sıkıcı boş konuşmalarıyla değil, onun işlerine sürekli karışması ve yıpratıcı özenliliğiyle de çileden çıkarıyordu.</p>

  <p class="normal">“Palto giy, sevgili Mağripli, senin üşüdüğünü hissediyorum; dostum Marx, senin yatma zamanın geldi, yoruldun, ben biliyorum; öyle hızlı hızlı su içme; otur; yalvarırım, bu tür insanlarla görüşme,” sözcükleri günde on kez çıkardı saygıdeğer doktorun ağzından.</p>

  <p class="normal">“Bu dikkat ve hassasiyet işkencesi yakında biter mi ki?” diye soruyordu Eleanor’a babası. “Çileden çıkmak üzereyim.”</p>

  <p class="normal">Akşamları, özellikle de havanın sıcak olduğu günlerde, değişik uluslar ve dillerden olan kalabalık, ünlü orkestra şeflerinin yönettiği orkestraların olduğu lokale gidiyordu, koro şarkılar söylüyordu. Ama en ilginç olanı uzak yürüyüşlerdi. Gizemli, şiirsel, masallara konu olan Egertal, Marx’ın özellikle hoşuna gidiyordu. Orada kıvrımları çok zengin olan dağlar ve taşlar insanların düşleri ve fantezilerini süslüyorlardı. Sakin vadide taştan bir yatak boyunca köpük saçarak, şırıldayarak, eski bir efsaneye göre, insanların dönekliği yüzünden sürekli ağlayan deniz kızı Eger’in yaşadığı bir dağ nehri akıyordu. Önünde sonsuz aşk yemini eden çoban Hans Heitling onu aldatmıştı. Deniz kızından soğuyan çoban sıradan bir kızla evlenmeye karar vermişti. Buna öfkelenen Eger çobandan acımasızca öç almış ve düğün alayını taş yığınına dönüştürmüştü.</p>

  <p class="normal">Kindar deniz kızının masalı Marx’ın hoşuna gitmiş ve o taş yığınları arasında ellerinde müzik aletleriyle donmuş müzisyenleri, düğün arabasını, gelinliği içinde taş kesilmiş gelini ve elinde geniş köylü şapkasıyla kötü kalpli Hans Heitling’i arıyordu coşkuyla.</p>

  <p class="normal">Dalovits’te Marx, yüzyılın başında savaşçı ve şair Körner’in hakkında şiirler yazdığı yüzyıllık meşelerin gölgesinde dinleniyordu.</p>

  <p class="normal">Yaz sonu olmasına karşın, Karlsbad’da sıcak hâlâ katlanılır gibi değildi. Yağmur yağdığında dolup taşan Tepl nehri kupkuruydu. Kıyılardaki ağaçlar da susuzluktan nasibini almıştı. Sıcak şiddetini yitirince Marx, kızı ve Kugelmann’la Rubaj banliyösündeki porselen üretim atölyesine gitti. Yumuşak, gri kütlenin iplerle kesilip çeşitli şekiller alması ilginçti. Bir işçi, çıkrığı andıran döner tezgâhın başında oturuyordu. Tezgâhta zarif, incecik fincanlar, vazolar üretiliyordu.</p>

  <p class="normal">“Hep bu işi mi yapıyorsunuz, yoksa başka bir işiniz daha var mı?” diye sordu Marx.</p>

  <p class="normal">“Hayır,” dedi işçi “uzun yıllardan beri başka bir iş yapmıyorum. Bu zor biçimlerin böylesine düzgün ve pürüzsüz çıkabilmesi için makineyi bu hale ancak uzun bir pratik yoluyla getirebiliyorsunuz.”</p>

  <p class="normal">“İşbölümü, insanın makinenin bir parçası olmasına yol açıyor,” diyordu Marx Kugelmann’a, tezgâhtan uzaklaştıklarında, “ve beyinsel yetenekler yerini kasların alışkanlık kazanmış hareketlerine bırakıyor.”</p>

  <p class="normal">Özel salonlarda yakma, boyama, yaldızlama ve porselenden servis kaplarının, maşrapaların ve büstlerin tasnif işlemleri yapılıyordu. Kugelmann gibi Marx da Jenny, kızları ve Lenchen için değişik biblolar satın aldı.</p>

  <p class="normal">Londra’ya dönmeden kısa bir süre önce Kugelmann’la, ilişkilerin tümüyle kopmasına yol açan ciddi bir bozuşma yüzünden Marx’ın keyfi birdenbire kaçmıştı. Hannoverli doktor, Marx’ı küçümseyerek siyasal propaganda olarak adlandırdığı şeyden uzaklaşıp kendisini tümüyle teorik çalışmalara vermesi için ikna etmeye çabalıyordu. Marx, Kugelmann konusunda çoktandır düş kırıklığı yaşıyordu ve onun boş laf kalabalığına, kendisini çevrenin yüce çıkarları için yaşayan ve kimsenin anlayamadığı gizemli bir tip olarak gösterme arzusuna güçlükle katlanabiliyordu. Kendini beğenmişlik, abartılı tavırlar, dar kafalı küçük burjuvaların tavrıydı ve bunlar ‘Kapital’in yaratıcısı için kulağı tırmalayan yanlış bir nota gibi daima katlanılmaz şeylerdi.</p>

  <p class="normal">Ayrıca Kugelmann, Marx’ın herkesçe kabul edilen mükemmelliğinden rahatsızdı, ve işçilerle tek tek ilgilenmesine, onların gereksinimlerini dile getirme yeteneğine öfkeleniyordu. Kibirli doktora göre, bu gerçek anlamda büyük insanları küçük düşürüyordu. Doktor, Marx’ın Zeus gibi Olimpos’un tepesinde oturmasını Dalay-Lama gibi, yaşayan tanrı havasına bürünerek erişilmez olmasını istiyordu. Bu aptalca davranışlara acı acı gülüyor, onun önünde bu denli ölçüsüzce eğilen herkesten tiksinerek daha çok nefret duyuyordu.</p>

  <p class="normal">Coşkunluğa yatkın insanlar, Marx’a göre, hiçbir zaman sadık bir yoldaş ve arkadaş olamazdı. Coşkunluk bira fıçısında bir köpük gibidir, eriyerek fıçının yarı boş olduğunu ortaya çıkarır. Kugelmann’la kopuş çoktandır olgunlaşmış ve kaçınılmaz olmuştu.</p>

  <p class="normal">İngiltere’ye dönerken, Marx, Wilhelm Liebknecht’le görüşmek için Leipzig’e uğradı. Babası yol yorgunluğunu atmaya çalışırken, Eleanor, daha ilk gün eski aile dostlarından geçmişi anlatması için yalvarmaya başlamıştı bile.</p>

  <p class="normal">“Sevgili Library, Demir Dük Wellington’un toprağa verilişi sırasında Jennychen ve Laura ile başınıza neler geldi? Yazık ki, ben o zaman doğmamıştım henüz. Ama çocukluğumda da şimdiki gibi tehlikeli, maceralı olayları severdim.”</p>

  <p class="normal">Wilhelm Liebknecht’in büyük kızı da Eleanor’a katılarak:</p>

  <p class="normal">“Lütfen baba, Tussy’nin ricasını kırma, ben de sadece hayal meyal anımsıyorum, sen de ne zamandır Londra’daki günlerimizden söz etmemiştin.”</p>

  <p class="normal">“Tam tamına yirmi beş yıl geçti ve ben o lanetli günü şimdi bile anımsıyorum. O gün, sinirlerimizi çok yıpratmıştı. Ne yapalım, sizin isteğinize uymak gerekecek, üstelik Tussy isteğinde mutlaka diretecektir. Böylece, sevgili nedimeler, sizin ısrarlarınıza boyun eğiyorum. Evet, son derece tatsız anlardı. Ben, belki büyük acılara maruz kalmadım ama, sizin de bildiğiniz gibi, yazgı bana pek cömert de davranmadı. Seçkin dinleyiciler karşısında konuşma yapmak için kürsüye çıktığınızda atacağınız birkaç adımın ya da askeri mahkemede sanık sandalyesinde otururken mahkûmiyet kararı beklemenin ve buna benzer pek çok şeyin neye malolduğunu siz düşünün. 18 Kasım 1852 tarihinde olanlar –görüyor musunuz, bu tarihi hep anımsıyorum, ama bu yüz çarpışmadan galip çıkan ünlü sömürgeci Wellington’a saygımdan değildir–, o zaman beni apansız yakalayan bu olay tüm yaşadıklarımı unutturur.”</p>

  <p class="normal">Wilhelm, onun her sözünü adeta ağzından kapan genç kızların kıpkırmızı kesilen yüzlerini görünce, konuşmasının etkisini artırmak için bir süre sustu.</p>

  <p class="normal">“Güzel olmasına karşın ne de uzun bir konuşma ama,” dedi Bayan Liebknecht hoş bir ironiyle, bir yandan da elden geçirilmesi gereken çamaşırların yığılı olduğu masayı oturduğu koltuğa doğru çekiyordu.</p>

  <p class="normal">“Library, Wagner’i imrendirecek uzun aralarla bize işkence etmeye kalkışma. Wagner operalarında dinleyiciler bu uzun aralar nedeniyle çileden çıkıyor da,” dedi Eleanor.</p>

  <p class="normal">“Yazık! Kadınlar sabırsız olduklarından uvertürün güzelliğini anlamıyorlar,” deyip geniş geniş gülümseyerek yanıt verdi konuşmacı. “Devam ediyorum. Dikkat. Büyük yağmacı Lord Wellington atalarının yanını boylamıştı. Sizin de bildiğiniz gibi, eski neşeli İngiltere görkemli törenleri her şeyden çok sever. Geçit törenleri, düğünler, kraliyet baloları ve cenazeler herhangi bir başka gösteriden daha büyük bir kalabalık toplardı. Böyle günlerde milyonlarca Londralı hava koşullarına aldırış etmeksizin sokaklara dökülür, taşrada veya ülke dışında yaşayan binlerce aylak da sırf bu törenlere katılmak için gelirlerdi. Bu tür gösterileri ve boş koşuşturmaları kaldıramam, fakat daha on yaşına basmamış, biri siyah gözlü, koyu perçemli, diğeri sarışın, çapkın bakışlı iki genç Lady, beni kurallarımı bozmaya zorladılar ve böyle bir itiş kakış gününde evde ya da sessiz sakin bir parkta gizlenmemi engellediler.</p>

  <p class="normal">“Jennychen ve Laura için her fedakârlığa hazırdım. Zorluklar içinde geçen sürgün günlerimi sevimlilikleri ve neşeleriyle onlar renklendirdiler. En önemlisi onlara, bir parça ekmeğim yokken ve evsiz barksız aylak aylak dolaşırken şakalaşabilme ve sevinebilme yeteneğimi korumama yardımcı oldukları için borçluyum. Bayan Marx ve Helene Demuth bana küçük hazinelerini emanet ettiler ve biz sık sık çok güzel yürüyüşler yaptık.</p>

  <p class="normal">“Wellington yürüyüşüne çıkmadan önce çocuklar sabırsızlıkla etrafımızda koştururken annen bana, ‘Ancak, çocuklara dikkat edin, girdaba kapılmayın,’ dedi.</p>

  <p class="normal">“Ve aşağıda, çıkışta, Lenchen bizi yakalar ve unuttuğumuz sandviç paketini uzatırken yeniden anımsattı: ‘Aman dikkat edin, sevgili Library!’</p>

  <p class="normal">“Cenaze korteji Thames boyunca uzanan yoldan geçecekti ve bu nedenle biz kıyıya gittik.</p>

  <p class="normal">“Kızları elinden tutarak tıklım tıklım dolu sokaklardan geçtim ve herhangi bir itiş kakışa maruz kalmadan, daha önceden belirlediğim yere sağ salim geldim. Merdivende, City’yi Westminister’dan ayıran eski şehir kapılarının yakınında durdum, iki kızı da bir basamak yukarı koydum. Ellerini tutarak bana sıkıca tutundular. Uzaktan parıldayan yaldızlı bir katafalk belirdi, atlı ve yaya cenaze alayı bizimle aynı hizaya geldi ve geçti. Ve birden bir itişme oldu. O ana kadar sakin olan seyirciler yerlerinden fırladı ve cenaze arabasının ardından giden muhafızların ardına takıldılar. İzdihama kurban gitmemeleri için büyük bir gayretle çocukları korumaya çalışıyordum. Kitlenin felaketi andıran baskısına hiçbir insan gücü karşı koyamazdı. Bu hücumdan kurtarma çabasıyla çocukları sıkı bir şekilde adeta kendime yapıştırmıştım, fakat birden aramıza sanki çivi gibi korkunç bir güç saplandı. Jennychen ve Laura’yı kolları çıkmasın ya da kırılmasın diye bırakmak zorunda kaldım. Bu, benzersiz ve korkunç bir andı. Kızlar gözden kayboldular. Karşımda üçlü bir kapı vardı. Ortadaki kapı araba için, yandaki kapılar da yayalar içindi. Kalabalık kapıları kuşatmıştı. Kapıdan geçmeye karar verdim. Eğer çocuklar ezilmemişse –ki yüksek sesle atılan çaresizlik çığlıkları böyle bir olasılığı gösteriyordu– o zaman onlar belki de kapının diğer tarafındaydılar. Ben göğsüm ve dirseklerimle kalabalığı yarmaya koyuldum ve hemen ardından gözlerimi kapının diğer yanında açtım. Ama Jennychen ve Laura yoktu. Korkudan kalbim sıkışmıştı.</p>

  <p class="normal">“‘Library’ diye bir ses duydum bir an. Ne mutluluk! Gözlerime inanamıyordum, çocuklara doğru fırladım. Meğer, onları benden koparan kalabalık onları sağ salim kapıdan geçirmiş ve duvar tarafına atıvermişti, onlar da orada olanlardan şoka girmiş bir halde kalmışlardı.</p>

  <p class="normal">“Eve dönüşümüz gerçek anlamda bir zaferdi. O gün Londra sokaklarında ve bizim bulunduğumuz yerde çok insan ölmüştü. Biz dönene kadar da Dean-Street’te bizi büyük bir heyecan ve korkuyla beklemişlerdi.”</p>

  <p class="normal">“Yazık, ben o zaman dünyada yokmuşum daha,” dedi Eleanor alaylı bir hüzünle.</p>

  <p class="normal">“Ama yine de ben senin küçüklüğünü çok iyi anımsıyorum. Sen bir balon gibi tombul, neşeli, yüzünden kan damlayan bir yaratıktın.</p>

  <p class="normal">“Sen tombul ve küçük ayakların üzerinde kendi kendine yürüyünceye kadar seni defalarca çocuk arabasında, kucağımda taşıdım. Hamstead Head’de güzel kokulu solgun-zambak renkli nergisler topladığımızı anımsıyor musun? Ne mutluluktu! İyi ki, senin çocukluğun Dean-Street’te geçmedi. Sen altı yaşına bastığında ben Almanya’ya gittim.”</p>

  <p class="ortayazi">***</p>

  <p class="normal">Marx, Leipzig’e yalnızca çok eski, sadık dostu ve dava arkadaşıyla görüşmek için değil, aynı zamanda Almanya’daki siyasal durumu ve işçi sınıfının taktiğini tartışmak için Leipzig Parti örgütünün diğer temsilcileriyle de görüşmek için gelmişti.</p>

  <p class="normal">Değişik ülkelerde sosyalist partilerin kurulması için inatçı bir mücadele yürüten Marx ve Engels, Fransa-Prusya savaşından ve Paris Komünü’nün yenilgisinden sonra, Avrupa’da öncü olan Alman İşçi Hareketi’yle yakından ilgileniyorlardı.</p>

  <p class="normal">Ülkenin birleşmesi, beş milyarlık tazminat, demir ve kömür madenleriyle zengin bölgelerin birlik olması, Almanya’nın hızlı ekonomik gelişmesi için elverişli koşullar yaratmıştı. 70’li yıllarda Almanya iyi gelişmiş bir endüstri devleti olmuştu, ancak Alman işçilerinin ücretleri diğer ileri ülkelerdekinden düşüktü. İç çelişkiler sınıf mücadelesinin keskinleşmesine yol açıyordu. 1873 yılında Köln dokuma işçileri, Chemnitz makine sanayii işçileri ve Leipzig matbaa işçileri grev ilan etmişlerdi. Frankfurt’ta işçiler, polis ve jandarmayla kanlı çatışmalara girmişlerdi. Sosyal demokratların 1874 Reichstag seçimleri sırasında artan etkisi kendisini göstermiş, proletaryanın bağımsız partileri olarak seçime katılan Eisenach’cılar ve Lassalle’cılar üç yüz binden fazla oy almışlardı.</p>

  <p class="normal">Enternasyonal’e dahil olan Eisenach’cılar, Lassalle’cılarla birleşmek için defalarca görüşmeler yapmışlar, fakat hiçbir sonuç alamamışlardı. Teori ve pratikte görüş ayrılıkları henüz çok fazlaydı.</p>

  <p class="normal">Liebknecht, Marx’a Sosyal Demokrat İşçi Partisi’nin Coburg’da daha bir süre önce sona eren kongresi hakkında bilgi vermiş ve Lassalle’cılarla anlaşmanın mümkün olmadığına ve elde edilebilecek en önemli şeyin onlarla taktik birlik oluşturmak olacağına ilişkin, partide egemen olan kanıyı yinelemişti.</p>

  <p class="normal">Marx arkadaşını dikkatle dinledi ve onun yaptığı çıkarımlardaki hatalar ve çelişkileri belirtti. Konuştuğu kişiyi herhangi bir konuda suçlarken ya da onu sertçe azarlarken dahi onunla cesaretini kırmadan ve ezmeden konuşmak Marx’ın tartışma tarzına özgüydü.</p>

  <p class="normal">“Mantıklı düşünmen ve kendi düşünceni açıkça ifade etmen gerekir. Bu, özellikle de politikada, her zaman önemlidir,” diyordu Marx, Liebknecht’e.</p>

  <p class="normal">Marx, Eleanor ile birlikte Leipzig’de toplam birkaç gün kaldı. Daha sonra Edgar von Westphalen’le görüştükleri Dresden ve kendilerini yayıncı Meisner’in beklediği Hamburg üzerinden Londra’ya geçtiler.</p>

  <p class="normal">1875 yılında Marx, ailesiyle birlikte dairesini değiştirdi ve yine Maitland-Park Road’da yarım daire şeklinde bir bahçesi olan 41 numaralı eve geçti. Çok aydınlık ve geniş olan yeni dairede Modena Villas’dakinden daha az oda vardı. Fakat, Marx’ın iki kızı evlenip baba ocağından ayrıldığından beri fazla büyük bir eve gereksinimleri kalmamıştı.</p>

  <p class="normal">Bu yeni dairenin, Engels’in yaşadığı Regent’s Park Road’a uzaklığı da aynıydı, yürüyerek on dakika sürüyordu. Eskisi gibi, arkadaşların görüşmediği gün yoktu. Onlar, yaşamı önemli ve anlamlı kılan kardeşçe dostluğun sıcaklık yayan ışınlarının, ortak düşüncenin, yaratının, arayışların ve buluşların mutlu ve uyumlu çiftiydi. Marx ve Engels çalışıyorlar, söyleşiyorlar, yan yana bulunmaktan mutluluk duyarak birbirlerinin görüşlerine başvuruyorlardı. Sık sık da yürüyüşe çıkıyorlardı. Kentin üzerinde bunaltıcı bir karanlık ve kara bir duman varken Hampstead Head’in doruklarında güneş parıldıyor, gökyüzüyse masmavi görünüyordu. Cehennem gibi simsiyah ve pis kokulu kente inmeyi canı çekmiyordu insanın.</p>

  <p class="normal">İki arkadaş, Jenny Marx ve Lizzy Engels de zamanlarının çoğunu birlikte geçiriyorlardı. Engels’in karısı, çağının tüm sorunlarına ilgi duyan duyarlı ve akıllı bir insandı. İrlandalı bir emekçi olarak, gençliğinde haksızlığı, yoksulluğu yaşamıştı ve bunları unutmak niyetinde değildi. Lizzy, elinden geldiğince Fennier’lerin hareketine, Paris Komünü’ne ve Uluslararası İşçiler Birliği’ne yardım ediyordu. Marx ona Enternasyonal üyeliği önerdiğinde, Lizzy onun verdiği görevin anlamını derinlemesine ve doğru kavramıştı. Jenny Marx gibi Lizzy de 1871’de Komüncü mültecileri evinde ağırladı ve gücünü, olanaklarını esirgemeden onların ailelerine, çocuklarına sahip çıktı. Lizzy bilgi yetersizliğini kendi kendini eğiterek ve okuyarak başarıyla gideriyordu. Doğuştan var olan yetenekleri, duyarlılığı, içtenliği, karşılaştığı herkeste sempati uyandırıyordu. Ev ve el işlerinde çok yetenekliydi. İnsanların zaaflarına karşı hoşgörülü oluşu, özveri derecesindeki alçakgönüllülüğü ve iyi yürekliliği, şakacılığı ile gittiği her yere sıcaklık ve huzur taşıyordu.</p>

  <p class="ortayazi">***</p>

  <p class="normal">O yıllarda pek çok ülkedeki sosyalist hareketin fiili yöneticiliğini Marx ve Engels yürütüyordu.</p>

  <p class="normal">“Benimle Marx arasında var olan işbölümü nedeniyle görüşlerimizi basında dile getirmek, dolayısıyla, özellikle de Marx’ın en büyük temel yapıtı üzerinde çalışması için zamanını değerlendirmesi açısından düşman görüşlere karşı mücadele etmek benim payıma düştü,” diye yazıyordu bu konuda Engels.</p>

  <p class="normal">1875 yılının başında Londra’da Polonyalı solcu ilticacıların aktif önderi Walery Wròblewski ve yoldaşları, Londra’da, ülkelerindeki mücadeleye adanmış bir miting düzenlediler. Marx ve Engels mitinge davetliydiler, fakat hastalıkları nedeniyle katılamamışlardı. Mağripli şirpençeyle boğuşuyordu, General’i de soğuk algınlığı yatağa düşürmüştü. Marx mektubunda Polonya’nın kurtuluşunu, eskiden de olduğu gibi, Avrupa proletaryasının kurtuluşunun vazgeçilmez koşulu olarak kabul ettiğini vurguluyordu.</p>

  <p class="normal">Engels de bu konuda şunları yazıyordu:</p>

  <p class="normal">“Değerli Wròblewski!</p>

  <p class="normal">“... Anlaşılan, Polonya ikliminin tüm üstün yönlerini İngiltere dumanının tatlarıyla bir araya getirmek arzusunda olan böyle bir akşamda ne yazık ki, Polonyalıların toplantısına katılamayacağım.</p>

  <p class="normal">Benim, maalesef bu akşam dile getiremeyeceğim, Polonya halkının davasına ilişkin duygularım hiçbir zaman değişmeyecektir: Polonya’nın kurtuluşunda her zaman Avrupa proletaryasının ve özellikle de diğer Slav halklarının nihai kurtuluşunun temel taşlarından birini göreceğim. Polonya halkı parçalanmış ve köleleşmiş olarak kaldığı sürece ve tıpkı Polonya halkının olduğu gibi Rus, Macar ve Alman halklarının köleleşmesinden başka bir şey ifade etmeyen Polonya’yı bölenler arasındaki ‘Kutsal İttifak’ meşum bir kaçınılmazlıkla varlığını sürdürecek ve yeniden doğacaktır. Yaşasın Polonya!</p>

  <p class="sagnormal"><span class="ideitalik">Sizin F. Engels</span>”</p>

  <div class="clrb"/>

  <p class="normal">Krasotski ağır biçimde hastalandı. İsviçre’de Bakunin’le ettiği kavgadan sonra kendisini attığı o sakin sokaktaki kestane ağacının gölgesinde, kendini gösteren kalp hastalığı başlangıçta onu uzun süre rahatsız etmemiş, hatta tamamen kaybolmuştu, fakat daha sonra kızıyla önemsiz konularda çıkan tatsız tartışmalardan sonra birden tekrarlamış ve bu kez Liza yatağa düşmüştü.</p>

  <p class="normal">Hastalıklı ve zayıf Stock onu içten gelen bir evlat kaygısıyla sarmıştı. Bu, Asya’nın moda plajlarda edindiği arkadaşlarıyla sürekli eğlendiği bir zamanda gerekliydi. Jean, Liza’yı annesi gibi görüyordu. Kendi çocukluk günlerinde Liza’nın, onun anne babasını sık sık ziyaret edişini unutmuyordu.</p>

  <p class="normal">Hastalığın en acı verici günlerinde iki Komüncü; yorgun düşmüş ak saçlı kadın ve daha kırk yaşına basmadan zamanından önce ihtiyarlamış, kefeni yırtmış bir erkek, geçmişin izleri üstünde uzun uzun yürüdüler.</p>

  <p class="normal">“Sen Brüksel’de kavgalar yüzünden burnunda ve dizlerinde yaraları hiç kapanmayan haylaz bir çocuktun. Senin iyi yürekli, akıllı annen, zavallı Geneviève hep endişe içindeydi.</p>

  <p class="normal">“Sen o zamanlar sokaklarda ‘Yaşasın Cumhuriyet’ diye diğer çocuklardan daha yüksek sesle bağırıyordun,” diyordu Liza.</p>

  <p class="normal">“Daha sonraları, 71 yılında ise ‘Yaşasın işçilerin cumhuriyeti’ diye bağırdım,” diye belirtti Jean.</p>

  <p class="normal">O, Krasotski’nin Avrupa ve Amerika’da yaşadığı tatsızlıklara ilişkin anıları saatlerce dinleyebiliyordu.</p>

  <p class="normal">Fakat Liza kendisini kötü hissetmeye başladı, kalbindeki ağrı arttı ve hareketsiz yatmak zorunda kaldı. Asya bazen annesinin yatağı ucunda oturmaya zorluyordu kendisini, fakat susulması ya da fısıltıyla konuşulması gereken, perdeleri indirilmiş bir odada oturmaya katlanamıyordu. Bu günlerde Asya, ünlü Oxford-Street’te büyük bir mağaza inşa eden, orta yaşlı, iki çocuklu, dul, zengin bir İngilizle evlenmeye karar vermişti. Burjuvazinin temsilcilerine katlanması mümkün olmayan annesini kaygılandırmak istemediğinden, Bay Harold Dammej ile olan ilişkisinden ona hiç söz etmiyordu.</p>

  <p class="normal">Dammej kısa bir süre önce, İngilizlerin, evlerini boyarken gri renk kadar sıkça kullandıkları haşlanmış pancar renginde cephesinde zevksiz bezemeler ve kolonlar olan bir bina yaptırmıştı.</p>

  <p class="normal">Nişanlı kızlar henüz boş olan vitrinler önünde, ‘Bekleyin, Dammej gelecek’ yazılı renkli ışıklı reklamlara bakarak geleceğe ilişkin düşler kuruyorlardı. Vitrinler; karyolalar, masalar, divanlar, yatak takımları, mutfak eşyaları, çocuk oyuncaklarıyla, yani evlilik için gerekli olan her şeyle doluydu.</p>

  <p class="normal">Yine aynı kızlar mağazanın bölümlerinden birinin önünde sabahtan itibaren kuyruğa girmişlerdi. Dammej, elemanlar almıştı. Müdür ve yardımcısı olan personelin baş sorumlusu bayan, satın alma uzmanlarının Paris’ten gelen giysileri, parfümleri ve diğer malzemeleri teslim alışlarındaki dikkatin benzerini içeri giren personel adayları için de gösteriyorlardı. Tezgâhtarlar mağazanın planını, her bölümün ve tezgâhın kılavuzunu ezberliyorlar, alıcıların sabırsızlıkla sağa sola fırlattıkları malları yerleştirmeyi ve onları göz alıcı şekilde tezgâhların üzerine yerleştirmeyi öğreniyorlardı. Vitrinlerin süslenmesiyle, doğal olarak, son derece sorumluluk gerektiren bu işin uzmanları ilgileniyorlardı.</p>

  <p class="normal">Mağazanın açılış günü çok ihtişamlıydı. Diğer mağaza sahiplerinin casusları, mallarla dolu salonlara giren kalabalığın arasında cirit atıyorlardı.</p>

  <p class="normal">“Yeni bina Dammej’e pahalıya maloldu,” diyordu yaşlı bir kadın, “ve bu paraları müşterilerden çıkararak çarkı döndürmeyi hesaplıyor.”</p>

  <p class="normal">“Böyle bir zamanda mağaza açmazlar, günahlardan arınmak için kilise yaparlar,” dedi bir Katolik rahibesi ve ‘Katolik mezhebi’ bölümüne geçip tesbih seçti. O, Dammej’in tesbih ve İncil satarak iki kiliseyi yıktığını; onların yerine de bu kocaman yeni mağazanın yapıldığını bilmiyordu.</p>

  <p class="normal">Dammej ve Ortakları her yola başvurarak müşteri çekiyorlardı. Kâh günlük indirimler uyguluyor, kâh hediye dağıtıyor, kâh kampanya düzenliyorlardı. Bayram günlerinde mağaza gaz fenerlerinden yayılan yoğun bir ışık örtüsüyle kaplanıyordu. Oxford-Street’te köprü ve kaldırımları mesken tutan casusların, bu gösteri karşısında gözleri kamaşmış, şaşkına dönmüşlerdi. Vitrindeki, oyuncak kulübenin kahverengi çatısına atılmış bembeyaz yapay kar, ışıldayan lambaların yanmasıyla görünmez oluyor, vitrindeki çiçekler ortaya çıkıyordu.</p>

  <p class="normal">Bunu izleyen İngiliz çocukları eldivenli ellerini çırpıyorlardı. Dammej’in yaptığı ışıklandırmayı on binlerce kişi izliyordu. Fakat diğer mağaza sahipleri yeni mağazayı, yaptığı benzersiz reklamla trafiği engellemek ve böylece bitişik sokaklardaki mağazaların alışverişine darbe vurmakla suçluyorlardı. Mahkeme bu dikkatsiz tüccarı tazminat ödemeye mahkûm etti.</p>

  <p class="normal">Bu olay, Dammej’in felaketlerinin başlangıcı olmuştu. İngilizler, kim olursa olsun, mahkemeye düşmüş bir tüccarı affetmez. Bu, kaçınılmaz olarak güveni sarsar. Dammej yeni arayışlar içindeydi fakat her şeyi enine boyuna yargılayan İngilizler bir kez firmanın işlerindeki belirsizliklerden kuşkulandılarsa, artık son derece ürkek hareket ederlerdi.</p>

  <p class="normal">Işıklı reklamlar söndü, çok katlı mağaza, terk edilmiş bir tapınak gibi boşaldı. Tezgâhtarlar, tesadüfen uğrayan müşterilerin taciz edici ilgisine göre topladıkları malları yeniden açıyorlardı.</p>

  <p class="normal">Rakipler bayram ediyorlardı. Bu fırsatı değerlendirmek için, yıllık net gelirlerini gösteren vergi levhalarını camlarına asıyor, indirimli satışlar yapıyor, ticari düşüşünün son aşamasında can çekişen Dammej’in yardım için ne zaman el açacağını sabırla bekliyorlardı.</p>

  <p class="normal">Dammej çeklerinin karşılığını ödemeyi durdurmadan ve iflasını ilan etmeden çok daha önce Londra onun ödeme güçlüğü içinde olduğunu öğrenmişti.</p>

  <p class="normal">Dammej’in iflasının asıl nedeni bankaların kredi vermeyi reddetmesi olmuştu. Gazeteler mağazanın batışına ilişkin haberi kente yayar yaymaz, yine aynı ayrıntılarla bir yıl önceki açılış haberinin ardından olduğu gibi aklın almayacağı bir koşuşturma başladı.</p>

  <p class="normal">Mağazanın önü indirimli satış kampanyasının koşullarını öğrenmeye çalışan kalabalıkla yeniden doldu. Oradan geçen at arabalarının içinde hep aynı konuşmalar yineleniyordu:</p>

  <p class="normal">“Nasıl bir zamanda yaşıyoruz biz! Böyle zengin bir insan dahi tutunamıyor.”</p>

  <p class="normal">Dammej’in çöküşünün sembolik bir anlamı vardı. Karanlık cephenin önünde yoldan geçen korkmuş insanlar duruyordu. Katlar arasına gerilmiş büyük ilan panolarında bir açık artırma yapılacağı yazılıydı.</p>

  <p class="normal">Yakın bir zamanda, Regency-Street’te yer alan ve Dickens’ın ‘Şöminedeki Çekirge’ kitabını yazdığında ona esin kaynağı olan çok eski bir çocuk oyuncakları mağazası da zarar etmişti. Vergilerin yüksekliği ve talebin azalması Dammej gibi, bu mağaza için de kötü bir son olmuştu.</p>

  <p class="normal">Mr. Dammej iflas edince Asya’ya evlenemeyecek kadar yoksul kaldığını söylemiş ve mutluluğu aramak için Avustralya’ya gitmişti. Genç kızın bu kuşkulu serüveni de başarısızlıkla sona ermişti. Ancak, Asya başarısızlığı bir trajedi olarak algılamaya yatkın değildi ve evlendikten sonra onu hemen Hindistan’a götürecek olan başarılı, genç bir sömürge memuruyla evlendi.</p>

  <p class="normal">“Asya’nın böyle olmasında benim de büyük suçum var,” diye itiraf ediyordu Liza Stock’a. “Eğitimi konusunda başkalarına güvenmemek gerekirdi. İsviçre pansiyonu tek tip insan üretiyordu. Başka türlü hareket edebilir miydim? Toplumsal mücadeleyi böyle günlerde reddedip Paris’e gitmemeli miydim? Hayır, bu mümkün ve bağışlanır olmazdı.”</p>

  <p class="normal">“Ailelerine layık kızlar da var,” dedi Jean sert bir ifadeyle. Marx’ın ailesini düşünüyordu.</p>

  <p class="normal">“Haklısın, dostum. Ben de Sigizmund da Asya’ya gereken önemi gösteremedik. Ama şimdi açık olan bir şey var: Asya, içi boş bir ceviz gibi. Kabuğu kalın, ama içi boş. Ne yazık ki, böyleleri çok var, Dante’nin söylediği gibi, ‘varsın herkes kendi yoluna gitsin’. Belki Asya için de aydınlanma zamanı gelir.”</p>

  <p class="normal">Kızının alelacele ve gürültüyle gidişinden sonra Primers Hill’deki küçük evde yalnızca Krasotski ve Stock kaldı. Onları sık sık Karl ve Jenny Marx, Walery Wròblewski ve Enternasyonal’deki diğer yoldaşları ziyaret ediyorlardı, ve Asya’nın boşalttığı odada Liza’nın büyük bir sempati beslediği Leo Frankel Macaristan’a gidene kadar yaşadı.</p>

  <p class="normal">Krasotski kendisini biraz iyi hissettiğinde ve başkentte yağışsız ve açık bir hava olduğunda güneş alan küçük bahçeye çıkıyor, alçak duvarın yakınındaki ağacın altındaki hasır koltuğa oturuyordu.</p>

  <p class="normal">Jean Stock hasta olduğu için hiçbir yerde çalışmıyordu. Fakat dış görünüşü hiç değişmemişti, saçları beyazlamış olmasına karşın genç görünüyordu. Gözlerinde ise iyi yürekli, neredeyse çocuksu bir ifade vardı. Yalnızlığı, düşüncelere, anılara dalmayı severdi. Komüncü’nün canı sıkılmıyordu hiç, sevdikleri daima yanındaydı, gerçekçilik duygusunu sık sık yitiriyor, ölenlerden, sanki onlar yanı başındaymış ve onunla aynı yaşamı paylaşıyorlarmış gibi söz ediyordu. Karısından söz ederken, kendisi de farkında olmaksızın, cümleleri hep şimdiki zamanla kuruyordu. Liza bunu fark ediyor ama bunu yüzüne karşı söylemiyordu. Bir defasında masada meyve sepetini görünce, eski makinist mutlulukla:</p>

  <p class="normal">“Kimse vişneyi benim Jeanetta’im kadar sevmez,” demişti.</p>

  <p class="normal">Liza hüzünle, Sigizmund’u artık anımsamadığını ve onun artık olmadığını hissettiğini düşündü.</p>

  <p class="normal">Tarihin, Paris Komünü’ne ilişkin asıl doğruları hiçbir zaman araştırmayacağı düşüncesi Stock’u daima endişelendiriyordu. Thiers, onun beslemeleri ve dünyadaki gericiler, o büyük yetmiş iki günün anılarını çiğnemişler, yalanlar söylemişler, iftira atmışlar ve tıpkı Komüncüleri öldürdükleri gaddarlıkla belgeleri de yok etmişlerdi.</p>

  <p class="normal">Fakat Liza, proletaryanın ilk simgesinin kutsal hatırasını yeryüzünden hiçbir şeyin silemeyeceğinden emindi.</p>

  <p class="normal">Tarih, altın damarı gibidir ve zaman, akan bir sel gibi, gerçeğin cevherini ayıklar ve insanlara sunar. Herkes layık olduğunu elde eder. Komün’ün çoğu savunucusu kurtulmayı başardı. Onlar, Parisli emekçilerin gerçekleştirdiklerinin yüceliğini ve bu büyük dava uğruna düşenleri anlatacaklardır.</p>

  <p class="normal">“Evet, biz gelecek kuşaklara Komün gerçeğini aktarmadan ölme hakkına sahip değiliz. Bu bizim misyonumuzdur. Varsın tarihçiler, ressamlar, şairler bizim basit, gerçek notlarımızı alsınlar ve ölümsüz kahramanlar için anıt oluştursunlar,” diyordu Stock.</p>

  <p class="normal">“Haklısın, Jean. Biz, anımsadıklarımızı bugünden yazmaya başlayacağız. Ve bizim silah arkadaşlarımızdan birinin sözleriyle başlayacağız: Çıkarın şapkaları, ben acıyı yaşamış Komüncüleri anlatacağım.”</p>

  <p class="normal">Liza’ya, aynı zamanda Marx ve ailesini de tedavi eden doktor haftada bir geliyordu. Doktor, düşünce dağarcığı geniş, yetenekli, çok hoş bir insandı. Tıp sorunlarına derinlemesine dalmıştı, aralıksız okuyordu ve bir hastalık karşısında çaresiz kalınca son derece üzülüyordu. Liza, o geldiğinde seviniyordu.</p>

  <p class="normal">“Kendimi daha iyi hissediyorum artık. Kuşkusuz, sizin biliminizde çoğu şey ikna etmeye bağlı,” diyordu yüzünde iyi yüreklilik ve insanlara yardıma hazır bir ifade olan doktora. “Geçen sefer bana yazdığınız demir tozu iyi geldi.”</p>

  <p class="normal">Fakat doktor, aslında kanın çok gereksinim duyduğu elma demirine inanıyordu, Liza da kuşkuculuğuyla onu düş kırıklığına uğratmak istemiyordu.</p>

  <p class="normal">“Bay ve Bayan Marx’ın sağlıkları nasıl?” diyerek sözü başka bir konuya çevirdi.</p>

  <p class="normal">“Yazık ki, Bayan Marx zayıflıyor, onun sağlığından o denli endişeliyim ki, doğru dürüst bir tedavi önerisini duymak dahi istemiyor. Bu kadın yalnız başkaları için yaşıyor. Onu insanlığın, hatta tüm yeryüzünün yazgısı kaygılandırıyor. Ben hiçbir zaman bu denli geniş ilgi alanı ve benzeri ruhsal bir derinlik görmedim. Bay Marx’a gelince, Karlsbad kaynak suları ona çok yardım ediyor. Eğer o kadar çok çalışmasa, biz doktorlara da gereksinimi kalmaz. Doğa ona mükemmel bir sağlık vermiş, fakat o, gücünü hesapsızca harcıyor. Doktor Marx’ın muazzam çalışma yeteneğine şaşırmaktan da kendimi alamıyorum.”</p>

  <p class="normal">İnsan, gelişiminin en uç noktasına ulaşıp doruğa ne zaman ve nasıl çıkar, insanlığı geleceğe ilişkin bilgilerle zenginleştirerek, bu dorukta ne zaman ve nasıl olgunlaşır?</p>

  <p class="normal">Kimi insanlar vardır, düşünce ve bilgileriyle gerçekte ergen yaşta bir çocuk gibi yarı yolda kalıverirler. Eğer toplum, rastlantılar ya da kendi kendini tanıma isteği onların ruhunu sarsar ve kımıldamaya zorlarsa ne iyi. O zaman onlar düşe kalka ilerlerler. İşleri zordur. Ama bir de Himalayaları küçük birer tepe olarak görenler vardır ki onların düşünceleri sesten daha hızlı bir şekilde, hiçbir engelle karşılaşmaksızın tüm yeryüzünü sarar.</p>

  <p class="normal">Marx ekonomideki en yeni oluşumları inceliyor, Birleşik Devletler’de hızla gelişmekte olan kapitalizme, para piyasası ve bankalara ilişkin haberleri yerli ve yabancı basından izliyor, jeoloji, fizik, astronomi, tarih, fizyoloji ve matematik kitapları üzerinde yoğunlaşarak ‘Kapital’in ikinci ve üçüncü ciltleri için araştırmalarını büyük bir titizlikle sürdürüyordu. Derinlere daldıkça bilgiye karşı doyumsuzluğu daha da artıyordu.</p>

  <p class="normal">Proleter güçlerin kaynaştırılması gibi büyük bir misyonu yerine getirmiş olan Birinci Enternasyonal’in faaliyetlerinin tamamlanmasından sonra, Marx ve Engels kitlesel sosyalist işçi partilerinin kurulmasını, en başta gelen tarihi bir ödev kabul ediyorlardı. Onların Avrupa ve Amerika’da ilk proleter partilerin kurulması ve güçlendirilmesi için mücadeledeki dayanakları Komünistler Birliği ve Uluslararası İşçiler Birliği’nin militanları oldu. İki arkadaş proletaryanın uzun yıllar süren mücadele deneyiminden, en önemli ve öğretici olanları ön plana alarak sürekli genel yargılar çıkarıyorlar ve bunun propagandasını yapıyorlardı.</p>

  <p class="normal">Ayrı ayrı her ülkenin sosyalist emekçilerinin tek doğru taktiksel çizgiyi bulmasına yardımcı oluyorlardı.</p>

  <p class="normal">1875 ilkbaharında Eisenach’cılar ve Lassalle’cılar, Almanya’nın iki işçi partisi, nihayet güçlerini birleştirme konusunda anlaştılar ve Lotte Weimar kentindeki birleşme kongresi öncesinde ortak program hazırlamaya koyuldular. Marx ve Engels böyle bir birleşmeyi son derece gerekli kabul ediyorlar, fakat Bebel ve Liebknecht’i böyle önemli bir noktada ilkelerinden ödün vermemeleri ve Bismarck’a yaltaklanmakla kendisini lekelemiş olan Schweitzer taraftarlarının tavırlarına göz yummamaları için uyarıyorlardı. Ancak ortak program taslağında küçük burjuva ideolojisinin tortuları korunmuştu. Lassalle’cılık, bir pas gibi, genç işçi hareketini aşındırıyordu. Hizipçi dogmalar ve genel fikirler, bilimsel sosyalizmin katı gerçeklerinin yerini alıyordu. Marx program taslağına köklü ve sert bir eleştiri getirmeye karar vermişti.</p>

  <p class="normal">Elli yedi yaşına giren Marx’ın doğum günü arifesi, yani 5 Mayıs’ta uzak bir banliyödeki Maitland-Park Road’da temiz, taze ve hoş kokulu bir bahar havası vardı. 41 numaralı evin bahçesindeki yaseminler çiçeklenmişti. Karbeyazı yıldızlarla ağırlaşıp geniş geniş yayılan narin dallar evin pencerelerinden görünüyordu.</p>

  <p class="normal">Onların hoş kokusu, masası başında gayretli bir çalışma içinde olan Marx’ın çalışma odasını dolduruyordu. Fakat Marx ne ilkbaharın, ne yerini açık, ılık bir güne bırakan gecenin, ne de çiçeklerin farkındaydı. Sanatın gizemi yeniden ortaya çıkmıştı, düşüncelerin olgunlaşıp sözcüklere dökülecek şekli aldığı anı yakalamak, ağaçlarda açılan tomurcukları fark etmekten daha kolay değildi. Bir şiir dizesi ya da bir matematik formülü, bir resmin eskizi, bir melodi ya da bilimsel bir hüküm ilk kez yaratılıyorsa ve önemliyse, beyinde daima karmaşık, sancılı arayışların ve uzun süren bir çalışmanın sonucu olarak doğar, fakat bazen rastlantısal bir neden beyindeki duvarları yıkar ve coşan fırtınalı düşünce yeni bir yapılanma gücüyle kendisini hep ileri atar.</p>

  <p class="normal">Marx, bir büyük yapıttan diğerine aşama aşama yükseliyor, başkalarının bilmediklerini yakalıyordu. Bu özellik ancak bir dahiye özgüdür.</p>

  <p class="normal">Marx, Almanya İşçi Partisi’nin programına eleştiriler hazırlıyordu. Düşünceleri gitgide yelpazelerini açıyor, yükseklere tırmanıyordu. O, onyıllar sonra neler olacağını o denli kendinden emin ve kolaylıkla yazıyordu ki, sanki başka, henüz var olmayan bir zamanda yaşıyordu. Deneyimli bir izci gibi, insanların kaçınılmaz olarak yürüyeceği yolu görüyordu. Gelecekte olacakların hatlarını, sosyalist devrimi, proletarya diktatörlüğünü, kapitalizmden sosyalizme geçiş sürecini görüyordu. Marx’ın dahi beyni, komünist toplumun iki aşamasının kaçınılmazlığını keşfetmişti: İlk ya da alt aşaması sosyalizm; onun tam anlamıyla gelişmesi sonucu üst aşama olan komünizm. Bu çok büyük bir öngörüydü. Marx zamana karşı bir kez daha galip gelmişti. Mitoloji kahramanı Akmetei gibi geçmişi kavramış ve adı ileriyi gören anlamına gelen Prometheus gibi geleceğe bakıp kendi kuşağına, onların torunlarını nasıl bir yaşamın beklediğini açıklamıştı.</p>

  <p class="normal">Dahi, baş döndürücü bir doruğa erişmişti.</p>

  <p class="normal">Tüm devrimcilerin ve proletarya mücadelesinin deneyimi üzerine kurulan devlete ilişkin teorisini sonuca bağlarken, Marx, kapitalizmden komünizme geçiş özel aşamasının, ancak ona uygun devlet biçimiyle gerçekleşebileceğini öngörüyordu.</p>

  <p class="normal">“Kapitalist toplum ile komünist toplum arasında,” diyordu Marx, “birincinin ikincisine devrimci dönüşümü dönemi vardır. Siyasal geçiş dönemi de böyle bir zamana denk düşer ve bu dönemde devlet devrimci proletarya diktatörlüğünden başka bir şey olamaz.”</p>

  <p class="normal">Komünizmde devlet aşama aşama ortadan kalkmalıdır, fakat süresini ve geleceğin somut biçimlerini Marx’a göre, ortaya çıkacak gerçekliğin kendisi belirlemelidir.</p>

  <p class="normal">‘Gotha Programının Eleştirisi’nde kolektivizm ilkelerine göre örgütlenmiş üretim araçlarının toplumsal mülkiyeti esasına dayalı sosyalizmin, kapitalizme göre üstün yönlerine işaret edilmiştir.</p>

  <p class="normal">Marx, sosyalizm koşullarında insanların, üretim araçlarına karşı aynı oranda insanların eşitliği düşüncesinin gerçekleşeceğini, üretim araçlarının özel mülkiyetinin ve insanın insan tarafından sömürülmesinin ortadan kalkacağını vurguluyordu. İnsanlar eşit işe eşit ücret alacaklardı.</p>

  <p class="normal">Marx, küçük burjuva sosyalizmine özgü sosyalizmde toplumsal ürünün eşit bölüşümü ilkesine ilişkin bayağı düşünceyi açığa vurmuş ve eleştirmişti. Kapitalist toplumdan doğan sosyalizm, tüm ilişkilerde –ekonomik, ahlaki, entelektüel– bünyesinden çıktığı toplumun tüm izlerini taşıyarak gün ışığına çıkarken, sancılar yaşayacaktır. Toplumsal ürünün, insanların gereksinimlerine göre değil, toplumun her üyesi tarafından harcanan emeğe göre dağıtılması durumunun ortadan kaldırılamayacağı sosyalizmde, insanların kaçınılmaz eşitsizliğini göz önünde bulunduran Marx, “‘Eşit işe, eşit ürün’; ulaşılan ekonomik gelişme düzeyine, ayrıca insanların hiçbir hukuksal norm olmadan çalışamayacaklarına dayalı sosyalist ilke böyle olacaktır,” diye yazıyordu.</p>

  <p class="normal">Marx, derin düşüncelerin doruğundan, geleceğin ilkelerini şöyle belirliyordu:</p>

  <p class="normal">“İnsanın iş bölümüne köle gibi bağlılığı ortadan kalktıktan sonra, bununla birlikte zihinsel çalışma ile fiziksel çalışma arasındaki çelişkinin yok olduğu, emeğin, yaşam için yalnızca bir araç olmaktan çıkıp yaşamın en birincil gereksinimi haline geldiği, bireyin çok yönlü gelişmesiyle birlikte üretim gücünün de arttığı ve toplumsal zenginliğin tüm kaynaklarının sürekli tam bir üretime dönüştüğü komünist toplumun en üst evresinde; burjuva hukukunun dar ufkunu tümüyle aşmak mümkün olacaktır ve toplum kendi bayrağına: ‘Herkes yeteneğine göre, herkese gereksinimleri ölçüsünde’ yazabilecektir.”</p>

  <p class="normal">Doğrudan Almanya İşçi Partisi’ne yönelik ‘Gotha Programı’nın Eleştirisi’ tüm uluslararası işçi hareketinin büyük mücadele programıydı.</p>

  <p class="normal">Marx ve Engels tarafından yapılan sert eleştiriye karşın ‘Gotha Programı’nın Taslağı, Gotha’daki Birleşik Kongre’de önemsiz bazı değişikliklerle kabul edildi. Politikada, size özgü ilkesel çizgiden bir parça ödün verdiniz mi bu ödünün ardından diğeri gelir. Kişisel ve toplumsal planda ise kaçınılmaz cezaları beraberinde getiren aynı, değişmez hatalar yasası egemen olur.</p>

  <p class="normal">Eisenach’cıların Gotha’da verdikleri ideolojik ödün partinin daha sonraki gelişmesi üzerinde ağır bir etki yaptı.</p>

  <p class="normal">Lassalle’cılarla birleşmeden sonra doğan teorik kargaşa işçi hareketine zarar verdi. Berlin Ünivesitesi’nin kadro dışı öğretim üyesi, bilgili fakat yeteneksiz doçent Dühring ,kendisinin yeni bir reformcu olduğunu sanıyor ve icat ettiği görüşler sisteminin felsefe ve politik ekonomide devrim yaratacağını ilan ediyordu.</p>

  <p class="normal">Eugene Dühring tüm düğmeleri ilikli şık bir redingot giyen, heybetli görünümlü, yaşlı bir baydı. Gözleri kördü ve görmeyen gözlerini koyu kül rengi camlı gözlüğüyle gizliyordu. Onun karakterinin en önemli özelliği, yeteneklerine hiç de uygun düşmeyen kendisini beğenmişliğiydi. Dühring’in görüşleri anlaşılmaz ve bayağı olduğu ölçüde, anlamayanların önemli kabul etmelerinden dolayı inandırıcı da görünmüyordu.</p>

  <p class="normal">Bu oldukça sıkıcı, ufku dar ukalanın, tipik küçük burjuva sosyalistinin görüşleri Almanya sosyal demokrasisinin bazı önderlerinin bakış açılarıyla örtüşüyordu ve onlar gayretle işçilerin beyinlerini bu görüşlerle dolduruyorlardı. Sosyalist basında Dühring’e övgüler yağdıran makaleler çıkıyordu. Anlaşılmaz düşüncelerin zenginliği ve tumturaklı söz kalabalığından başı dönen birkaç cahil yeni ‘sisteme’ hayrandılar. Hiçbir şey okumadan her şeyi sürü içgüdüsüyle yargılayanları ikna etmişlerdi.</p>

  <p class="normal">Endişelenen Wilhelm Liebknecht, teorik destek için Marx ve Engels’e başvurdu ve bu desteği aldı. Marx’ı, ‘Kapital’ üzerindeki çalışmalarından alıkoymamak için bu aklıevvel Berlinli bilim adamını tepelemek görevini yorulmak bilmeyen General üstlendi. Ancak, değişmez arkadaş dayanışması kuralından yola çıkan Marx, onun tüm çalışmasını dikkatle okumakla kalmayıp, Dühring’e karşı hazırlanan kitabın politik ekonomi tarihiyle ilgili bir bölümünü de kendisi yazdı.</p>

  <p class="normal">1877 yılı başında Almanya ‘Sosyal Demokrat Gazetesi’ ‘İleri’de ‘Eugene Dühring’in Bilimde Yaptığı Devrim’ adı altında Engels’in makaleler serisi yayımlanmaya başlandı. Bir yıl sonra bu makaleler ‘Anti-Dühring’ adıyla bir kitap olarak yayımlandı.</p>

  <p class="normal">Dühring kendi ‘sistem’inde bilim dallarını çok geniş bir çerçevede kucaklamaya yeltenmişti. Onun teorik savlarını birbiri ardına yalanlaması ve çürütmesi gerektiğinden, Engels, çok çeşitli konularda –madde ve hareket konseptinden ahlaki düşüncelerin geçici özüne, Darwin’in doğal seleksiyonundan geleceğin toplumunda genç kuşağın eğitimine kadar– yazmak zorunda kaldı.</p>

  <p class="normal">Dühring ile mücadelede Engels tarafından, doğa biliminin, politik ekonominin, felsefe ve diğer bilimlerin en önemli sorunlarının ele alındığı kendine özgü yeni bir ansiklopedi oluşturuldu.</p>

  <p class="normal">Engels, mantıksal sıralamalı materyalist dünya görüşünü, felsefi idealizmin yalanları ve karmaşıklığına karşı mükemmel bir şekilde savunmuştu. Matematik, kimya, fizik ve biyolojiden alınan çok sayıdaki örnekte Engels, tarihte de olayların görünürdeki rastlantısallığı üzerinde egemen olan aynı diyalektik hareket yasalarının, sayısız değişimlerin kaosu arasından doğada da kendisine yol açmakta olduğunu göstermişti.</p>

  <p class="normal">Keskin bir ironi, derin, bilimsel analitik düşünce ve çıkarımlarla yüklü ‘Anti-Dühring’te mükemmel kıyaslamalar birbirini izliyordu. Kitabın sayfaları satirik çıkışlar ve öfkeli saldırılar yüklü bir zenginlik taşıyordu. Kendi düşüncelerine saplanıp kalan Dühring’in dar kafalılığı ve skolastik şarlatanlığının karşısına güçlü bir gazeteci ve yazar olan Engels’in kristal gibi berrak ve mantıklı tarzı çıkıyor, rakibinin soyut, bulanık düşünceleri karşısında Engels onun hayali biliminin asıl özünü su yüzüne çıkarıyordu.</p>

  <p class="ortayazi">***</p>

  <p class="normal">Komün’ün yenilgisinden sonra yeryüzü bunaltıcı ve iç karartıcıydı. Rusya’da II. Aleksandr, halkın boynundaki ilmeği yavaş yavaş sıkmaya devam ediyordu. Ara sıra özgürlük düşkünlerine onları aldatabilmek için önemsiz sadakalar veriyordu. İktidarı döneminde benimsediği politika ona acımasız düşmanlar kazandırıyor, özellikle halktaki ahlaki değerlerin temsilcisi olan öğrenci gençlik arasında memnuniyetsizlik ve güvensizlik uyandırıyordu.</p>

  <p class="normal">Marx ve Engels Rusya’da olup bitenler konusunda ayrıntılı bir şekilde bilgilendiriliyorlardı. Bebel’e mektubunda Engels şunları yazıyordu: “Almanya ve Avusturya’yı saymazsak, çok dikkatli bir şekilde incelememiz gereken ülke olarak geriye Rusya kalıyor. Şu anda, söz yerindeyse, iktidar partisi olan Rusya Saray Partisi, 1861 ‘yeni çağı’ ve izleyen yıllar içinde verdiği ödünleri geri almaya kalkışıyor.”</p>

  <p class="ortayazi">***</p>

  <p class="normal">Karlsbad sularıyla üç yıldır süren tedavi Marx’a büyük bir yarar sağlamıştı. Böbreğindeki cehennemi ağrılar onu yoklamıyordu artık. Ve Lenchen Marx’ın iştahının onu mutfakta düş kırıklığına uğratmadığını mutlulukla belirtiyordu. Yalnızca öksürük geçmemişti. 1876 Ağustosu’nda, Marx Karlsbad’taki ‘Germania’ otelinden arkadaşına şu bilgiyi veriyordu:</p>

  <p class="normal">“Sonunda Weiden’e ancak gece yarısı gelebildik. Buradaki tek otel yine doluydu ve sabahın saat 4’üne kadar yolcu salonunun sert sandalyelerinde yatmak zorunda kaldık. Sonuç olarak, Köln ve Karlsbad arasındaki yol 28 saatimizi aldı!..</p>

  <p class="normal">“Karlsbad’a geldiğimizde herkesin katlanılmaz sıcaktan şikayetini dinledik (son 6 haftadır bir kez dahi yağmur yağmamış). Bu şikayetin haklılığına biz kendi deneyimimizle inandık... Eskiden bildiğimiz ve biraz katlanılabilir dağ geçitlerini aradık...</p>

  <p class="normal">“Yolda kendisini çok kötü hisseden Tussycik burada belirgin biçimde düzeliyor, Karlsbad beni de, her zaman olduğu gibi çok iyi etkiliyor. Son aylarda yeniden nükseden baş ağrılarım, şimdi tamamen geçti.</p>

  <p class="normal">“Doktor Fleckles beni son derece şaşırtan bir haber verdi. Geçen yıl tanıştığım ve çok ilginç bir bayan olan Parisli kuzeni Bayan Wollmann’ın burada olup olmadığını sordum ona. O bana, Wollmann’ın kocasının tüm varlığını üstelik karısının da varlığını Paris Borsası’nda yitirdiğini, öyle ki yoksullaşan ailenin Almanya’da ücra bir köşeye yerleştiğini söyledi. Bu öyküde ilginç olan şudur ki; Bay Wollmann, bir boya fabrikası sahibi olarak Paris’te büyük bir servet elde etti; borsada hiçbir zaman oynamamıştı, iş için kendisine gerekli olan paraları (karısının da paralarını) rahatlıkla Avusturya devlet tahvillerine yatırmıştı. Birden aklına esiyor ve Avusturya devleti ona güven verici gelmiyor, tüm <span class="ideitalik">tahvillerini</span> gizlice, karısının ve kendisinin dostu olan Heine ve Rotschild’in haberi olmadan –Türk ve Peru tahvilleriyle!– borsada son kuruşuna kadar oynuyor. Bir süre önce Paris’te kiraladıkları bir dairenin onarımıyla meşgul olan zavallı karısı bir sabah birdenbire hiç hazırlıksız yoksullaştığını öğreniyor.</p>

  <p class="normal">“(Breslau Ünivesitesi’nde tıp doktoru olan) Profesör Friedberg bugün bana büyük Lasker’in ‘Bir Erkek Ruhunun Yaşam Deneyimi’ adı altında anonim yazılardan derlediği bir kitap yayımladığını söyledi. Bu kutsal heyecan Bay Berthold Auerbach’ın övgülü önsözü ya da giriş yazısıyla başlıyor. Lasker’in yaşam deneyimi tüm kızların ona âşık olduğu ve onun bu kızların hepsiyle birlikte evlenmek şöyle dursun, onlardan bir tanesiyle dahi ilişkiyi neden sonuca götürmediğini açıklamasından oluşuyor. Bu, paçavra bir ruhun gerçek Odysseus’u olmalı. Hemen ardından çok korkunç bir parodi doğdu (bu da anonim); yazarın ağabeyi Otto, son derece yüklü bir harcamayla ‘Deneyim’in var olan tüm nüshalarını satın aldı. ‘Görevim’ beni çalışma masasından ayırıyor. Bu nedenle sıcak alkalik suyunun sersemletici etkisi birkaç satır daha karalamama izin verirse, bir dahaki sefere görüşmek üzere.</p>

  <p class="normal">“Madam Lizzy’ye yürekten selamlar.</p>

  <p class="sagnormal"><span class="ideitalik">Senin Mağripli”</span></p>

  <div class="clrb"/>

  <p class="normal">Engels Ramsgate’den Marx’a hemen yanıt veriyordu:</p>

  <p class="normal">“Sevgili Mağripli!</p>

  <p class="normal">“Mektubun buraya salı günü ulaştı ve şimdi kızlarının elinde geziyor. Köln’den Karlsbad’a dek süren 28 saatlik gezinize herkes üzülüyor, buna karşılık bu serüvenleri yaşamanıza yardımcı olan Bavyera ‘sıvısı’nın miktarı konusunda çokları bahis tutuyor.</p>

  <p class="normal">“Lenchen, Jenny ve Lafargue’larla pazar gününü birlikte geçirdiği Hastings’ten bir hafta önce pazartesi günü döndü; kendisini çok iyi hissetmiyordu, ama yine de yüzmeye gitti ve bu sırada iki gün süren korkunç bir baş ağrısına yakalandı; ikinci denemesi durumu daha da fenalaştırdı ve bu nedenle suya girmekten vazgeçmek zorunda kaldı. Lenchen salı günü eve gitti ve ertesi, yani üçüncü gün, en azından altı hafta öncesine göre çok daha iyi görünen karın geldi.</p>

  <p class="normal">“Çok koşuyor, iştahı iyi, galiba, çok iyi de uyuyor. Lizzy ile kumda yürüyüş yapıyorlar, istasyonda onlara bir bardak şarap verdikten sonra artık mektup yazmalarına gerek kalmadığı için mutlu oldular. Deniz suyu Lizzy’ye çok iyi geldi, umarım bu kez tüm kış ona yeter.”</p>

  <p class="normal">Marx Karlsbad’dan dönerken kızıyla birlikte Kreuznach’ı ziyaret etti. Bu hoş sayfiye yerini, bahçe-şehri eskiden beri onun için çok değerliydi. Orada evlenmiş ve nikâhtan sonra ilk üç gününü orada geçirmişti. Bu gölgelik parkın tuzlu kaynaklar arasındaki her köşesi Karl’a Jenny’yi ve yedi yıllık bekleyişten sonra nihayet sonsuza dek birbirlerine kavuştukları zamanı anımsatıyordu. Dul kalan Carolina von Westphalen’in yaşadığı küçük ev değişmemişti ve misafir odasında, rahmetli baronesin otuz yıldan fazla bir süre önce çaldığı piyano duruyordu. Kreuznach’ın sokaklarında Marx’ı hüzünlü düşünceler kuşatmıştı. Pek çok arkadaşı ebediyen yoklardı artık. Düşmanları da ölmüştü. Bakunin’in kısa süre önce ölümü, onu artık sonsuza dek susturmuştu.</p>

  <p class="normal">Bakunin ölümünden önce yerleştiği Bern’de satılık iftiracı Karl Vogt’un yakın akrabası Adolf Vogt tarafından özel bir sempati ve himaye görmüştü.</p>

  <p class="normal">Öğretisinin lanetli düşmanının ölümünü öğrenince, Marx, hiç doymaz iktidar düşkünü ve ikiyüzlü Yanus’un çelişkilerle dolu ve korkunç yaşamını düşündü ister istemez.</p>

  <p class="normal">Marx, Bakunin’in kendisine yazdığı mektubu anımsadı. Bu mektup, daha sonra olanlara hiç de uygun düşmemişti. Bakunin Birliğe ne kadar kötülük yapmıştı. Onun Marx’a dönük iftira fırtınası tüm dünyada uzun süre hüküm sürmüştü. On yıldan daha az bir süre önce Bakunin Marx’a şunları söylüyordu:</p>

  <p class="normal">“Eski dostum, herhangi bir başka zamandakinden daha iyi anlıyorum, aramızda ulusal ya da yalnızca siyasal yeltenişlerin patikalarında yolunu yitirenlerle alay ederek –ardından bizi de davet edip– o büyük yolu seçmekte ne kadar haklıydın. Ben şimdi, senin yirmi yıldan fazla bir süre önce başladığın işi yapıyorum. Bern Kongresi’nde burjuvaziye verdiğim eğitici ve açık dersten bu yana şimdi artık ben emekçilerin dünyasından başka bir topluluk, başka bir çevre bilmiyorum. Benim anayurdum artık, kurucularından biri olduğun Enternasyonal olacaktır. Görüyorsun ki değerli dostum, dolayısıyla ben senin öğrencinim ve bundan gurur duyuyorum. Söyleyeceklerim bundan ibarettir.”</p>

  <p class="normal">“Benden ne kadar da nefret ederdi!” diye düşündü Marx. “İçinden geçenleri hiç de yansıtmayan sözlerde değil de, gerçekte ne isterdi acaba?”</p>

  <p class="normal">Kreuznach’ta bulunduğu kısa süre içinde Marx, Eleanor ile birlikte kendisi için değeri ve anısı olan yerleri; parkın gölgelik köşelerini, tuz kristallerinin birer sarkıt halini aldığı, elmas parlaklığını alarak kolonlar oluşturduğu, taşları rengarenk çelenklere dönüştürdüğü görülmeye değer mağaraları gezdiler. Kreuznach bahçelerinde hava Karl ve Jenny’nin o unutulmaz gençlik yıllarında olduğu gibi çiçekler ve otlarla beslenmiş olarak hafiften tuzluydu.</p>

  <p class="normal">Marx birkaç kez de Prag’a gitmiş, Prag’ın ortaçağ saraylarını, şövalye turnuvaları için ayrılmış gri, uğultulu salonlarını, simyacıların sokaklarını, bulvarlardaki ak ağaçlı parkları ve geç dönem tapınak gotiğinin sert çizgilerini hayranlıkla seyretmişti.</p>

  <p class="normal">Karlsbad’da Marx açık havada sayfiye çevresinde geziler yaparak on iki saat geçiriyordu. Bazen tek başına gezmeye gidiyor ve dağdaki ormanlarda kaybolup dönüş yolunu bulamamak onu çok eğlendiriyordu. Bir keresinde su tedavisi gören ünlü Rus sosyoloğu, hukukçu Kovalevski ile tanışıp çabucak arkadaş oldu. Her ikisi de bilim, sanat ve politika üzerine çok değişik konularda söyleşerek Bohemya’nın muhteşem dağlarında uzun yürüyüşler yapıyorlardı.</p>

  <p class="normal">Değişik fabrikalardan, en iyi biraları sunmakla ünlü bir tavernayı sık sık ziyaret ediyorlardı. Taverna her zaman kalabalıktı.</p>

  <p class="normal">“Buranın müşterileri yıldan yıla değişmiyor; ama gitgide zıtlıklar oluşturuyorlar; ya fıçı gibi şişmanlar ya da sırık gibi zayıflar,” diyordu Marx. “Gördüğünüz gibi, tüm Karlsbad küçük burjuvaları bugün toplanmışlar ve gruplara bölünmüş yeniden hararetle tartışıyorlar. Biliyor musunuz, neyi tartışıyorlar?”</p>

  <p class="normal">Kovalevski bilmiyordu ve Marx ona göz kırparak alaylı bir ciddiyetle sürdürdü konuşmasını.</p>

  <p class="normal">“Eski Pilsen, Bürger birası ve ‘anonim şirket’ birasının göreceli üstünlüklerini. Az önce bir ihtiyarın, hiç zorlanmadan on beş bardak siyah birayı içebileceğini açıkladığını duydum. Fakat bir diğeri ona, daha önce tek marka taraftarı, yani sıkı bir parti adamı olduğu, fakat şimdi basit görüş ayrılıklarını aştığı ve tüm fabrikaların her türlü birasını seve seve içtiği,” yanıtını verdi.</p>

  <p class="normal">Maksim Maksimoviç gök gürültüsünü andırır bir sesle gülmeye başlayınca birahanede herkes ona döndü ve onun şık kostümü içindeki dev cüssesi karşısında şaşkına dönmüş olarak bardaklarını mermer masaların üzerine bıraktılar. Geldiği günden bu yana Marx’ı izleyen, kıyafet değiştirmiş ve birahanenin kapısı önünde volta atan iki ajan kendi aralarında fısıltıyla konuşmaya başladılar. Onları fark eden Marx neşeli bir alaycılıkla konuşmasını sürdürüyordu:</p>

  <p class="normal">“Aynı soyadı taşırız –Viyana Polis Müdürüdür–, o kadar nazik ki, Karlsbad’a bu kez de benimle aynı zamanda geldi. Gayretli bir genç! İşte gayretli bir çalışma ve görevi yerine getirme örneği. Ama, biz içkilere dönelim. Eminim, terasta oturan şu şık Berlinliler şimdi de çok önemli bir konuyu, buranın restoranlarındaki kahvelerin kalitesini tartışıyorlar. Fakat, ben en iyi kahvenin Schönbrunnen Bahçesi’ndeki restoranda verildiğini savunanlara katılıyorum.”</p>

  <p class="normal">Maksim Maksimoviç Kovalevski onu yalnızca karakterinin özgünlüğüyle ve derin bilgisiyle değil, dış görünümüyle de kendisini tanıyan herkeste olduğu gibi oldukça hatırı sayılır bir etki uyandırmıştı. O, mükemmel yapılı, endamı yerinde bir devdi. Çok uzun boylu, geniş omuzlu Kovalevski omuzlarında gökkubbeyi taşıyan mitolojik Atlantların heykelleri için model olabilirdi. Vücut yapısına uygun olarak Kovalevski’nin sesi ince, melodik ve son derece güçlüydü. Hatta fısıltıyla konuşmaya yeltendiğinde bile, sesi Karlsbad’daki anacaddenin bir ucundan diğer ucuna duyuluyordu.</p>

  <p class="normal">“Evet bu bir dev,” demişti Eleanor bu irikıyım, bir toprak ağası gibi bakımlı Rus’u ilk kez gördüğünde.</p>

  <p class="normal">Rusya’yı sürekli inceleyen Marx, Maksim Maksimoviç’te bir dostu bulmuştu, fakat, toplumsal dünya görüşü ve hedeflerdeki tam ayrılığı vurgulayarak kendisinin de belirttiği gibi bu ‘dostluk’ yalnızca ‘bilim’ alanındaydı.</p>

  <p class="normal">Son derece yetenekli, genç bir Rus bilim adamı olan Kovalevski, 1876 yılında Marx’ı Londra’da sık sık ziyaret ediyordu. Sempatik davranışları, iyi yürekliliği ve sosyalliğiyle Maksim Maksimoviç, diğer insanların o yıllarda büyük bir elemeden geçerek girebildikleri Maitland-Park Road, 41 numaralı evin istenen konuğu olmuştu. Marx kendisiyle tanışma fırsatı yakalamış ünlü Avrupalı yazarlardan dahi gazete ve dergilerin pervasızlığını gerekçe göstererek kaçınıyordu. Üstelik, zaman onun için çok değerliydi. Fakat Kovalevski, samimi bir kabul görüyordu.</p>

  <p class="normal">Kovalevski kendisine gelmeden kısa bir süre önce Amerika’da da bulunmuştu ve Marx ‘Kapital’in ikinci cildinde Birleşik Devletler ve Rusya’da sermaye birikimi konusuna önemli bir yer ayırmak istiyordu. Aynı zamanda Marx’ı Kovalevski’nin esaslı bir şekilde bildiği Rus ekonomik ve tarihsel literatürü de ilgilendiriyordu. Bu Rus konuğun ziyareti yalnızca Marx’ın değil, Jenny’nin de hoşuna gidiyordu. Marx’ın karısı bu sıralar Rus edebiyatını büyük bir gayretle inceliyordu ve hatta bu konuda ‘Frankfurt Gazetesi’nde yazı da yazmıştı.</p>

  <p class="normal">Çok bilgili olan Kovalevski, söyleşiyle bitirilmeyecek bir kaynak, oldukça akıllı bir insandı. Özellikle genel tarihi ve hukuk bilimini derinlemesine biliyordu. Marx taraftarı olmamasına karşın, onun bilgisi ve çalışkanlığına, siyasal mücadeledeki tutkusuna layık olduğu değeri veriyor, ‘Kapital’in yazarı ve Enternasyonal’in önderinde sözde büyük insanlarla hiçbir kıyaslama kabul etmeyecek bir devin ruhunu hissediyordu. Kovalevski Marx’tan oldukça küçüktü, fakat büyüğün küçüğe küçümseyen bakışının gölgesini dahi hiçbir zaman onda görmemişti. Marx’la tanışmaktan gurur duyuyordu, akli ve ahlaki açıdan haklı olarak büyük kabul edilebilecek, insanlığın önderlerinden biriyle tanışma şerefine eriştiği için mutluluk duyuyordu.</p>

  <p class="normal">Maitland-Park Road’daki yarım daire şeklindeki bahçenin yanı başındaki evin eşiğinde genellikle Helene Demuth Kovalevski’yi güleryüzle karşılardı. Biraz kilo almıştı, fakat yine de henüz elli küsur olan yaşının epeyce altında görünüyordu ve eskiden olduğu gibi, ev işlerindeki görevlerinin kolaylıkla üstesinden geliyordu. Geçmişte olduğu gibi Lenchen satrançta Marx’ın değişmez partneriydi ve onu sık sık yeniyordu. Damanın usta oyuncusu Marx satrançta çok güçlü değildi.</p>

  <p class="normal">Kovalevski Marx’ı sık sık geniş, aydınlık evin birinci katında misafir odasının yanı başındaki kütüphanede buluyordu. Marx çalışmaya kendisini o denli kaptırmış oluyordu ki, bir konuğun geldiğini hemen fark edemiyordu. Yazmaktan, çeşitli dillerde okuduğu kitaplar ve gazetelerden isteksizce kopuyordu. Maksim Maksimoviç İtalyanca, İspanyolca, Rusça, Almanca ve İngilizce basın yazıları arasında ‘Romen’ yazılı bir muhasebe gazetesi de görmüştü. Ev sahibi yalnızca Romenceyi değil, Sırpça ve Rusça’yı da serbestçe biliyordu. Marx’ın zamanının çoğunu geçirdiği kütüphane üç pencereli büyük bir odaydı. Duvar boyunca Marx’ın çalışmaları için kullandığı istisnai başvuru kitaplarıyla tıka basa dolu dolaplar ve raflar diziliydi. Bazı kitaplar sandalyelerde ve divanda açık olarak duruyordu. Bu aralar Marx, Rusya tarihine çok zaman ayırmıştı. Kostromov’un ‘Tarihsel Monografiler’inden Racine’e ilişkin yazılanları almıştı. Vasilçikov’un Rusya’da ve diğer Avrupa devletlerinde tarım ve toprak mülkiyetine ilişkin incelemesini dikkatle okumuştu.</p>

  <p class="normal">Çalışma odasındaki dolaplardan birisi ve açık raflar özellikle Rusça kitaplara ayrılmıştı. Bunların tümünün adlarını Marx katalog tipinde bir ajandaya özenle kaydetmişti. Listenin adını da ‘Kütüphanemdeki Rusça Kitaplar’ koymuştu.</p>

  <p class="normal">Marx, Maksim Maksimoviç Kovalevski’yi yeni yılı evlerinde, onlarla beraber kutlaması için davet etti. Akşam yemeğine başka konuklar da bekleniyordu. Konuklar gelinceye kadar Marx ondan Petersburg’dan aldığı Çuprov’un kitabına dayanarak Rusya’daki demiryolu işletmeciliğine ilişkin bilgiler aldı. Daha sonra söyleşi dünya ekonomi tarihinin sorunlarına kaydı. Kovalevski, Marx’ın İngiliz Jevons’un önderlik ettiği politik ekonomide yeni matematiksel yönelimin önemini kontrol etmek için sürdürdüğü matematik, diferansiyel ve integral hesapları üzerine çalışmalarını şaşkınlıkla öğrenmişti.</p>

  <p class="normal">Marx’ı ziyaret eden herkes gibi, genç Rus bilim adamı da daha ilk karşılaşmalarında Marx’ın karısı karşısında büyülenmişti. Dış görünüşündeki soyluluk, günlük gereksinimlerle mücadelede stoacılık, her bakımdan olgun tavırlar ve bütün bunların yanı sıra hareketlerindeki yalınlık, hafiften alaycı ve keskin zekası Jenny’yi yakından tanıyan herkesi etkisi altına alıyordu.</p>

  <p class="normal">Eski yılı uğurlama gecesinde koyu lacivert tafta kıyafeti ve siyah dantelalı peleriniyle şık giyimli Jenny oldukça genç görünüyordu. Dudağının üstüne yerleşmiş olan kırışıklıklar nedeniyle beliren üzüntüsü, güzel dişlerini açığa çıkaran gülümsemesinde, hâlâ ışıldayan kocaman gözlerinin parıltısında yok oluyordu.</p>

  <p class="normal">“Ne mutlu ki, bugün Challey’nin sağlığı yerinde. O birkaç gün bir ip cambazı gibi, griple göğüs zarı iltihabı arasında denge sağladı,” diyordu Jenny Kovalevski’yle selamlaşırken. “Londra’nın kışını ancak Dante’nin cehennemiyle kıyaslayabilirsiniz. Bu neredeyse sürekli gece demektir. Saat ikiden-üçten sonra lambaları yakarız.”</p>

  <p class="normal">“Umarım, gelen yılda günümüz gericiliğinin engereklerinin hem küçükleri hem de büyükleriyle layıkıyla savaşabilmek için yeterince güçlü oluruz,” diye yanıt verdi Kovalevski nazikçe koltuğu Jenny’e yaklaştırırken.</p>

  <p class="normal">“Rica ederim, yeni yılda Mağripli’ye geçen yılki kadar çok Rusça kitap hediye etmeyin. Yoksa o başyapıtını bitiremeyecek ve ben sizi cezalandırmak zorunda kalacağım Bay Kovalevski. Yani en lezzetli yemeklerden mahrum kalacaksınız. Elbette, sizin yemek düşkünü olduğunuzu biliyorum. Size köfte vermeyeceğim.”</p>

  <p class="normal">“O halde Doktor Marx artık benden Rusya’daki kredi operasyonlarının gidişine ilişkin bir tek devlet yayını almayacak.”</p>

  <p class="normal">“İşte bu iyi. Bay Engels kocamda üç metreküp Rusça kitap biriktiğini söylüyor.”</p>

  <p class="normal">Konuşma bu şakacı tonda sürüp gidiyordu.</p>

  <p class="normal">Bir süre sonra misafir odasına Engels ve karısı girdi.</p>

  <p class="normal">Lizzy ve Jenny nazikçe öpüştüler.</p>

  <p class="normal">Marx’ın evinde utangaçlık, rahatsızlık, sıkılganlık hiç hissedilmezdi.</p>

  <p class="normal">Kutlama masası lezzetli yemeklerle doluydu. Masanın demirbaşları, büyük bir şapka kutusuna benzeyen kuru gevrek ve puding baş köşeyi almışlardı. Doğrudan yapraklarda büyüyen geleneksel kızıl yemişli açık yeşil çoban püskülünün dalı pudingin şekerle kaplı, perdahlanmış üst yüzeyini süslüyordu. Engels’in çok sevdiği çekirdeksiz kuru üzümlü uzunca iki nefis kek, meyveler ve çok sayıda şarap ve şampanya şişesiyle, vazolarla birlikte masanın iki yanını süslüyordu.</p>

  <p class="normal">“Her şey muhteşem, bu çoban püskülünde ne kadar da yemiş var,” diyordu Lizzy. “Geçenlerde Almanya’daki arkadaşlarımıza birkaç puding gönderdik ve Friedrich yaramaz bir çocuk gibi, kaçak mal aramak için her şeyi koklayan gümrük memurlarının burunlarına batması için, kutunun içine yine böyle dikenli dallar koydu. Lenchen, hamura ne kadar üzüm koyuyorsunuz?”</p>

  <p class="normal">Lizzy eşsiz bir aşçıydı ve herhangi bir yemeği hazırlamayı öğrenme fırsatını hiçbir zaman kaçırmazdı.</p>

  <p class="normal">Lenchen tartın özellikle nasıl hazırlanacağı konusunda gururlanarak aydınlatıyordu. Bademli böreğe meyve şekerlemesi katılıp katılmayacağını tartışıyorlardı heyecanla.</p>

  <p class="normal">Jenny hoş bir gülümsemeyle onların hararetli konuşmasına kulak kabartıyordu.</p>

  <p class="normal">“Kilise tarafından cezalandırılan günahlar arasında boğaz düşkünlüğü de var, fakat ben, Papa’nın yerinde olsam tatlılara dokunmazdım, tatlılar olmadan ev kadınları masalarını neyle süsleyeceklerini bilemezlerdi,” dedi bayanlar arasında oturan Marx’ın kız kardeşi Louise Juta.</p>

  <p class="normal">“Ben, dünyada en iyi pastacının şimdi özellikle Vatikan’da olduğunu duydum,” dedi Helene Demuth.</p>

  <p class="normal">Marx, Engels ve Kovalevski ayakta Avrupa’daki toplumsal hareketlerin öncülerinden söz ediyorlardı. Jenny onları akşam yemeğine çağırmak için geldiğinde, General konuşmasını tamamlıyordu.</p>

  <p class="normal">“Kısacası, onun kocası önden demokrat, arkadan sosyalist, ve dolayısıyla dört yandan ortadoks ve demokratik sosyalist,” diyordu.</p>

  <p class="normal">Yanıt olarak dostça bir kahkaha geldi. Kovalevski’nin kahkahaları oldukça gürültülüydü.</p>

  <p class="normal">“Oldukça uzak görüşlü ve Paris Komünü’nden korkan bir Rus politik kodaman tanıyordum,” dedi Kovalevski geniş geniş gülerek. “Fotoğraflarını hediye ederken onlara karmaşık ve anlaşılmaz şekilde şu iki sözcüğü yazardı: ‘Sözlerle söylenmiştir.’”</p>

  <p class="normal">Ve dostlar neşeyle yeniden gülmeye başladılar. Jenny onları masaya çağırdı.</p>

  <p class="normal">Yemekte Marx, Kovalevski’yle, tanışı olan Olga Alekseyevna Novikova’dan söz etti. Bu, 36 yaşında, erkek tipli, sınırlı yetenekleri olan bir yazardı ve bir zamanların Darya Hristoforovna Liveni’si gibi, diplomatik alanda etki sahibi olmaya çalışıyordu. Fakat Novikova’da, rahmetli prenseste olan unvan, akıl, nezaket ve kadınsı alımlılık yoktu. Ama o Gladstone’un hoşuna gitmeyi başarmıştı.</p>

  <p class="normal">Politikasını sürekli ödünler ve gizli anlaşmalar üstüne kuran bu dikkatli, usta ve fevkalade hatip bundan bir yıl önce Liberal Parti yöneticiliği görevinden ayrıldı ve bütün işlerden elini çekti. Ve hiçbir başbakanın altmış yaşından sonra önemli bir şey yapamadığını açıkladı. Fakat 1876 yılında yeniden hükümet başkanlığı görevine geldi.</p>

  <p class="normal">“Bugünlerde,” diyordu Kovalevski, “Bay Gladstone tiyatroda İngiltere ile Rusya arasında bir ittifakın artık var olduğunu vurgulamak için göstere göstere locada Bayan Novikova’ya gelmiş; tabii ki onun bana söylediklerini aktarıyorum. Ardından da silüeti kuleye benzeyen bu bayanın elini tutmuş...”</p>

  <p class="normal">“Dragona benzeyen,” diye düzeltti Marx.</p>

  <p class="normal">“Tıpkı öyle. Kalabalık, iki büyük devletin saygıdeğer temsilcilerine yol açmak için saygıyla iki yana ayrılmış. Bu son derece muhteşem bir gelişmeymiş.”</p>

  <p class="normal">“Söyler misiniz, Bay Kovalevski, çok güzel bir bayan olan Eleanor Terry hakkında ne düşünüyorsunuz?” diye söze girdi Eleanor. “Onun, günümüzün en mükemmel aktrisi olduğu doğru değil mi? O, Othello’da eşsiz oynuyor. Bu rol için Shakespeare bile daha uygununu bulamazdı.”</p>

  <p class="normal">“Eşsiz Dure benim daha çok hoşuma gidiyor,” diye yanıtladı Maksim Maksimoviç. “Fakat Terry gerçekten de muhteşem. Onun figürü orantı bakımından kusursuz. Doğa ondaki her şeyi o denli ölçülü yaratmış ki uzun mu kısa mı, şişman mı, zayıf mı anlamıyorsun. Fakat, Bayan Marx, adaşınız Eleanor Dure’nin rol yeteneğinden çok beni, sesi heyecanlandırıyor.</p>

  <p class="normal">“Oo! Neredeyse tören anını kaçırıyorduk. Elveda, eski yıl! Mağripli, General, kadehleri doldurmanın zamanı,” diye haykırdı Tussy.”</p>

  <p class="normal">“Büyük duvar saatlerinin geceyarısı zili çaldı.”</p>

  <p class="normal">“1877 yılına selam!”</p>

  <p class="normal">“Tüm dilekleriniz gerçekleşsin!”</p>

  <p class="normal">“Yaşa, hurra!”</p>

  <p class="normal">Herkes ayağa kalktı ve kadeh tokuşturdu.</p>

  <p class="normal">“Hukukçulara içelim,” dedi Bayan Juta. “Bizim masamızda iki hukukçu var; Karl ve Bay Kovalevski. Ben oğlumun da bu birliğe dahil olmasını çok istiyorum.”</p>

  <p class="normal">“Sözüm yok,” dedi Maksim Maksimoviç. “Hukukçular son derece kültürlü ve güzel konuşma ustası olmalıdırlar. Onların defalarca devrimlere önderlik yapmış olmaları rastlantı değildir.”</p>

  <p class="normal">“Ama, barikatların her iki tarafında yer alarak,” diye düzeltti Marx.</p>

  <p class="normal">“Bu doğru. Çiçeron’dan bu yana ve günümüzde Robespierre, Desmoulins, Brissot gibilerini anımsamak yeterlidir.”</p>

  <p class="normal">“Ve çok dürüst bir Komüncü olan Rigault,” diye anımsattı Jennychen.</p>

  <p class="normal">“Ve şimdi,” dedi Jenny Marx, “bir aile sırrını açıklıyorum. Yeni yıla biz, doğum gününü akıllıca 1 Ocak olarak seçen dostumuz, sevgili Lenchen’i kutlayarak başlıyoruz.”</p>

  <p class="normal">Bu sözlerle Jenny arkadaşını sıkıca kucakladı. Mutluluk çığlıkları ve sağa sola itilen sandalyeler yüzünden odada gürültü kopmuştu. Herkes Lenchen’e yaklaşmıştı. Gözden kaybolmuş olan Eleanor üzerinde 54 incecik mumun titreyerek yandığı kocaman, yuvarlak bir turtayla döndü.</p>

  <p class="normal">Marx ailesinin tüm üyeleri, bir süre önce aileyi ziyarete gelmiş olan kız kardeş Louise Juta ve saf görünümlü, uzun boylu iki oğlu dahil, önceden hazırlanmış hediyelerle ağırbaşlı bir edayla Lenchen’e yaklaştılar. Beklemediği bu durum karşısında yüzü kızaran Lenchen şaşkın şaşkın herkese teşekkür etti, fakat Karl kendisi ve Jenny adına, içinde lacivert atlas üzerinde uzun zincirli bir saat olan küçük kutuyu uzatınca suratını astı ve Karl’ın kulağına eğilerek tehditkâr bir tavırla bir şeyler fısıldadı:</p>

  <p class="normal">“Paraları böyle savurmana kim izin verdi? Deliler. Kimsin sen, maliye bakanı mısın? Keşke o paraları bana verseydin de alacaklılarla ödeşseydim.”</p>

  <p class="normal">Karl komik bir görünümle derin bir nefes aldı ve ellerini havaya kaldırdı. Fakat yanıt vermedi. Ardından Engels ve Lizzy geldi. Onlar Lenchen’e elbiselik kadife getirmişlerdi. Bayan Juta, harika bir yün İskoç şalı hediye etti, Eleanor ise içinde lavanta kokan ‘Atkinson’ marka ünlü İngiliz sabunu bulunan ve kendi elleriyle diktiği mendil torbası hediye ediyordu. Helene Demuth’u en son Kovalevski kutladı. Kocaman başını eğerek ona uzun ömür diledi ve büyük Karl Marx ailesinin iyi yürekli dahisi olarak adlandırdı.</p>

  <p class="normal">Ardından Engels, ustalıkla bir damla dahi dökmeden, art arda birkaç şişe şampanya açtı ve yeniyıl kutlaması devam etti. Mutluluk doruğa ulaşmıştı. Tussy iki kuzeni Henry ve Charles Juta’ya komutlar vererek birlikte oyuna başladılar. Misafir odasındaki sandalyeler bir halka şeklinde dizilmişlerdi. İlk önce hazırcevaplık yarışması yapıldı. Bir top gibi ortaya fırlatılan soruya hiç düşünmeden yanıt vermek gerekiyordu.</p>

  <p class="normal">“Milosskaya’nın Venüs’ünün ellerine ne oldu?” diye sordu Eleanor Kovalevski’ye bakıp gözlerini kırpıştırarak.</p>

  <p class="normal">Kovalevski gözlerini yanı başında oturan Marx’ın kız kardeşine çevirdi ve onun dolgun dirseğindeki çukuru fark ederek nazikçe yanıt verdi.</p>

  <p class="normal">“Affedersiniz, doğa tanrıçanın ellerini çalarak Bayan Juta’nın bedeninde gizledi.”</p>

  <p class="normal">Yanıt alkışlarla karşılandı. Oyun bir süre daha devam etti, fakat daha sonra sıkmaya başladı. O zaman Eleanor ortaya çıktı ve açıkladı:</p>

  <p class="normal">“Ben sirk müdürüyüm.”</p>

  <p class="normal">“Ya biz kimiz?” diye sordu Engels.</p>

  <p class="normal">“Siz hepiniz, Mağripli ve sen de dahil General, eğitilmiş vahşi hayvanlarsınız. Rica ederim, gülmeyin. Şimdi her birinizin hangi hayvan olacağını söyleyeceğim, ama bu kesinlikle gizli kalacak.”</p>

  <p class="normal">“Tussy, galiba, gerçekten de sirk müdürüsün. Ama, rica ederim beni domuz yapma,” diye yeniden haykırdı Engels.</p>

  <p class="normal">“Eşek de yapma, onlardan yeryüzünde zaten çok var,” dedi Kovalevski.</p>

  <p class="normal">“Sakin olun, belki de size aslan olmak düşer.”</p>

  <p class="normal">“Ama, ben kükremeyi bilmiyorum.”</p>

  <p class="normal">“Benden söz ediyorsanız, ben fil olmaya can atıyorum. Ortak kanı, benim sesimin ormanlara uygun olduğudur,” dedi Kovalevski.</p>

  <p class="normal">“Rica ederim sirk müdürünü ve baş hayvan terbiyecisini dinleyin!” diye bağırdı Tussy, emredercesine.</p>

  <p class="normal">Herkes sustu, fakat herkes birbirine bakarak gülmeye devam ediyordu.</p>

  <p class="normal">“Şimdi susun! Herkesin kulağına onun hangi hayvan olduğunu söyleyeceğim, ardından sırayla ‘bir-iki-üç’ sizi arenaya çağıracağım. Hayvanlar, doğanın kendilerine verdiği sesi çıkararak öne fırlamak zorundadırlar. Kaplan kükresin, çakal ulusun.”</p>

  <p class="normal">Eleanor oyunculardan her birinin kulağına bir şeyler fısıldadı ve odanın ortasında durdu.</p>

  <p class="normal">“Başlayın!”</p>

  <p class="normal">Engels komik bir şekilde yüzünü buruşturarak ileri fırladı. Marx gözlerini kısarak sandalyenin arkalığına atladı.</p>

  <p class="normal">Eleanor üçe kadar saydı ve yüksek sesle haykırdı:</p>

  <p class="normal">“Köpek!”</p>

  <p class="normal">Herkes anında yerinden fırladı ve odanın ortasına toplanıp kudurmuşçasına ulumaya başladı. Ardından, hepsi aynı hayvanı canlandırmak gibi kendilerine kötü bir şaka yapıldığını fark ederek katıla katıla güldüler. Özellikle Engels yüzü kıpkırmızı kesilmiş bir halde ve gözyaşları içinde kendini tutamayarak gülüyordu. Marx ve Kovalevski de ondan geri kalmıyordu. Bayan Juta gülmesi mi yoksa gücenmesi mi gerektiğini bilmiyordu. Köpeği öylesine kudurmuş bir şekilde canlandırmıştı ki, kendisini kötü hisediyordu ve gücenmek geliyordu içinden. Ama, diğerlerinin hareketleri onu hemen sakinleştirdi.</p>

  <p class="normal">Tussy ise emrindeki gençlere sandalyeleri köşeye çekmelerini emretti ve kendisi piyanonun başına oturup marş çalmaya başladı. İlk dans için Marx, Jenny’yi davet etti. İkisi de çok iyi dansçılardı. Doğrusu, Marx dans ederken daima biraz sıkılır ve başlangıçta tutuk hareket ederdi. Fakat, müzik ağır ağır herkesi sarmıştı ve o dönerken adeta gençleşiyordu. Netleşmemiş anılarını dirilten çok şey onun ruhunu gençleştiriyordu.</p>

  <p class="normal">Kendisini ve Jenny’yi Paris’te görüyordu. Neşeli balolarda dans ediyorlardı, ayrıca Marx’ın eli Jenny’in belini çevreliyor ve çok yakınında, yanı başında sevdiği yaldızlı ela gözler parıldıyordu. Jenny geçmişi anımsıyordu ve yüzüne tatlı bir gülümseme oturmuştu. Daha sonra Marx Lizzy’ye geldi ve onunla vals yaptı, Kovalevski ise Bayan Louise Juta’yı davet etmişti. Danstan sonra onu divana götürdü ve yanı başındaki koltuğa oturdu.</p>

  <p class="normal">Kapstadt’lı varlıklı bir kitapçının karısı devekuşu tüyünden yelpazesini sallarken Kovalevski’ye ‘İnanın Marx’la biz hiç de öyle sıradan insanların çocukları değiliz. Babamız avukat. Eğer Trier’e yolunuz düşerse, bizim herkesin saygı duyduğu, iyi, yoksul olmayan bir aileden olduğumuzu duyarsınız. Karl daha küçükken, tüm bu kızıllar gibi onun da böyle bir çevreye düşeceğini kim bilebilirdi ki,’ diyordu.</p>

  <p class="normal">Maksim Maksimoviç alaycı gülüşünü gür sakallarıyla gizleyerek, Bayan Juta’yı kardeşinin en iyi insanlar arasında nasıl büyük bir saygı gördüğünü, onun tüm ilişkilerinde nasıl bir düşünce devi olduğunu anlatarak boş yere sakinleştirmeye çalışıyordu. Bayan Juta yine de üzüntüyle derin nefes alıp yakınmaya devam edecekti. Kız kardeşinin kendine yönelik şikayetlerini duyan Marx, neşeyle gülmekten kendini alamıyordu.</p>

  <p class="normal">Maksim Maksimoviç’in oturduğu koltuğun yanı başında küçük, mozaik bir masa duruyordu. Bu masada dama oynuyorlar, mektup yazıyorlardı. Masa, saçaklı bir pelüş örtüyle kaplıydı. Metal pençelerle sıkıştırılmış camın altında Marx’ın yeni fotoğrafı vardı. Kovalevski fotoğrafı eline aldı ve dikkatle incelemeye başladı. Marx’ın fotoğrafı, mühürden anlaşıldığı kadarıyla Regent-Park Road, 224 no’lu en iyi fotoğraf stüdyolarından birinde, koltukta otururken çekilmişti. Emekçilerin önderinin aslana benzeyen kafasındaki soyluluk ve önemlilik Rus bilim adamını bir kez daha şaşırtmıştı.</p>

  <p class="normal">“Kardeşinizin harikulade gözleri var,” diyordu Bayan Juta’ya dönerek. “Dikkat edin, onun kaşları dıştan nasıl aşağıya doğru bakıyor. Bu, pek çok üstün yetenekli insanda fark ettiğim ilginç bir özellik. Örneğin, Newton’un, Hegel’in, Beethoven’ın portrelerini anımsayın.”</p>

  <p class="normal">Bayan Juta şaşkınlıkla muhatabına bakıyordu.</p>

  <p class="normal">“Bu biçim gözler yarım düzinedir ve, kuşkusuz, üstün yetenekli insanlara özgüdür,” diye devam etti Kovalevski.</p>

  <p class="normal">Engels ve Kovalevski bayanlar ve gençlerin neşeli kampanyasından ayrılıp ev sahibinin ardından onun çalışma odasına puro ve birer fincan kahveyle likör içmeye gittiklerinde, gece oldukça ilerlemişti.</p>

  <p class="normal">Dünya işçi hareketinin iki liderinin yüreği için daha değerli olan tüm dünyadaki, özellikle de Almanya’daki sosyal demokrat davasından söz ediyorlardı. Marx genç devrimci Bebel’i övdü, Liebknecht için yarı ciddi yarı öfkeli onun Lassalle’cıların kötü etkisinden kurtulamamış bir inatçı olduğunu söyledi.</p>

  <p class="normal">“Kadrosuz Alman doçentinin kafasına yeni bir düşünce sokmak zor, Liebknecht de aynı soydan,” dedi gülerek.</p>

  <p class="normal">Berlin’den, akılsız bir anarşistin ihtiyar Alman imparatoru Wilhelm’e suikast düzenlediğine ilişkin alınan haberden söz edilince, Marx’ın belirgin bir şekilde canı sıkıldı.</p>

  <p class="normal">“Kahretsin, lanet olsun o teröriste ve onu bu iğrenç provakasyona sürükleyenlere. Kapitalizmin kötülüğü ağzında diş kalmamış bu ihtiyar eşekte değil ki. Bugün Bismarck’ın ne kadar da sevinçli olduğunu bilmek zor değil. Şimdi o titrek, büyük toprak sahiplerinin isterik çığlıkları ve tamtamları altında sosyalistler üzerine yeni bir yürüyüş olanağına sahip. Mutlaka tüm ülkede devrimcileri kovuşturmaya başlamışlardır.</p>

  <p class="normal">Kovalevski bir üniversitede ders vermesi gerektiği için Moskova’ya dönmeden önce, Marx ve Engels’le veda anlamında birkaç saat geçirdi. Onlarla söyleşilerinde pek çok yeni düşünce ve bilgiler edindi. Onlar bu kez de sanat, edebiyat, tarih ve politikadan çok söz ettiler. Kovalevski Marx’la tanışmamış olsaydı, daha sonradan onun bilimsel başarılarını belirleyen branşlarla ilgilenmemiş olacaktı. Bir hukukçu olarak Marx, Rus bilim adamına yönetsel adalet konusunda geniş çaplı bir yazı yazmasını, ayrıca tarım toplumunun geçmişini ele almasını öğütlüyordu. Marx’ı özellikle bilimsel eleştiri ilgilendiriyordu. O, Kovalevski’nin yayımladığı ‘Eleştirel Yorum’un oldukça titiz okurlarından biriydi.</p>

  <p class="normal">Rus bilim adamıyla vedalaşırken, Marx, onun yüzüne bakarak, “Unutmayın, mantıklı düşünmek yalnızca diyalektik yöntemi izleyerek mümkündür,” dedi.</p>

  <p class="ortayazi">***</p>

  <p class="normal">1877 yılı başında Marx, Moskova’daki Kovalevski’ye şunları yazıyordu:</p>

  <p class="normal">“Değerli dostum!</p>

  <p class="normal">Partiye büyük hizmetler vermiş bir Rus bayanın parasal sıkıntılar nedeniyle kocası için Moskova’da avukat bulamadığını öğrendim. Onun kocası hakkında hiçbir şey bilmiyorum, suçlu mu suçsuz mu, bilmiyorum, fakat, mahkeme süreci Sibirya’ya sürgünle bitebileceğinden ve Bayan suçsuz kabul ettiği kocasını takip etmek istediğinden en azından onu savunacak birini bulmasına yardımcı olmanız son derece önemlidir. Bayan mülkünün idaresini kocasına vermiş ve kendisi neler olduğunu hiç bilmiyor, bu durumda ona ancak bir avukat yardımcı olabilir.</p>

  <p class="normal">“Sizin tanıdığınız ve benim de halkın kurtuluşu yolunda sadık bir dost olarak saygı duyduğum Bay Taneyev belki de Moskova’da böylesine nankör bir dava üstlenebilecek tek kişidir. Eğer benim adıma bir dostumuzun son derece ağır durumuna el atmasını rica ederseniz, size çok minnettar kalacağım.</p>

  <p class="sagnormal"><span class="ideitalik">Sizin Karl Marx”</span></p>
</body>
</html>
