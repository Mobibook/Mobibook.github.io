<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates4</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="clrb"/>

  <p class="normal">Paris’te kalan aristokratlar, Komün’ü devirmek için birçok girişimde bulundular. Komün’ün ilanından sonra, 22 Mart’ta başkentin lüks semtlerinden beyler, silahlarını ve patlayıcı maddeleri elbiselerinin altına gizleyerek ‘silahsız gösteri’ görünümü altında ulusal ordu karargâhını kuşatmaya kalktılar. Ayaklanmanın öncüsü III. Napolyon imparatorluğunun senatörü ve Enternasyonal’in sicilli düşmanı Baron George-Charles d’Anthés Heeckeren’di. Emekçiler Ordusu ateş açarak aristokratları kaçmaya zorladı. d’Anthés gizlendi.</p>

  <p class="normal">Paris Komünü’nü savunmak için derhal onbinlerce emekçi kadın ve yine çok sayıda entelektüel kadın ayaklandı. André Léo, Louise Michel, Liza Krasotski; kadın kulüpleri ve kadın birlikleri, ‘gözlem komiteleri’, çocuklara, yaşlılara ve hastalara yardım dernekleri kurdular, şüpheli kişileri, serserileri, kavgacı tipleri takibe aldılar.</p>

  <p class="normal">Louise Michel, Liza’da bir hayranlık duygusu uyandırıyordu. Onun düzgün olmayan yüz hatlarında güzellikten öte bir şeyler vardı. Bu yüz, içten gelen bir ışıkla aydınlanıyor ve ender rastlanır bir ruhsal gücü yansıtıyordu. Bu tür insanların sırtı yere gelmezdi.</p>

  <p class="normal">Louise, Yukarı Haute Marne bölgesine bağlı Domrémy köyünde doğdu. Efsanevi Jeanne d’Arc’ın doğduğu Voj dağlarındaki köyün adı da aynıydı. Bu köylü kızları birbirlerinden hem çok farklıydı hem de benzer çok yönleri vardı. Louise Michel’in karakterinde bir ortaçağ Fransası kadın kahramanında olan azim, doğruluk, korkusuzluk ve zaptedilmez atılganlık vardı. Şiirlerinden birinde Louise şunları yazıyordu:</p>

  <p class="normal">“Gelin, kardeşler, gelin! / Şimdi işkence bile bir zevk, darağacı muhteşem... / İçimizde kim vermez ki canını yüz defa bu kutsal dava için? / Gelin büyük yürekler, gelin yanıp tutuşan ruhlar! / Ölmeyi göze alabilecek herkes gelsin!”</p>

  <p class="normal">Düş gücü geniş, coşkulu Louise annesinin hizmetçi olarak çalıştığı eski bir konakta büyümüş, büyük Fransız Devrimi’ne ilişkin çok sayıda kitap okumuştu. Saint-Just rüyasına girmiş, bu cesur Jakoben’in kendisini eyleme, insan hakları için mücadeleye çağırdığına ilişkin şiirler yazmıştı. O, bu çağrıyı kısa sürede yerine getirmiş, devrime katılmıştı.</p>

  <p class="normal">Eylül’de cumhuriyet ilan edildiğinde öğretmen olan Michel bunu bir eylem çağrısı olarak kabul etmişti.</p>

  <p class="normal">Cumhuriyetin simgesi olan “kızıl karanfiller” hakkında şu şiiri yazmıştı:</p>

  <p class="indentmetin">“Halkın sabrı taşmıştı artık.</p>

  <p class="indentmetin">Geceleri toplanıyor, konuşuyorlardı aralarında</p>

  <p class="indentmetin">Ve gözden kayboluyorlardı öfkeden titreyerek</p>

  <p class="indentmetin">Kasaplık bir hayvan sürüsü gibi.</p>

  <p class="indentmetin">Sonu geldi imparatorluğun</p>

  <p class="indentmetin">Boşuna yaptı çılgınlığı</p>

  <p class="indentmetin">Militer, gaddar tiran</p>

  <p class="indentmetin">Her yerden ‘Marseillaise’ sesleri geliyordu</p>

  <p class="indentmetin">Ve kızıl alev kaplamıştı doğuyu!</p>

  <p class="indentmetin">Kızıl karanfiller taşıyorduk her birimiz göğsümüzde.</p>

  <p class="indentmetin">Daha gür açın yeniden!</p>

  <p class="indentmetin">Biz düşersek eğer, çocuklarımız kazanacak!</p>

  <p class="indentmetin">Süsleyin yeniden genç kuşağın göğsünü”</p>

  <div class="clrb"/>

  <p class="normal">“Bu en büyük mücadelede özgür olmalıyım,” diyordu kendisine evlilik teklifi yapıldığında.</p>

  <p class="normal">Tüm yaşamı boyunca ardını bırakmayan tek bir duygu vardı. Shakespeare’in kahramanı Coriolanus gibi, annesini fedakârca seviyor, bu ihtiyarın yazgısı kendi yazgısından daha önde geliyordu.</p>

  <p class="normal">Hastanelerdeki kızıl hastabakıcılar müfrezesindeki kadınların işi önemliydi. Anna Jaklard, Jeannette ve Catherine Stock burada çok verimli çalışmalar yapıyorlardı.</p>

  <p class="normal">Liza, Jeannette, Catherine ve Anna Jaklard, hemşire çantalarını alıp sık sık seyyar hastanelere ve askeri noktalara gidiyorlardı. Zenginlerin konaklarında alelacele oluşturulmuş servislerde nöbet tutuyor, diğer arkadaşlarıyla birlikte çağrı metinleri hazırlıyorlardı:</p>

  <p class="normal">“Komün’ün hemşireleri hiçbir derneğe bağlı değillerdir. Onların tüm yaşamı devrime adanmıştır ve onların görevi Versailles’lıların zehirli kurşunlarıyla alınmış yaraları savaş alanında sarmaktan oluşmaktadır, gerektiğinde ise tıpkı diğerleri gibi, silaha sarılmaktır.”</p>

  <p class="normal">Paris’in çalışmalara katılan kadınları arasında eğitimli olanların sayısı çok azdı; ama onlara duyulan gereksinim günden güne artıyordu. Okullar, kulüpler açılıyordu. Halk bilgiye susamıştı.</p>

  <p class="normal">Liza Krasotski savaşanlara tıbbi yardım yapmakla yetinmeyip şubelerin ve kadın kulüplerinin verdiği çok farklı görevleri de yerine getiriyordu. Evde hemen hemen hiç bulunamıyor, kocasını çok ender görüyordu. Nisan ayında 18. Bölge Teyakkuz Komitesi’nin üyesi oldu ve Anna Jaklard ile birlikte, sokaklarda çekirge gibi dolaşıp Komün’e karşı olumsuz ajitasyon yürüten ve kendilerine hemşire süsü verip hastanelere girerek oradaki yaralılara kasıtlı olarak zarar veren sokak fahişeleri ve rahibelere karşı saldırıya geçtiler.</p>

  <p class="normal">Liza birkaç hafta ‘Komün’ gazetesinde çalıştı ve redaksiyon çalışmaları yürüttü. Neşeli, heyecanlı ve coşkulu André Léo da gazeteye sık sık geliyordu. O da gazetede halka çağrı içeren kısa, kolay anlaşılır yazılar yazıyordu. Krasotski onun yazma yeteneğine ve bitmek bilmeyen enerjisine hayrandı.</p>

  <p class="normal">“Köylüye toprak, işçiye çalışma araçları, herkese iş!” diye yazıyordu André Léo. “Dinlenmeden çalışma, çalışmadan dinlenme olmamalıdır.”</p>

  <p class="normal">“Siz bugün dinlendiniz mi?” diye sordu Liza onun yazısını okuduktan sonra.</p>

  <p class="normal">“Siz ne diyorsunuz, şimdi buna zaman yok. Bizim için tek şey; çalışmak, çalışmak, yine çalışmaktır. Dinlenme zaferden sonraki iş.”</p>

  <p class="normal">Liza yazıişlerinde çalışıyor, Teyakkuz Komitesi’nde başvuruları, şikayetleri kabul ediyor, hastanede nöbet tutuyor, Komün’ün kuşatma altında olduğu günlerde kadınların yükümlülüklerine ilişkin ‘Kurtuluş’ ve ‘Paris’i Savunan Kadın Yurttaşlar’ adlı kadın kulüplerinde konuşmalar yapıyor, buralarda Enternasyonal ideallerinin propagandasını yürütüyor, Dmitriyeva, Michel ve Jaklard ile birlikte kadın çalışma birliklerini, silahlı kadın taburlarını örgütlüyor ve hastabakıcı ekiplerini eğitiyordu.</p>

  <p class="normal">Paris Komünü’nün en dikkate değer özelliklerinden biri, kadınların oynadığı önemli roldü. Devrim dalgası onları silahlı gruplarla birlikte sokaktan politikaya sürüklemiş, onlar kulüplerin başına geçmişler, toplantılarda konuşmalar yapmışlar, edebiyat ve hitabet konusundaki yetenekleriyle tarih ve felsefe alanındaki derin bilgileriyle parlamışlardı.</p>

  <p class="normal">Devrim hareketinin kadın katılımcıları derhal demokrasi sloganlarından doğal çıkarımlar yapmışlardı: “Politik eşitlik, kadınlar için politik haklar demektir. Bu ilke erkekler tarafından da kabul edilmelidir.”</p>

  <p class="normal">İşçi ve zanaatçı çevreden yoksul kentlilerin eşleri olan kadınlar –hizmetçiler, ait olduğu sınıftan hemen hemen kopmuş yoksul kadınlar–, yalnızca imparatorluk sarayından, zengin burjuvaziden ve onların açlık savaşı üzerinden zenginleşen spekülatörlerden nefret etmekle kalmıyorlardı. Onların hareketi, feminizmin çizgisini de çoktan aşmıştı. Karşıdevrimcilere karşı koymak gerektiğinde ayaklanan Paris’in kadınları derhal silahlanmaya ve düşmanlarla çarpışmaya hazır olduklarını bildirdiler. Gündüz bahçelerde, boş alanlarda ateş etmeyi, kılıç kullanmayı öğreniyorlardı. Genç bir Komüncü kız, arkadaşına asker rolü yükleyerek onun yaralarını sarmayı öğreniyordu. Ergen yaştaki delikanlılar sokaklarda yurtsever bir savaşçıyı oynuyor, genç kızlar hastabakıcı olarak provalara katılıyorlardı. Sekiz-on dört yaşları arasındaki çocuklar bir kulüp kurmuşlardı ve boyu tırmanıp konuşma yapmak istediği tabureden birazcık uzun olan bir kız, yaşından ötürü Komün’ün savunmasına katılamadığı için üzülüyordu. Ama zaferle dönecek Komüncülere defne yaprağından çelenk örmeyi vaat ediyordu.</p>

  <p class="normal">Paris’in kenar mahallelerinde küçücük, havasız evlerinde, yara sarmak için çaputlardan sargı bezleri hazırlıyorlar, savaşanlar için kıyafet dikiyorlar, gazeteler ve bültenler okuyorlar, mizahi devrim şarkılarını ninniye dönüştürerek çocuklarını uyutuyorlardı.</p>

  <p class="indentmetin">“Güçlüler dövüşür</p>

  <p class="indentmetin">Tokatı hep işçiler yer.</p>

  <p class="indentmetin">Kiraları ödersek eğer,</p>

  <p class="indentmetin">Gerçek kurbanları olacağız savaşın.</p>

  <p class="indentmetin">Kira parası olmadığını bilerek yurttaşlarda</p>

  <p class="indentmetin">Varsın ev sahipleri ceplerini karıştırsın</p>

  <p class="indentmetin">Kira ödemeyecek çünkü kimse onlara.”</p>

  <div class="clrb"/>

  <p class="normal">Şafak sökerken işçilerin, kalfaların, küçük zanaatkârların eşleri ekmek, sabun, şeker ve tuz kuyruğuna koşuyorlardı. Evde yalnız kalan çocukların umutsuz çığlıkları fırında ekmek bekleyen annelerine kadar ulaşıyordu.</p>

  <p class="normal">İlkbahar güneşi altında devrim Paris’inin kenar mahalle sokaklarından birinden bir görünüm: Tabelası yamuk yumuk bir fırın, yarı uykulu federaller, 18 Mart’tan bu yana henüz takılmamış bir vitrin camı, bir evin duvarına yaslanmış, küçük bir parça ekmek alma beklentisi içinde gri kaldırım taşlarında oturan kadınlar.</p>

  <p class="normal">“Dün Varlin Komün’de Cluseret hakkında doğru konuştu,” diyordu kadınlardan birisi. “Aramızda daha çok hain var, onlara yüz verilmemeli.”</p>

  <p class="normal">“Ne dersen de, Napolyon zamanında çok daha iyi yaşıyorduk,” diyordu kuyruğun en arkalarından bir ses.</p>

  <p class="normal">“Kapat çeneni, gevezeliğin sırası değil,” diyordu birkaç ses aynı anda.</p>

  <p class="normal">“Git burjuvazinin ve Thiers’in lazımlıklarını temizle,” diyordu birkaç kadın sesi acı acı gülerek.</p>

  <p class="normal">“Thiers’in gazetesi Komün’ün savunucuları olan sizlerin ihtiyar maymunlar ve çirkin cadılar olduğunuzu yazıyorlar,” diyordu yırtık bir battaniyeye sarınmış bir ihtiyar.</p>

  <p class="normal">“Sen de Versailles’lı iftiracıları değil, bizim ‘Baba Duşen’i okusaydın, tüysüz maymun,” diyordu gürültülü kadın sesleri. “Onlara bizim kızları göstermek gerekirse eğer, yurttaş Krist kızıl bir alev gibi, Rus Dmitriyeva ondan da üstün. Bu alçakları bizim bölgenin kadın kulübüne çağırsak gözleri yuvalarından fırlar.”</p>

  <p class="normal">Soğuk sıcak demeden Seine’de çamaşır yıkamak, tüten ocakta yemek pişirmek, kasvetli mum ya da yağlı kandil ışığında dantel örmek, döşemeleri yıkamak, şafak sökerken çöpleri atmak gibi ağır işler, yoksulluk içindeki yaşamın kaygıları her ne kadar kadınların gençliğini, güzelliğini alıp götürse de Komünarlar arasında hâlâ çok sayıda güzel vardı.</p>

  <p class="normal">Mücadele kızışıyordu. Komüncüler coşkulu, inatçı, kahramanca; Versailles’lılarsa rüşvet ve ihanetin hakim olduğu alçakça bir mücadele veriyorlardı. Cephenin bir tarafında yarı aç, üstü başı paramparça, silah, tıbbi malzemeler ve ekmek dahil her şeyin yokluğuna katlanan; diğer tarafında ise karnı tok, her bakımdan iyi donatılmış, gözü dönmüş Alman askerleri ve Fransız gericiler vardı. Ama Komüncüler yaşamlarını ortaya koymuşlardı. Cesaret ve irade gücü bakımından onları kimseyle kıyaslamak mümkün değildi. Gözünü budaktan sakınmamak işte böyle bir şeydi.</p>

  <p class="ortayazi">***</p>

  <p class="normal">Birkaç aydır, ulusal ordu taburuna Stock komuta ediyordu. Paris kuşatıldıktan bu yana lokomotifinden ayrıydı; ayrılmak zor olsa da şu an lokomotif daha az gerekliydi çünkü. Başkent iç ve dış düşmanlar tarafından kuşatılmıştı. 18 Mart’tan bu yana Jean, Montmartre’da cesurca dövüşmüş ve o andan itibaren Ulusal Ordu Merkez Komitesi üyelerinden birisi olmuştu.</p>

  <p class="normal">Jean, kadınların görevlerine ilişkin gürültülü aile tartışmasından sonra evden çıktı, kendisini oldukça genç gösteren askeri forması içinde ıslıkla bir marş çalarak bulvarlar yönüne döndü ve Bölge Teyakkuz Komitesi’nin yolunu tuttu. Aniden karşısına Tolain çıktı. Anlaşılan Tolain; Marx’la da tanıştıkları Londra’daki uluslararası bir fuara gittikleri günden bu yana, yani yedi yıldır tanıdığı dostunun yoluna çıkmak için beklemişti. Demiryolu işçisi ve oymacı, Uluslararası İşçiler Birliği’nin aktif kurucuları ve Enternasyonal’in Fransa kanadının üyeleri arasındaydılar.</p>

  <p class="normal">“Merhaba kardeş!” dedi Tolain yüksek sesle.</p>

  <p class="normal">“Yaşasın Komün!” diye yanıt verdi Stock Tolain’in yanında ezilip büzülerek duran genç kadına bir göz atarak.</p>

  <p class="normal">“Tanışın. Bu, Ninon, melek gibi bir kadın. Onun burjuvaziden ve Thiers’den ölümüne nefret ettiğinden ve hemen bir yeryüzü cumhuriyeti istediğinden emin olabilirsin,” dedi oymacı yapmacık bir şakayla, arkadaşını Stock’a tanıtırken.</p>

  <p class="normal">“Eğer dövüşmek gerekirse, bu toplumsal cumhuriyet için olmalı. Nereye gidiyorsunuz?”</p>

  <p class="normal">“Bana,” dedi Ninon dikkat çekici biçimde şapkasının tülünü arkaya atarak. “Kahve ve bir sürahi likör var. Rothschild bile daha iyisini içmemiştir.”</p>

  <p class="normal">“Likör içecek zamanımız yok. İşim başımdan aşkın. Nerelerde kaldın sen, Tolain? Yedi yıl önce sen diğerlerinden farklı, ateşli bir gençtin!”</p>

  <p class="normal">“Rica ediyorum, Jean, yarım saatliğine gidelim şu kıza. Bir dost olarak yardım et, ben biraz yolumu şaşırdım. Açıkça konuşmalıyız,” diye rica etti Tolain.</p>

  <p class="normal">Stock suratını ekşitti, bir an sustu ve sonunda kabul etti. “Onun aklından geçenleri yoklamak gerek, neden bizden kaçıyor, neyle geçiniyor, ne yapmak istiyor!” diye geçirdi içinden ve ona döndü:</p>

  <p class="normal">“Şeytanın tekisin sen, Tolain. Kimse artık, senin kiminle düşüp kalktığını, kimin hesabına çalıştığını bilmiyor.”</p>

  <p class="normal">“Komün hesabına,” diye yanıt verdi oymacı o bilinen anlaşılmaz ironisiyle.</p>

  <p class="normal">“Yalan mı konuşuyor, aklını mı kaçırdı yoksa?” diye düşündü Jean ve birden Ninon’un kendisine sokularak elini tuttuğunu hissetti.</p>

  <p class="normal">Stock kızı kabaca itti ve kendini tutamayıp küfretti. “Bunu nerede ve neden buldun, Tolain?” dedi şaşkınlıkla.</p>

  <p class="normal">“Yurttaş, zayıf cinsin bir temsilcisine nasıl böyle davranırsın!” diye yapmacık bir öfke sergiledi Ninon. “Biz kadınlar sizin yaşamınızı güzelleştirmek için yaratılmadık mı? Hoş bir genç, ama kaba.”</p>

  <p class="normal">Kısa bir duraksamadan sonra oymacı heyecanlı heyecanlı konuşmaya başladı:</p>

  <p class="normal">“Şu kirlenmiş sisli şehre, şu silahlanmış, eskimiş kıyafetleri üzerine silah kuşanmış, yoksulların kamplarına bak. Bu, bir zamanlar lüksün ve ihtişamın egemen olduğu, Çağdaş Babil olarak ün yapmış muhteşem, kusursuz Paris’imiz. Fransa’nın başkenti antik Lutetia’nın ardılı, seni tanıyamıyorum ben.”</p>

  <p class="normal">“Doğru değil bu,” diye sertçe çıkıştı Stock. “Paris hiçbir zaman bu kadar güzel olmadı ve sokaklarında böyle bir düzen ve güvenlik egemen olmadı. Bence, kentimiz ancak şimdi gerçek anlamda güzelleşti. Gariptir, sen Paris’i düşmanların gözüyle görüyorsun. Versailles’lı rezil gazeteci müsveddeleri de Paris hakkında böyle yazıyorlar.”</p>

  <p class="normal">“İşte geldik,” diye Stock’un sözünü kesti Ninon.</p>

  <p class="normal">Kapı açıldığında etrafa tezek kokusu yayıldı. Kirli, aydınlatılmamış merdivenlerden üçüncü kata çıktılar. Dairenin kapısı kapatılmamıştı. Gaz lambası çoktandır çalışmıyordu. Ninon bir kibrit çaktı ve paslı mumluktaki mumu yaktı. Antrede, soba için odunlar vardı.</p>

  <p class="normal">“Bir zamanlar burada kapıcı olan bostan korkuluğu gibi bir kadın vardı. Hiç olmazsa arada sırada merdivenleri yıkar, fenerleri yakardı. Şimdi bu suratsız günlerce bölge kadın kulübünde toplantılara katılıyor. Kendisi gözü dönmüş bir Komüncü ve beni de politikaya çekmeye, hatta öğrenmeye zorladı. Ben de ona devrimin güzel kadınlar için olmadığını, politikayla çirkin kadınların ilgilenmesini, bununla ilgilenmek için güzel bacaklara ve vücut ölçülerine gerek olmadığını söyledim.”</p>

  <p class="normal">“Kocaman bir yalan attın, küçük kedim,” dedi Tolain. “Senin basık burnunla suratın Leontina Suzetan’ın yüz hatlarıyla ya da Rétiffe’nin öfkelendiğindeki büyüleyici görüntüsüyle kıyaslanamaz. Bu Komüncü kadınlar, çok güzeller, yurttaş Jaklard ya da Dmitriyeva, eğer Thiers kadından ya da güzellikten anlamış olsaydı o moruk hadımın aklını başından alırlardı,” diye ekledi Tolain.</p>

  <p class="normal">“Kimse benim kız kardeşimin ya da karımın çirkin olduğunu söyleyemez,” diye söze girdi Jean. “Doğru değil mi Henry? İkisi de koyu bir Komün taraftarı. Ben 1848 yılı yazında barikatlarda ne hoş kızların dövüştüğünü gördüm. İşgalciler dahi onlara baktıkça kendilerinden geçiyorlardı. Birer tanrıçaydılar! Ben o zamanlar küçücüktüm, ama her şeyi en ince ayrıntısına kadar anımsıyorum. Adeta her şey beynime kazınmış.”</p>

  <p class="normal">“Evet, yaşam güçlü bir oymacı gibidir,” diye önemli bir edayla Jean’ı onayladı Tolain.</p>

  <p class="normal">Ninon ispirto ocağında kahve hazırlıyordu. Jean onun odasını kaplayan renk renk kıyafetlere, yastıklara ve puflara şaşkınlıkla bakıyordu. Eski bir makinist olarak, Ninon’un kim olduğunu kestiremiyordu.</p>

  <p class="normal">“Kötü bir zamanda yaşıyoruz. Doğru dürüst bir iş yok,” diye kendi kendine konuşuyordu Ninon açık mavi fincanlara kahveleri dökerken. “Daha önce böyle şeylerle hiç ilgilenmemiştim. Ah, bayanlar bir zamanlar ne de hoş yaşamışlar! ‘Ninon de Lenclos’un Yaşamı’nı okurken kıskançlığımdan dişlerimi sıktım. Hiç de öyle hoş bir kadın değilmiş, ama güya çok çekici bir kadınmış ve yüz hatları muhteşemmiş.”</p>

  <p class="normal">“Akıllıymış,” diye mırıldandı Tolain.</p>

  <p class="normal">“Düşünün, bir erkek çocuk doğurmuş ve birkaç Vikont ve dük çocuğun babasının kim olacağı konusunda eşit haklara sahip olarak kura çekmişler. Daha sonra Ninon’un kendi annesi olduğunu bilmeyen bu oğul ona âşık olmuş ve reddedilince kendini hançerlemiş. İşte size kadın. Matmazel Ninon doksan yıl zenginlik içinde yaşamış ve herkes ona saygı duyarmış, hatta Kraliçe Christina onun arkadaşıymış. Şimdi ise her şey çok farklı. Mesleğimiz Komün döneminde hiç talep görmediği için kız arkadaşlarım şubeye başvurarak başka bir iş talebinde bulundular.</p>

  <p class="normal">“Kimisi şimdi dikiş kursuna, diğerleri yine bir yerlere gidiyorlar. Fakat ben gözlerimi, vücudumu ve ellerimi işle bozacaklardan değilim. Yeryüzünde erkekler varken açlıktan ölmem. Bir iki saatliğine birilerinin işine yararım, ne de olsa herkes, senin gibi, kadınsız kalmış aptallardan değil.” Ninon bu arada Stock’a aşağılayıcı gözlerle baktı. “Madem Komünarlar hep kendi karılarıyla yatıyorlar ben de Versailles’a giderim, orada bize büyük rağbet var.”</p>

  <p class="normal">“Sus, aptal aptal konuşma, defol mutfağa git!” diye gürledi Tolain. Stock kıpkırmızı kesilmiş, sandalyeden fırladı.</p>

  <p class="normal">“Sen beni nasıl böyle bir yere, kirli bir hayvan inine sürükledin.”</p>

  <p class="normal">“Kendine gel, Jean. Aslolan o değil. Ben, seninle baş başa konuşabileceğimiz bir yer arıyordum. Bu kız bir daha karşına çıkmayacak. Dinle, ben kendimle ilgili değil, seninle ilgili konuşmak istiyorum. Yarın gün ışırken Komün’ün direktifi üzerine Versailles’a gidiyorum. Paris fare kapanı, ileride bizi bekleyen yalnızca ölüm, darağacı ya da kurşun. Thiers’in ordusu yabanıl köylülerden oluşuyor. Bu cahil insanlara laf anlatamazsın, çünkü onlar karanlık bir orman gibi. 1893 yılı Vandée’sini anımsa, Ben seni kurtarmak istiyorum, dostum. Versailles’a gidelim birlikte.”</p>

  <p class="normal">“Alçak!” diye kükredi şaşkına dönen Stock. “Sen bana nasıl ihaneti önerirsin? Komünist Johann Stock’un oğluna. Sen sarhoş musun, aklını mı oynattın yoksa? Bizim gizli söyleşilerimizi, Marx’ı, Engels’i anımsa. Düşlerimiz gerçek oldu. İktidarda kim var? Emekçiler. Biz ne için dövüşüyoruz? Kendimiz için, emekçiler için! Oysa sen kaçmak istiyorsun. Kendi iğrenç postunu kurtarmak mı istiyorsun? Senin satılık bir korkak olduğunu, uşaklık yapmak için birilerini aradığını bana çoktan söylemişlerdi.”</p>

  <p class="normal">“Hop dedik! Daha fazla yorma kendini, makinist. Anla, Komün senin lokomotifin değil. Parçalanır. Sen, boş kafalının tekisin. Oysa, ben seni hep sevdim, aptal. Bir ay geçmez, Bismarck ve Thiers hepinizi yok eder. Sorarlar o zaman, neyin uğruna gebereceksin? Tüm özveriler yararsız, kahramanlık da boşuna. Neden bu korkunç kıyım tezgâhına yem olalım? En iyileri de olsa, bir avuç insan tüm dünyaya başkaldırdı. Emin ol, kimse size yardım etmeyecek. Siz, tüm komünistler, akılsız, fanatik ya da körsünüz.”</p>

  <p class="normal">“Sus, hain! Ben seni kendi ellerimle öldüreceğim.” Jean tüfeğini kaptı, fakat o an perde arkasından ulusal ordu kıyafeti içinde olan iriyarı bir genç fırladı ve Tolain’le birlikte makinisti yere yıktılar. Ağzını tıkayıp ellerini iple kuvvetlice bağladılar.</p>

  <p class="normal">“Bunu ben istemedim, Jean, sen beni ve senin aklını başına getirmek için bekleyen arkadaşımı buna zorladın. Şimdi burada yat ve Bartholemeus gecesine kadar bu mutsuz kenti terk etmemize engel olmaya kalkışma. Ayrıca, Fransız protestanlarının katledilişi siz Komüncüleri bekleyenlerle kıyaslandığında bir çocuk dövüşü olarak kalır. Darağacında ayaklarını çırparken benim sözlerimi anımsa. Tolain hiçbir zaman hayalci olmadı. Ben evliya değilim, ama gerçekçiyim, hatta ileride göreceğiz, gün gelir büyük insan olurum; burada söylüyorum, dürüst bir cumhuriyetçiydim, yine de cumhuriyetçiyim ve öyle kalacağım.”</p>

  <p class="normal">Tolain art arda iki sigara içti.</p>

  <p class="normal">“Yüreğinin değil, aklının sesine kulak vermelisin. Bu, siyasetin yasasıdır. Komünist Paris yalnız kalmaya ve yok olmaya mahkûm.”</p>

  <p class="normal">Stock’un, ağzındaki çaputtan ve ipten kurtulmaya çalıştığını fark eden Tolain ipi kontrol etti ve alaycı bir hayıflanmayla:</p>

  <p class="normal">“Yazık, seninle değil, kendi kendimle konuşmak zorundayım. Gözlerini öyle belertme! Sabahleyin birileri seni çözer. Sen alarm işareti verip, durumu Teyakkuz Komitesi ve Komün’e bildirdiğinde ben çoktan Versailles’a ulaşmış olurum. Sen de orada olabilirdin, eğer lanet olası Uluslararası Birlik sana, benim artık kurtulduğum proleter dayanışma gibi aptalca düşünceleri ve diğer zararlı saçmalıkları aşılamamış olsaydı. Elveda, Jean Stock. Baban seninle gurur duyabilir, sen de onun gibi düşüncesizsin. Yakında, ezilmiş kafalarınızla öbür dünyada buluşursunuz.”</p>

  <p class="normal">Tolain kapıyı anahtarla kapatarak tek bir söz etmemiş olan arkadaşıyla birlikte, bu havasız, küçük orospu odasını terk ettiler. Ninon da aynı gece onlarla birlikte kayboldu.</p>

  <p class="normal">Stock gece geç saatlerde büyük bir çabayla çaputu ağzından atıp ipi kemirerek koparmayı ve pencerenin camını kırarak kimsenin yaşamadığı daireden çıkmayı başardı. Tolain artık Paris’te değildi. Bir süre sonra onun Komün’e ihanet ederek Versailles hükümetinin saflarına geçtiği anlaşıldı.</p>

  <p class="normal">Stock Tolain’in yaptıklarından sonra uzun süre kendine gelemedi. Korkaklık ve alçak çıkarcılık oymacıyı düşman kampa itmişti. Hem kişisel hem de toplumsal planda insan, kendisini tehlike anında ele veriyor. Tolain devrime alçakça ihanet etmiş ve faaliyetleri devrimin bastırılmasına dönük olan gericilerin Versailles grubuna katılmıştı. Daha Enternasyonal’in Paris şubesinin kararını almamış olmasına karşın, Londra gazetelerinin Tolain’in ihanetine ilişkin haberlerine dayanarak Enternasyonal’in Londra’daki Genel Konseyi onu lanetlemiş ve Uluslararası İşçiler Birliği’nin saflarından gıyaben ihraç etmişti.</p>

  <p class="normal">Stock’un Komün’ün zafere ulaşacağından kuşkusu yoktu. Komün’ün ortaya koyduğu düşünceler ve ilkeler sağduyulu ve aydınlık, insanlara refah sağlayan ve en yüce insani değerlerle beslenmiş değil miydi? Gerçeği kim reddedebilirdi ki? Makinistin taburdaki arkadaşları arasında, emekçiler hükümetinin girişimini destekleyen azımsanamayacak kadar Mason vardı. Onlar şunu söylüyorlardı:</p>

  <p class="normal">“Biz size Solomonların bir zamanlar bir kin nedeniyle yıkılmış olan yüce tapınağını birlikte yapmak için geldik. Bu tapınak olmadan Tanrının egemenliği de olmaz. Bu, iyilik ve bilgeliğin tapınağıdır. Ona ister komünizm deyin ister başka ad verin, bu size kalmış, çünkü adlar özü değiştirmez.”</p>

  <p class="normal">Fransa, faaliyete geçen bir volkanın kraterini anımsatıyordu. Yeryüzünün küçücük bir köşesinde, gittikçe azgınlaşan, korkunç bir doğal yıkım sırasında yeni bir dünya yaratma çabasında olanlar Ulusal Ordu’ya kaydoluyorlardı.</p>

  <p class="normal">Tek bir istekle kenetlenmiş insanlar neyi başaramaz ki! Savaş denen korkunç bir tehdite karşın, emekçi halkın iktidarını ilan eden kent kımıldadı, gümbürdedi, canlandı ve harekete geçen onlarca, yüzlerce, binlerce el tarafından yeniden kurulmaya, süslenmeye başladı.</p>

  <p class="ortayazi">***</p>

  <p class="normal">Romantik yüreği mükemmele susamış Yelizaveta Dmitriyeva devrim Parisi’nde idealine kavuşmuştu; gerçek kardeşlik, sevgi, korkusuzluk, özgürlüğe kavuşmuş ve yücelmiş bir düşünce. Tek bir şeyle yatıp kalkıyordu; devrim. Paris’in tüm Komüncüleri de tıpkı onun gibiydi. Besledikleri yüce duygular ve çabalarındaki dürüstlük, bazen dışarıdan sızan ihaneti, alçaklıkları görmelerini engelliyordu. Onlar, Bakunin’in dostu, daha Cenevre’de Dmitriyeva’nın, ihanete ve alçaklığa yatkınlığından şüphelendiği ve onun kişisel düşmanı olan Kluzer’e inanmışlardı. Komün yöneticileri arasında Thiers’in bir ajanı vardı. Devrimcilerin güvenini kazanmış ve Paris’te Enternasyonal temsilcilerinin çalışmalarını dikkatle izleyen zengin bir manifaturacının oğlu Barral de Monta, raporlarından birinde şunları bildiriyordu: “Dmitriyeva, her semtte yaralananlara hizmet bahanesiyle kurulan güçlü bir bürosu olan Kadınlar Komitesi’ni yönetiyordu. Komite Dmitriyeva yönetiminde yalnızca Enternasyonal için çalışıyordu. Onların tüm belgeleri ‘Yeryüzü Cumhuriyeti’ başlığını taşıyordu. Farklı farklı sosyalist kulüpler, özünde Enternasyonal’in kulüpleriydi.”</p>

  <p class="normal">Nisan ayında, Paris Komünü’nün resmi organı olan gazetede, Kadın Yurttaşlar Merkez Komitesi adına Yürütme Komisyonu’na yazılan mektuplar defalarca yayınlanmıştı ve mektupları imzalayanlar arasında Dmitriyeva’nın adı hiç değişmeksizin yer alıyordu. Kadınlar Merkez Komitesi, seyyar hastanelerin çalışması için kaçınılmaz tehlikeler anında barikatlar kurmaya, bu barikatlarda zafere ya da ölüme kadar çarpışmaya hazır düzenli müfrezeler kurulmasını istiyordu.</p>

  <p class="normal">Versailles’lılar Komün’ün etrafındaki abluka çemberini daraltmayı sürdürüyorlardı. Parisliler kendilerinden emindiler, tehlike onların cesaretini ve eğlenme isteğini kırmamıştı. Sokaklarda, meydanlarda, kulüplerde hiç hazırlık yapmaksızın balolar düzenleniyor, şarkılar söyleniyor ve halk meşaleler altında, duydukları herhangi bir orkestra müziği eşliğinde coşkuyla dans ediyordu.</p>

  <p class="normal">Tiyatrolar tıklım tıklımdı ve aktrisler hiçbir zaman bundan daha ateşli, içten gelen hayranlık belirtisi ve bu denli şiddetli alkışlar duymamışlardı.</p>

  <p class="normal">Paris gazetelerinden ‘Le Père Duchene’de sık sık güncel şiirler çıkıyor ve bu şiirler birileri tarafından hemen müziğe uyarlanıyordu. Savaşçı kızlar hakkındaki bir şarkı Komüncüler arasında özellikle popülerdi:</p>

  <p class="indentmetin">“Öylesine güzel ve o kadar hoşlar ki</p>

  <p class="indentmetin">Her törene uyar hepsi de</p>

  <p class="indentmetin">Fransa’nın en iyi alayı bu,</p>

  <p class="indentmetin">Thiers’ciler hesaba katmalı bunu.</p>

  <p class="indentmetin">Hem de cesur bizim kızlar!</p>

  <p class="indentmetin">Hepsi de amazon kıyafetinde,</p>

  <p class="indentmetin">Toplanıp tek taburda</p>

  <p class="indentmetin">Sıcak kurşun eritiyorlar</p>

  <p class="indentmetin">Versailles’lıların tepesinde.”</p>

  <div class="clrb"/>

  <p class="normal">Yokoluş, sonuna kadar direnen başkente amansızca yaklaşıyordu. Nisan’ın hemen başında Stock’un dostu, Komün’ün generali, Enternasyonal’in üyesi Emil Duval öldürülmüştü. Onun ölümü büyük proletarya devrimi tarihinin en trajik sayfalarından biriydi. Paris’te doğup büyüyen genç proleteri 18 Mart’tan sonra tanımayan kalmamıştı. O ayaklanmanın önderlerinden biri, askeri komutan ve polis teşkilatının delegelerindendi. Gece gündüz görev yerini terk etmiyor; kaşlarına dökülen kızıl saçlarıyla afacan bir çocuğu andıran ufak tefek karısı, bir zamanlar hapishaneye götürdüğü gibi günde üç kez yemek getiriyordu. Eğer kendisi götürmezse, yemek yemek onun aklına gelmeyeceği için açlıktan öleceğini söylüyordu gülerek.</p>

  <p class="normal">Mart sonunda dökümcü ustası Emil Duval devrim Paris’inin üç silahlı kuvvetler komutanından biri olarak generallik görevine atanmıştı. Duval oldukça zeki, akıllı ve en önemlisi, hiçbir zaman korku nedir bilmeyen biriydi. Yeni görevini başarıyla yerine getiriyor ve kendini hiç sakınmıyordu. Versailles’a sefer sırasında Duval, kollardan birini komuta etmiş, esir alınmış ve Komün’ün diğer iki subayı ile birlikte ölüm cezasına çarptırılmıştı.</p>

  <p class="normal">Bu cesur savaşçı hatalarından dolayı kendisi dışında kimseyi suçlamamıştı. Düşmanlar tarafından yakalanıp silahları elinden alınarak dövülmüş haldeyken, tehlikeyi öngörememe ve komuta edememe beceriksizliğinin cezasını çektiğini düşünmüştü. Bu düşünce o denli canını sıkmıştı ki, öldürüleceği yere giderken geçtikleri kısa yolu bile fark etmemişti. Ölümü yiğitçe benimsemeye ve kendisiyle birlikte kurşuna dizilmek üzere götürülen subaylara örnek olmaya çalışıyordu. Tutsakları, ön cephesinde ‘Bahçıvan-Duval’ yazılı levha olan bir köy evinin duvarına getirmişlerdi.</p>

  <p class="normal">Bu tuhaf bir rastlantı diye düşünüyordu idam mahkûmu ve gülümsemeye çalışıyordu.</p>

  <p class="normal">“Biz de bahçıvanız, ama farkımız o ki tohumlarımız meyvelerini verinceye kadar yaşayamadık,” diye geçirdi içinden Duval. Sonunun ne kadar anlamsız olduğunun verdiği korkunç umutsuzluğa kapılmıştı. Komün’ün zaferini görememek, yolun yarısında ölmek...</p>

  <p class="normal">Kendilerine çevrilmiş onlarca tüfeğin namluları karşısında direnmenin anlamsızlığının bilincinde olarak üç tutsak savaşçı ceketlerini çıkarıp, son bir dayanak arayışıyla evin soğuk taşlarına yaslandılar.</p>

  <p class="normal">“Yaşasın Komün!” diye slogan attılar.</p>

  <p class="normal">Yaylım ateşi sesleriyle birlikte Komüncüler ıslak Nisan toprağına cansız olarak yığıldılar.</p>

  <p class="normal">Ölüm mahkûmlarının tam anlamıyla sakin oluşları ve yüksek insani nitelikleri infazcılar üzerinde sarsıcı bir etki yapmıştı. Şaşkın, sessiz bir şekilde infaz yerini alelacele terk etmişlerdi.</p>

  <p class="normal">Bu cesur komutanın trajik ölüm haberi Paris’e ulaşır ulaşmaz, Komün İtalyan meydanının adını Duval meydanı olarak değiştirme kararı aldı.</p>

  <p class="normal">Gustave Flourens da Komün’ün zaferi uğruna ölenler arasındaydı. Yirminci Alaya komuta etmiş ve Askeri Komisyona katılmıştı. Onun yaşamının son saatlerine ilişkin birbiriyle çelişen söylentiler çıkmıştı. Bu genç, yetenekli, çok yönlü bilim adamının ölümüyle, hem kendisi, hem de tüm ailesi derinden sarsılan Marx, Komün’ün her gün yaşadığı olayları inceleyerek Flourens’ın nasıl öldürüldüğünü açıklığa kavuşturdu. Değişik gazetelerde ortaya atılan birbirinden farklı onlarca anlatım, olgu ve fikir yürütmelerden Marx kendisine özgü ender öngörüsüyle bu eşsiz Komüncü’nün öldürülüş tablosunu gözlerinin önüne getirmişti. Polonya’da, Yunanistan’da ve Paris’teki barikatlarda yılmadan çarpışan Gustave Flourens böyle ölmeyi düşlememişti.</p>

  <p class="normal">“Flourens, kendi kolordusundan koparılmıştı,” diyordu Marx. “İki ya da üç yoldaşıyla birlikte Rueil’de bir evde bulunuyordu; o bir şeyler, belki de askeri mutluluk olarak nitelenen şeyin değişimini bekliyordu. Bekliyordu. İtfaiye ekibi başkanının dediklerine bakılırsa, kasap onu tanıyor ve iktidara ispiyonluyor. Jandarmalar geliyor. Ev kuşatılıyor. Flourens katillerden gizlenmeye çalışıyor: Savaşmak için yaşamak istiyor. Fakat jandarma her tarafı arıyor. Onu işkence görmüş ve kanlar içinde, bir kapının eşiğine getiriyorlar ve burada ispiyoncu hain onu teşhis ediyor. Savunmasız, silahsız ve yenik, tutsak oluyor. Ellerinden tutuyorlar. Sarhoş bir jandarma kılıcını çekiyor ve kafasını kesiyor. Flourens yere düşüyor! Ertesi gün gazeteler, Flourens’ın düşmanına revolverle ateş ettiğini, katliam yaptığı için de onu öldürdüklerini bildiriyordu. Yalan! Katliam bir lokantada gerçekleştirildi. Lokantacıdan Flourens’ın ateş ettiğine dair bir tutanak imzalamasını talep ettiler. Böylece Flourens’a kılıcı indiren alçağı suçsuz göstermek istiyorlardı. Sıradan, dürüst bir insan olan lokantacı imza atmayı reddetti. O, burada bir cinayet işlendiğini biliyordu. Lokantacıyı tutukladılar ve o şimdi hapiste. Bu doğru mu? Dün sabah onun karısını da korkutmak istemişler, fakat o da bu ağır suça ortak olmayı reddetmiş.”</p>

  <p class="normal">Arkadaşının korkunç ölümünü duyan Jennychen’in acısı sonsuzdu. Acısını Ludwig ve Gertrud Kugelmann’a yazdığı mektuplarda onlarla paylaşıyordu. Bir hafta içinde onlara ikişer kez mektup yazmıştı.</p>

  <p class="normal">“Tüm ev halkının nasıl bir kaygı, korku ve umutsuzluk içinde olduğunu sizlere anlatamam. Haziran’daki çarpışmadan bu yana biz benzerini yaşamadık. Korkarım, bu karanlıktaki ilk ve tek aydınlık olan Komün şimdi yok oldu ve onunla birlikte bizim en iyi, en sadık dostlarımız öldü. Bizi en çok Gustave Flourens’ın ölümü sarstı. O bizim en iyi arkadaşımızdı...”</p>

  <p class="normal">Bir süre sonra Jennychen şunları yazıyordu: “Değerli arkadaşlarım! İtiraf etmeliyim ki, mektup yazmak için yeterli enerjim yoktu; cesaretimi yitirmiştim. Eğer, polisiye rolleriyle övünen Prusyalı bağlaşıklarından yardım almış olmasaydı, tüm profesyonel katil sürüleriyle birlikte davransa bile, başeğmez Parisli yurttaşlara galip gelmeyecek olan, kana susamış soytarı Thiers’in emriyle en cesur ve iyi insanları öldürürlerken yerimde rahat oturamazdım. Kendine yakışır misyonuna sadık ve Parisli proleterlere çamur atmak için her şeyi yapan Londra basını, bugün, insanların ilkeleri uğruna hiçbir zaman bu kadar cesurca ve yiğitçe çarpışmadıklarını itiraf etmek zorundadır. Arkadaşlarımızın büyük çoğunluğu Komün’e katılmaktadır. Bazıları artık Versailles’lı cellatların kurbanı oldular. Bir süre önce Gustave Flourens öldürüldü. O, basının yazdığı gibi çarpışma sırasında öldürülmedi. Onun karargâhının bulunduğu ev bir ispiyoncu tarafından jandarmaya bildirildi ve kuşatıldı, Flourens da orada öldürüldü.”</p>

  <p class="normal">Bugünlerde Jennychen, Lafargue’ların da bulunduğu Paris’e gitmeye kesinlikle karar vermişti.</p>

  <p class="normal">Paris, düşmanların saldırılarını cansiperane püskürtüyordu. İssi Kalesi cephesi hattındaki sokaklarda, topçu arabaları Neuilly’ye hareket etmiş, taburlar birbiri ardına oraya gitmişti. Bayraktarlar savaşçıların önünde kızıl bayraklar taşıyorlardı. Bando ara vermeden ‘Marseillaise’i ya da Komüncülerin hoşlandığı melodik ‘Veda Şarkıları’nı çalıyordu. Omuzlarında Şaspo tüfekleriyle değişik yaşta insanlar, daha bıyıkları terlememiş gençler ve artık savaşta pişmiş sakallı yaşlılar yürüyorlardı. Asker saflarında, yine aynı erkek elbiseleri giymiş hastabakıcılar, onları ayırt eden pazubantları, bellerindeki palaskalara geçirilmiş sefer tasları ve mataralarıyla gayretle yürüyorlardı. Evde kalacakları kimseleri olmayan çocuklar anneleriyle birlikte, hoplaya zıplaya, onların kaputlarından tutarak yürüyorlardı.</p>

  <p class="ortayazi">***</p>

  <p class="normal">Gizemli bir Rus olan Dmitriyeva adı efsanelerle süslenmişti. Kimileri onu, ünlü Claire Lacombe gibi mükemmel ve korkusuz bir aktris; kimileri tıpkı ünlü Théroigne de Méricourt gibi 1789’da Versailles Krallığı zamanında Sans-Culotte halkını harekete geçiren, halkın içinden gelmiş ünlü hafifmeşrep bir kadın; kimileri de gizemli doğulu bir kraliçe sanıyordu. Kimse onun geçmişini ve gerçek adını bilmiyordu. Her yere gidiyordu: Kâh Paris’in sevgilisi Louise Michel ile halk okullarının açılmasına dönük oturumlarda; kâh barikatlarda çarpışmış ve korkak tavır takınan sevgilisini öldürmüş ele avuca sığmaz Adelaide Valentin ile birlikte kulübün kürsüsünde, kâh hemşire olarak savaş meydanlarında, kâh devrimci kadın müfrezelerinin komutanı olarak her işe el atıyordu. Yaralı olduğu durumda bile bu Rus komüncü görev yerini terk etmemişti.</p>

  <p class="normal">Belindeki geniş deri kemerinde asılı revolveri ile ve uzun çuha elbisesi içinde daha bir endamlı görünüyordu Dmitriyeva. Kışlık beyaz atkısı ve Troll işi kırmızı fötr şapkası Paris Komünarlarının yirmi yaşındaki liderinin romantik görünümünü tamamlıyordu.</p>

  <p class="normal">24 Nisan 1871’de Dmitriyeva Londra’daki Marx’a ve Enternasyonal Genel Konseyi’ne yazdığı mektupta şunları belirtiyordu.</p>

  <p class="normal">“Postayla mektup göndermek olanaksız, tüm bağlantı hatları kesildi, her şey Versailles’lıların eline geçiyor. Daha yeni Komün’e seçilen ve kendisini iyi hisseden Serraillier, Saint-Denis’e yedi mektup gönderdi, fakat galiba mektuplar Londra’ya ulaşmadı. Paris halkı (elbette belli kesimi) kahramanca çarpışıyor, fakat biz bu denli izole edileceğimizi hiçbir zaman düşünmemiştik. Buna rağmen mevzimizi koruyoruz. Dombrovski iyi dövüşüyor ve Paris gerçekten de devrime kilitlendi. Siz de biliyorsunuz ki ben kötümserim ve her şeyi olumsuz görüyorum, bu nedenle önümüzdeki günlerde barikatlarda ölmeye dahi kendimi hazırladım. Genel bir saldırı beklemiyoruz, şahsen ben her şeyin rastlantılara bağlı olduğunu düşünüyorum.</p>

  <p class="normal">“Çok hastayım, bronşit ve sıtmam var. Çok çalışıyoruz, Parisli tüm kadınları ayağa kaldırıyoruz. Tüm semtlerde, belediye binasında dahi, kadın komiteleri, bunun da dışında Merkez Komitesi kurduk. Her şey, Paris’in savunulması için kadınlar birliği kurmak ve yaralılara yardım için yapılıyor. Hükümetle bağlantı kuruyoruz ve umarım, her şey yoluna girecek. Fakat, o kadar zaman yitirildi ve buna o kadar çok emek verdim ki. Her akşam konuşma yapmak, çok fazla yazı yazmak gerekiyor ve hastalığım gitgide ilerliyor. Komün zafere ulaşırsa, örgütümüz siyasal örgütten toplumsal bir örgüte dönüşecek ve Enternasyonal’in şubesini kuracağız. Bu düşünce büyük bir başarı sağlıyor. Genelde, Almanya dahil, tüm ülkelerin toplumsal bir devrimin eşiğinde bulunduğunu kanıtlamak amacıyla yürüttüğüm Enternasyonal propaganda kadınlar tarafından çok olumlu karşılanıyor. Kötü olan şu ki, hastayım ve yerimi alacak kimse yok.</p>

  <p class="normal">“Komün’ün işleri iyi gidiyor, fakat başlangıçta çok hata yapıldı. Bizim tüm antipropagandamıza karşın bir süre önce Cluseret seçildi. Şimdi Malon, beni dinlemediği için saçlarını yoluyor.</p>

  <p class="normal">“Köylülere manifestoyu zamanında okumadık, bana öyle geliyor ki, benim ve Jaklard’ın ısrarlarımıza karşın, manifesto aslında hiç hazırlanmamıştı. Merkez Komitesi yetkililerini zamanında kullanmadı, partiyi zayıf düşüren pek çok olay oldu. Ama, o zamandan itibaren örgüt güçlendi. Bana göre, mümkün olan her şey yapılıyor. Bu konuda her şeyi ayrıntılı olarak anlatamam, çünkü Bay Thiers’in güzel gözlerinin bu mektuba ilişmesinden korkuyorum. Ne de olsa bu satırları size iletecek olan, bana Utin’den haber getiren Baselli redaktörün Londra’ya sağlıkla ulaşıp ulaşmayacağı hâlâ soru işareti.</p>

  <p class="normal">“Beş parasızım. Eğer benim paralarım elinize geçtiyse, onları birileriyle göndermeye çalışın, ama postayla asla, çünkü paralar bana ulaşmaz. Nasılsınız? Çok az olan boş zamanlarımda hep sizi anımsıyorum. Jenny neler yapıyor?</p>

  <p class="normal">“Eğer Paris’teki durum bu denli kritik olmasaydı, Jenny’nin burada olmasını isterdim, burada yapılacak o denli çok iş var ki!”</p>

  <p class="normal">Bu mektup Modena Villas’dakileri o denli etkilemişti ki; 10 Mayıs’ta, Komün’ün ilk günlerinden itibaren Kıta Avrupasına gitmeye can atan Marx’ın iki kızı Jennychen ve Eleanor Fransa’ya gittiler.</p>

  <p class="ortayazi">***</p>

  <p class="normal">1871 Mayısında halkın mukavemeti sarsıldı. Kanlı çarpışmalar oluyordu. Parisli proleterler birer yiğitlik anıtı gibiydiler ve kahramanca ölüyorlardı. Meydanlar, avlular, kaldırımlar ceset doluydu. Seine nehrinin suyu, dökülen insan kanından dolayı kırmızı akıyordu. O sıralar ağır hasta olan Marx, Engels ile birlikte Fransız emekçilerinin mücadelesinin her aşamasını kesintisiz izliyordu.</p>

  <p class="normal">Her ikisi de düşmanların kuşatması altında bulunan kentle bağlantılarını, işleri nedeniyle tehlikeyi göze alıp yaşamını riske ederek Londra’dan Paris’e devamlı gidip gelen bir tüccar aracılığıyla sürdürüyorlardı.</p>

  <p class="normal">Komün, halk için çok şeyler yapmayı başarmıştı. Halkın, emekçilerin devlet yönetimine katılmasına olanak sağlamış, sekiz saatlik iş gününe ilişkin karar almış, genel parasız öğrenim ilkesini ilan etmiş, işçi kooperatif birlikleri kurmuş, evlilik dışı doğan çocuklara eşit haklar tanımış, hem erkeklerin hem de kadınların ücretlerini artırmıştı.</p>

  <p class="normal">Fakat Komün ve Merkez Komitesi kendi saflıkları yüzünden zayıf düşmüştü. Mutlu insan savunmasızdır bazen. Başkentin emekçileri mutluluk sarhoşuydular, renkli umutlar ve mükemmel niyetlerle doluydular. Daha çok insanı mutlu etmek isterken Komüncüler, özellikle bu nedenle çok sayıda düşmanın kendilerine diş bilediğini unutuyorlardı. Kan akmasına meydan vermemek için Komün iç savaşı ilk başlatan olmak istemiyordu. Diğer hatalarıyla birlikte bağışlanmaz hatalarından biri de tüm düzenli askeri birliklerin başkentten Versailles’a gitmesine karşı konulmamasıydı.</p>

  <p class="normal">Büyük bir ilham dalgasının tutsağı olduklarından, yoksulluklarını ve kendilerine çevrilmiş top namlularını fark etmeksizin Parisli emekçiler, zanaatkârlar ve aydınlar o güne kadar görülmemiş bir toplumsal ilişki biçimi yarattılar. Çocuklar ve büyükler için ücretsiz okullar, kurslar, kreşler, hastaneler, kulüpler açtılar, kiliseyi devletten ayırdılar. Komün işçi sınıfının hükümeti olmuştu. Emeğin tam kurtuluşu ancak Komün’le gerçekleşmişti. Ne yazık ki, Komün’de tek vücut olabilecek öncü bir işçi partisi yoktu. Proudhon’cular, anarşistler, yeni Jakobenler, Blanqui’ciler, Mason localarının üyeleri Komün’ün faaliyetlerinde kargaşa ve anlaşmazlıklar yaratıyorlardı.</p>

  <p class="normal">Zamanında Versailles’a saldırı düzenlememekle Komün askerleri karşıdevrimcilere geniş çaplı bir saldırıya hazırlanma fırsatı vermişti. Bismarck, Thiers’e çoğunlukla köylülerden oluşan yüz bin Fransız tutsağı vermiş ve bunlar hemen Paris’e salınmıştı. Böylece kent içinde barikatlarda ölümüne bir çarpışma başlamış ve Versailles’cılar 22 Mayıs’ta Paris’e girmişlerdi. O saatten itibaren toplar susmak bilmemiş, yangın alevlerinin ardı arkası kesilmemişti.</p>

  <p class="normal">Gerçek özgürlüğü öz kaynağından içmiş ve yüce umutlarını zenginleştirmiş olanlar hiç tereddütsüz Komün’ü savunmak için kendilerini ortaya atmışlardı. Paris’in barikatları böyle günlerde halka hizmet mutluluğuna ermiş olanları bir araya getirmişti. Parisliler’le birlikte Komün’ü savunanlar arasında isyancı Polonyalı subaylar Wròblewski, Dombrovski, Rus Piyotr Lavrov, Dmitriyeva Korvin-Krukovskaya, Macar Leo Frankel ve değişik uluslardan pek çok kişi vardı. Bunlar toplam bin kişiydi.</p>

  <p class="normal">Kadınlar ve yeni yetmeler, erkeklerle yan yana çarpışıyorlardı. Komünsüz yaşamın onlar için hiçbir anlamı yoktu, tıpkı güneşsiz var olunamayacağı gibi. Komün onlar için hem anne hem çocuktu. Onları suçsuz yere, insanlara mutluluğu getiren iyiliğin yaratıcısı oldukları için cezalandırıyorlardı. Ve insan utanılacak hiçbir şey yapmadığı halde öleceğini biliyorsa, yüreklendirici bir acıma duygusu olarak yüce ruhsal bilinç onu kuşatır ve insan bu denli ağır cinayetlerin işlendiği bir dünyada yaşamak istemez, ölüm, tam bir özgürlüğü müjdeleyen arzulanan bir dost olur. Vicdan, zenginliğini henüz yitirmemiştir. Bu zenginlik insanı korkudan uzak kılar.</p>

  <p class="normal">Komün yenilgiye mahkûmdu. Kısa süreli iktidarı döneminde neredeyse el yordamıyla, insanlık tarihinde ilk kez yeni bir devlet biçimini, proletarya diktatörlüğünü gerçekleştirmeye çalışmış, asalak, bürokratik polis devletini yıkmıştı. Ama yazgısı kan kaybetmek ve yok olmaktı. Bir toplumsal devrimin zaferi için ülke henüz hazır değildi. Komüncüler köylülerin sempatisini kazanmayı başaramamışlardı, iç ve dış düşmanlar tarafından çembere alınmışlardı. Yeryüzünün tüm zengin sınıfları onlara karşıydı. Komün bozkırdaki bir ateş gibi yanıyordu.</p>

  <p class="normal">Tüm yakınlarıyla birlikte derin bir acı içinde olan Marx’ın karısı, ölüme mahkûm olan Komüncülerin bu trajik hummalı mücadele günlerinde kızları Fransa’ya gittikten sonra Kugelmann’a şunları yazıyordu:</p>

  <p class="normal">“Değerli doktor!.. Fransa’daki olaylar yüzünden eşimin, kızlarımın ve benim ne kadar acı çektiğimizi tasavvur edemezsiniz. Başlangıçta o korkunç savaş, ardından ondan daha korkunç olan Paris’in ikinci kez kuşatılması. Cesurlar cesuru Flourens’ın ölümü ve şimdi en eski ve en iyi arkadaşlarımızın katıldığı amansız mücadele bizi derinden sarstı. Yetersiz askeri komuta, ‘askeri’ olan her şeye doğal olarak güvensizlik, gazetecilerin, boş laf ebelerinin taciz edici müdahalesi. Bunun kaçınılmaz sonucu olarak anlaşmazlıklar, kararsızlık ve çelişkili hareketler; bu denli genç ve yürekli bir hareket içinde kaçınılmaz olan tüm felaketler, galiba, özveriye yatkın, sağlam, bilinçli emekçiler baz alınarak aşılabilirdi, fakat şimdi, öyle düşünüyorum ki tüm umutlar yitirildi; çünkü kendisine Alman parası ile ödeme yapılmasında direten Bismarck, her biri alçakça cinayetlerin sembolü haline gelmiş ‘düzen takımı’ndan olan Fransız düzenbazlara yalnızca savaş tutsaklarını değil, tüm tesisleri iade ediyor. Biz ikinci bir haziran kırımıyla karşı karşıyayız. Marx Enternasyonal için manifestosunu bitirir bitirmez size yazacaktır.</p>

  <p class="normal"><span class="ideitalik">Sizin, Jenny Marx”</span></p>

  <p class="normal">Marx ve Engels Paris’in Prusya ordusu tarafından kuşatılması sırasında, başkentin devrimci işçilerinin beklenmedik ayaklanmasından çekinmiş olmalarına karşın, kentin yabancı işgalciler tarafından kuşatılması koşullarında yenilginin kaçınılmazlığını haklı olarak öngörerek devrim başlar başlamaz Paris Komünü’nü kendilerine yakın bir dava, Enternasyonal’in manevi evladı olarak gördüler.</p>

  <p class="normal">Marx kendisine özgü bir tutkuyla Komün’ün mücadelesine dahil olmuştu. Değişik ülkelerin işçi hareketi önderlerine, onların dikkatini Komün’ün tarihsel önemine çeken yüzlerce mektup yazdı. Ve Paris’te kuşatılanlarla bağlantı kurmak için olanaklı olan her şeyi yaptı. Fransa’daki olayların gelişimini gerilim içinde takip ediyordu ve Parisli emekçilerin kahramanlığını takdir ediyordu:</p>

  <p class="normal">“Parislilerdeki bu ne esneklik, bu ne tarihsel inisiyatif ve ne özveri yeteneğidir! Dış düşmanlardan çok içeriden gelen ihanetten kaynaklanan altı aylık açlık ve yıkımdan sonra, Prusyalıların süngüleri altında, sanki onlar Paris kapılarına dayanmamış gibi, başkaldırıyorlar! Tarih bu kahramanlığın bir örneğini daha görmemiştir! Eğer yenilirlerse, bunun suçlusu onların yücegönüllülüğünden başkası olmayacaktır. Vinoy ve ardından Paris ulusal ordusunun gerici kesiminin Paris’ten kaçtığı an derhal Versailles’a gitmek gerekirdi. Vicdani kaygılar yüzünden fırsat kaçırılmış. Sanki o soysuz Thiers kendi girişimleriyle Paris’i silahsızlandırmaya başlamamış gibi <span class="ideitalik">iç savaşı başlatmak</span> istemediler. Sonuç ne olursa olsun, şimdiki Paris ayaklanması eski toplumun kurtları, domuzları ve kahpe köpekleri tarafından bastırılsa dahi, partimizin Haziran’daki Paris ayaklanmasından bu yana en şanlı kahramanlığıdır. Kışla, kilise, askeri okullar, hepsinden daha çok da, küçük burjuva zihniyeti kokusu sinmiş, nuh nebiden kalma yapmacıklarıyla birlikte Alman Prusya Kutsal Roma İmparatorluğu’nun uşaklarını varsınlar gökyüzüne hücum etmeye kalkışmış bu Parislilerle kıyaslasınlar.”</p>

  <p class="normal">Paris’teki Enternasyonal üyeleri Komün’ün en canlı savaşçılarıydı. Blanqui’ciler ve Proudhon’cuların bir kısmı kendilerini Enternasyonal taraftarı saymıyorlardı. Ancak, onlar dahi Parisli işçilerin barikatlarında ölümüne çarpışıyorlardı. Tüm gerici basın, Fransa’daki iç savaşın Genel Konsey’in iradesiyle patlak verdiğini bildiriyordu. Paris Komünü’nün doğması, burjuvazi tarafından Marx ve dava arkadaşlarının düşüncelerinin yaşama geçirilmesi olarak görülüyordu. Enternasyonal, Parisli emekçileri başkaldırıya çağırmamış olmasına karşın, Marx Paris Komünü’nü Enternasyonal’in canından bir parça olarak görüyordu. Paris’teki Enternasyonalciler’le ilişkilerini sürdürüyor ve verili durumun olanaklı kıldığı ölçüde öğütleriyle onlara mümkün olan her yardımı yapıyordu.</p>

  <p class="normal">Mart ayının tam sonunda Paris Komünü Konsey üyesi Leo Frankel, Marx’a şunları yazıyordu:</p>

  <p class="normal">“Eğer sosyal ilişkilerin köklü olarak yeniden yapılanmasını sağlayabilirsek, 18 Mart devrimi tarihte bugüne kadar yapılan tüm devrimlerin en verimlisi olacaktır ve aynı zamanda toplumsal alanda ulaşılması gereken bir şey kalmayacağı için, gelecekteki tüm devrimlerin nedenlerini ortadan kaldıracaktır.</p>

  <p class="normal">“Bu bağlamda sizin yaşama geçirilmesi gereken sosyal reformlara ilişkin düşünceniz komisyonumuzun üyeleri için son derece değerli olacaktır.</p>

  <p class="normal">“Çok saygıdeğer yurttaş, sizden büyük davamızın çıkarları için mümkün olduğunca acil yanıt vermenizi rica ederim. Israrlı oluşumu bağışlayın, ama öncelikle toplumsal bir cumhuriyetin temelini atmak gerektiği için acele etmek gerekiyor.”</p>

  <p class="normal">Marx mektuba hemen yanıt verdi.</p>

  <p class="normal">Bir süre sonra Frankel, Marx’a yeniden başvurdu:</p>

  <p class="normal">“Eğer öğütlerinizle bana yardımcı olursanız çok mutlu olacağım, çünkü şimdi, denebilir ki, yalnızım ve Toplumsal Çalışmalar Departmanı’nda yapmak istediğim tüm reformların sorumluluğunu taşıyorum. Son mektubunuzun birkaç satırından sizin tüm halklara, tüm emekçilere ve özellikle de Almanlar’a, Paris Komünü’nün eski Alman topluluğuyla ortak hiçbir yönü olmadığını açıklamak için mümkün olan her şeyi yapacağınız sonucu ortaya çıkıyor. Siz bununla her halükârda davamıza büyük bir hizmet vereceksiniz.”</p>

  <p class="normal">Marx’ın Leo Frankel ve Komün’ün diğer üyeleriyle yazışması, çarpışmaların en trajik günlerinde dahi kesilmiyordu. Ancak, buyurganlık Marx’a yabancı olduğundan, Paris olaylarının katılanlarına doğrudan direktif vermenin olanaksız olduğunu kabul ediyordu.</p>

  <p class="normal">Paris Komünü’nün ilanının ilk günlerinden itibaren Marx onun etkinliklerine ilişkin tüm bilgileri titizlikle topluyor ve inceliyordu; bunlar Fransız, İngiliz ve Alman gazetelerinin haberleri, Paris’ten gelen mektuplardaki bilgiler, Thiers Hükümeti’nin üyelerine ilişkin belgelerdi. 18 Nisan 1871’deki Genel Konsey oturumunda Marx tüm Enternasyonal üyelerine ‘Fransa’daki Savaşın Genel Eğilimi’ konulu bir bildiri gönderme önerisinde bulundu. Bir ay boyunca bu belge üzerinde çalıştı. Başlangıçta ‘Fransa’da İç Savaş’ın ilk ve ikinci taslağını yazdı, ardından çağrının sonuç metnini kaleme aldı.</p>

  <p class="normal">Mayıs ayında Komün’ün iki yöneticisi Frankel ve Varlin’e, her zaman olduğu gibi, güvenilir Alman tüccarı aracılığıyla çok önemli bir mektup gönderdi. Paris’e, kuşatılmış bu kente sızmak büyük bir tehlike anlamına geldiği için, önemli bilgileri sözlü olarak iletmeye çaba gösteriyordu. Bu kez, konu olağanüstü önem taşıdığından, mektup yazması gerekti.</p>

  <p class="normal">“Bana göre, Komün önemsiz ayrıntılara ve kişisel hesaplaşmalara çok fazla zaman harcıyor. Anlaşılan, emekçilerin etkisinin yanında diğer etkiler de var. Ancak, yitirilen zamanı telafi edebilseydiniz, bunun önemi kalmayabilirdi.</p>

  <p class="normal">“Paris dışında, İngiltere’de ve diğer ülkelerde gerekenleri yapmak için mutlaka acele etmelisiniz. Prusyalılar kaleciklerini Versailles’lıların eline vermezler, fakat nihai barış anlaşması (26 Mayıs) imzalandıktan sonra hükümetin Paris’i kendi jandarmalarıyla kuşatmasına yardım edeceklerdir.</p>

  <p class="normal">“Thiers ve şürekası, Pouyer-Quertier’de imzalanan antlaşmalarında, sizin de bildiğiniz gibi, yüksek miktarda bir rüşveti şart koştuklarından Bismarck tarafından önerilen Alman bankalarının yardımını reddettiler; yoksa rüşvetten mahrum kalırlardı. <span class="ideitalik">Onların</span> anlaşmasının gerçekleştirilmesinin ön koşulu, Paris’in fethedilmesi olduğundan, Bismarck’tan ilk taksitin Paris alınıncaya kadar ertelenmesini rica ettiler; Bismarck bunu kabul etti. Prusya da bu paralara çok ihtiyaç duyduğundan, Versailles’lılara, Paris’in alınması sürecini hızlandırmak için mümkün olan tüm kolaylıkları sağlayacaktır. Bu nedenle, tetikte olun!”</p>

  <p class="normal">Bismarck’ın Versailles’lı hainlerle yaptığı görüşmeler ve anlaşmalar konusundaki bu çok gizli bilgileri Karl Marx’a Johnnes Miquel veriyordu.</p>

  <p class="normal">“Ben bilgileri, yöneticisi olduğum gizli örgütün daha önce üyesi olan (1848’den 1853’e kadar) Bismarck’ın sağ kolu bir insandan aldım,” diye yazıyordu Marx, Paris Komünü günlerine ilişkin. “Bu insan, bana Almanya’dan, Almanya hakkında gönderdiği raporların hâlâ bende olduğunu biliyor. O tümüyle benim alçakgönüllülüğüme bağlı. Onun, bana iyi niyetini gösterme çabaları da bundan kaynaklanıyor. Bu, size de söylediğim gibi, eğer bu yıl Hannover’e Kogelmann’ı ziyarete bir daha gidersem, Bismarck’ın beni tutuklamaya karar verdiği konusunda beni uyaran insanın ta kendisi.</p>

  <p class="normal">“Eğer Komün benim uyarılarımı dinleseydi! Ben Komün üyelerine Montmartre’nın kuzeyini, Prusya tarafını güçlendirmelerini önerdim, onların bunu yapmak için hâlâ zamanları vardı; onları aksi takdirde tuzağa düşecekleri konusunda uyardım; onlar için Pyat, Grousset ve Vèsinier’nin iç yüzünü dışa vurdum; onlardan, Komün düşmanlarının insanlık dışı hareketlerini belli bir düzeye kadar frenleyebilecek olan ulusal savunma hükümeti üyelerini gözden düşürebilecek tüm belgeleri derhal Londra’ya göndermelerini istedim; böylece Versailles’lıların planı kısmen suya düşebilirdi.”</p>

  <p class="normal">Paris Komünü’nün varoluşunun ilk gününden itibaren emekçiler ve Ulusal Ordu Merkez Komitesi yeni bir iktidarın kurulmasına teorik olarak hazır değillerdi, onlar savaşın gidişine göre halkı baskı altında tutmak için hizmet veren eski devlet mekanizmasını yıkıp yeni tip bir devlet kurma zorunluluğuyla karşı karşıya kalmışlardı. Bu tarihsel davayı Paris proletaryası, başlamış olan iç savaşın ilk anından itibaren gerçekleştirmişti. Proleterya yeni bir devletin temellerini atarak burjuva iktidarının tüm kurumlarını –bakanlıklar, ordu, polis– yok etmişti.</p>

  <p class="normal">Komün üyelerinin çoğunluğu ya emekçilerden ya da onlarca kabul edilmiş temsilcilerden oluşuyordu. Komün’de proleterler, –sosyalistler, Enternasyonalciler– ve ilk Enternasyonal şubesinin otuzdan fazla üyesi ve onların yanı sıra çok farklı fraksiyonlara mensup insanlar da vardı. Paris Komünü’nün yurtsever burjuva cumhuriyetçilerinden olan rastlantısal üyeleri, proleter özü belirginleşir belirginleşmez Komün’den ayrıldılar.</p>

  <p class="normal">Parti anlamında Paris Komünü homojen değildi. ‘Azınlık’ ve ‘çoğunluk’ diye bölünmüştü. Siyasal mücadelenin ve proletarya diktatörlüğünün gerekliliğini yadsıyan sağcı Proudhon’cular ve siyasal mücadeleyi benimseyen ve üretim araçlarının toplumsal mülkiyetinden yana olan solcu kolektivist-Proudhon’cular ‘azınlık’ içinde yer alıyorlardı. ‘Çoğunluk’sa, ‘Yeni Jakobenler’ denen küçük mülkiyetten ve büyük sermayenin sınırlandırılmasından yana olan küçük burjuva demokratlarından; sosyal ekonomik yeniden yapılanmanın önemini anlamayan ve küçük bir devrimci grubun devrimci diktatörlüğünü savunan küçük burjuva demokratlarından oluşuyordu. Tüm siyasal konularda ‘çoğunluk’ ve ‘azınlık’ arasında, azınlığın dağılma noktasına geldiği Mayıs ayında doruğa ulaşan şiddetli bir mücadele sürüyordu. Sosyalist proleterler bu mücadelede, Komün’ün namusuna yakışır bir şekilde, üstünlüğü elde ettiler. Komün asamblesi aracılığıyla, tarihe geçen bir dizi ekonomik ve toplumsal önlemler aldılar. Marx’ın da işaret ettiği gibi, Komün’ün en büyük toplumsal etkinliği ve varoluş nedeni çalışmalarıydı. Onun sözlerine göre, Komün işçi sınıfının hükümetiydi.</p>

  <p class="normal">Paris Komünü öncelikle, halka baskı yapmak için var olan kurumlarda değişiklikler yaptı. Komün, halkın çıkarları aleyhine azınlığın önceliklerini savunan devlet iktidarının ortadan kaldırılması yoluyla işçiler ve tüm emekçilerin ulusal birliğini korumaya çaba gösteriyordu. Devrim sürecinde bozulmuş olan eski burjuva örgütü yerine yenisi kurulmuştu. Paris Komünü’nün devleti inşası sonucunda proletarya demokrasisinin temelleri atılmıştı. Paris Komünü’nün tüm işleri yönetmesi için on ayrı komisyon kurulmuştu: Bunlar; yürütme, askeri, dış ilişkiler, adalet, maliye, içişleri ve güvenlik, çalışma, eğitim, gıda, sosyal hizmet komisyonlarıydı. Komisyonların ve 20 Nisan’dan itibaren onların yerini alan delegasyonların başında Paris Komünü tarafından seçilen yöneticiler vardı. Cephede işlerin kötüleşmesinden dolayı 1 Mayıs’ta Paris Komünü Asamblesi geniş yetkilerle donatılmış olan Toplumsal Kurtuluş Komitesi’ni kurdu.</p>

  <p class="normal">Proletarya siyasal iktidarı, proletarya için, üretim araçları üzerinde özel mülkiyetin ve emekçilerin kapitalistler tarafından sömürülmesine dayanan toplumsal sistemin yıkılması için araç olmuştu. Paris Komünü, kurulduğundan bu yana geçen 72 gün içinde emekçilerin, ayrıca memurların da emeklerinin korunması yönünde bir dizi kararname yayımladı, fırınlarda gece çalışmayı yasakladı, ceza sistemini yasakladı, sahipleri tarafından terk edilmiş ya da çalışmaları durdurulmuş fabrikaları, imalathaneleri, atölyeleri tespit ederek üretimin yeniden başlatılması için işçi birliklerine devretti; söz konusu kuruluşların eski sahiplerine aracı komisyonlarla tespit edilen miktarda tazminat alma hakkı verdi. Devlet ve işçi kontrolü sistemi oluşturuldu.</p>

  <p class="normal">Komüncüler Fransız köylülerini kendi yanlarına çekmeye çalıştılar ama hem azınlığın hem de çoğunluğun işçi-köylü birliğinin önemini kavrayamaması ve diğer bir dizi nedenden dolayı bunu başaramadılar.</p>

  <p class="normal">Daha başlangıçta hatalı savunma taktiği uygulayan Paris Komünü devamında da Thiers’in başkanlık ettiği karşıdevrimci güçlerin yenilgiye uğratılması için olanaklarını kullanamadı. Versailles’lılarla ilk silahlı çarpışma 2 Nisan’da başlamış olmasına karşın, proletarya iktidarı, savaş hazırlığına çok az önem verdi. Paris Komünü’nün silahlı kuvvetleri iyi organize edilememişti, Paris’teki depolarda 285 bin hiç kullanılmamış tüfek varken onlar yeterli miktarda silaha sahip değillerdi.</p>

  <p class="ortayazi">***</p>

  <p class="normal">Mayıs, Paris Komünü’nün can çekişme sürecini beraberinde getirmişti.</p>

  <p class="normal">İnsanlarda umutsuzluk farklı farklı başgösterebilir. Bazen bu umutsuzluk iradeye ket vurabilir, düşünceleri karmaşıklaştırır, korku ve cesaretsizliği getirir, düşünememeye iter, kurtuluş arayışı için koşuşturmaya zorlar, insanı yakınlarından yoksun bırakır, solucanlar gibi yerlerde süründürür. Bir de insanı taş gibi hareketsiz kılan ve üzen, ağlamaklı, miskin, acınası kılan bir umutsuzluk vardır. Komüncülerin umutsuzluğu ise eyleme geçiren ve gururlandıran türdendi. Bu umutsuzluk kahramanlar yaratıyordu. O andan itibaren ölüm artık korkutmuyordu onları. Eğer Komüncü olarak yaşamak olanaksızsa, geriye dövüşerek ölmek kalıyordu.</p>

  <p class="normal">Parisli proleterler eşsiz mücadelecilikleriyle yaşayıp bu mücadele uğruna saygı uyandıracak kadar özveriyle ölebilmeyi sanat haline getirmişlerdi. Seksen yıl boyunca devrim barikatlarında defalarca çarpışmışlardı. Onların özgürlük için inatçı mücadelelerini içeren çok değerli efsaneler kuşaktan kuşağa aktarılmıştı. Komüncülerin babaları ve dedeleri ölüme aldırmaksızın anavatan topraklarını kendi kanlarıyla sulamışlardı. Ölmüşler ama yenilmemişlerdi. Onların öcünü almak için yeni militan orduları savaşa kalkışmışlardı. Düşünceleri uğruna ölmeye hazır olanların gücünü anlatabilmek mümkün değildir. Onlar yenilgi nedir bilmezler. Düşünceden ödün verme, ihanet ve alçaklığın pek çok türü yokoluş karşısındaki korkudan doğmuştur. Komüncüler tüm bunlardan uzaktılar.</p>

  <p class="normal">Catherine, Wròblewski’nin komuta ettiği ve güney cephesine konuşlanmış olan ikinci orduya bağlı 101. taburun hastabakıcısıydı. Altın saçlı terzi, Vareni caddesindeki dikiş atölyesinden ayrılıp kendini Komün davasına adadığından bu yana onun karakteri belirgin şekilde değişmişti. İnsanlardan ürkmüyor ve içine kapanmıyordu artık. Yapmacık dışa dönük tavırlarıyla sıkılganlığını gizlemeye çalışıyor, fakat tanımadığı biri kendisine baktığında yanaklarının kızarmasına engel olamıyordu. Catherine, Walery Wròblewski’yi seviyordu. Yaralılara sargı yaptığı sırada, Wròblewski nin hastaneyi denetlemeye geldiğini görür görmez, küçük bir kız gibi tepeden tırnağa kızarıyor ve hemen onu karşılamaya koşuyordu.</p>

  <p class="normal">Komün’ün en iyi, çalışkan ve sadık subaylarından biri olan Wròblewski, askeri bilgi bakımından Petersburg Askeri Lisesi’nde, ardından askeri okulda okumuş, oradan da parlak bir başarıyla bitirdiği Genelkurmay Akademisi’ne mülazım subay olarak gönderilmiş yurttaşı, ordu komutanı Yaroslov Dombrovski’den sonra geliyordu. Dombrovski Paris Komünü’ne katılan birkaç yüz Polonyalı arasında en önde gelen üst düzey komutandı.</p>

  <p class="normal">Dombrovski ve Wròblewski’nin Proleter Paris’in savunucuları saflarına katılması, onların yurttaşları üzerinde büyük bir etki yapmıştı. Özellikle Uluslararası İşçiler Birliği’nin Paris kanadına yakın olan ‘Demokratik Birlik’ten ve Polonya sol illegal Askeri Grubu olan ‘Askeri Komplo Birliği’nden altı yüz civarında Polonyalı sürgün Komüncülere katıldı. Walery Wròblewski kendisine bağlı az sayıda silahlı kuvvetlerle birlikte kahramanca yararlığıyla üne kavuştu. Korkusuzluğu ve çabalarıyla askerlerini esinlendirmeyi ve onlara örnek olmayı başardı. Tehlike anlarında onun kendisine hakim oluşu, yaratıcı zekası ve dayanıklılığı çevresinde hipnotizma etkisi yapıyor ve onlara kendine güven, cesaret aşılıyordu.</p>

  <p class="normal">Wròblewski generalliğe terfi ettiğinde bu yüksek makama uygun maaşı kesinlikle reddetti ve yalnızca bir at aldı. Çocukluğundan beri çok iyi bir biniciydi.</p>

  <p class="normal">“General’in yeri, askerinin yanıdır,” diyen Wròblevski, bir asker gibi yaşıyordu. Parisli emekçilerin federeciler olarak adlandırdığı ulusal orducular Polonyalı devrimcinin bu özelliklerine büyük bir saygı gösteriyorlardı. Onların içtenlikle sevdiği bir insandı ve onlar üzerinde büyük bir etkisi vardı.</p>

  <p class="normal">Wròblewski’nin 101. taburu korkusuzluğu ve savaş yeteneğiyle ünlenmişti. Taburun kurulduğu ilk günden itibaren Catherine Stock, hastabakıcı ve asker olarak orada çalışıyordu. Aralıksız hareket halinde olduğundan yıpranmış askeri üniforması içinde güçlükle tanınıyordu. Babasının kaputunu giymiş ergen yaşta bir çocuk gibi görünüyordu. Örmekle uğraşmamak için saçlarını kısa kestirmişti. Deniz kumu rengi saçlarının bukleleri yana yatık gri şapkasının altından omuzlarına düşüyordu.</p>

  <p class="normal">Oldukça sıcak ve etrafa hoş kokuların yayıldığı mayıs günlerinden birinde Versailles’lılar Vanv cephesini yarmayı başararak Vanv’a girdiler. Gece geç saatlerde Wròblewski takviye güçlerle birlikte 101. tabura geldi. Onun komutasındaki askerler göğüs göğüse çarpışmalar sonucu Versailles’lıları Vanv’dan çıkarttılar. Çarpışmalarda Catherine hafif yaralanmıştı ve birlikten ayrılmayı kesinlikle reddediyordu. Kimse onu bu denli öfkeli görmemişti.</p>

  <p class="normal">“Şu akıllılara bakın, beni taburdan kovuyorlar. Benimki gibi bir sıyrık yüzünden herkes cepheyi terk etseydi, Thiers Paris’i çoktan ele geçirmişti. Eğer erkekleri çocuk doğurmaya zorlasalardı, acı ve kan kaybının ne demek olduğunu bilirlerdi o zaman.”</p>

  <p class="normal">“Ama bunu henüz sen de bilmiyorsun.”</p>

  <p class="normal">“O ne demek, ben kadın değil miyim, evcilik oynamadım mı, çocuk bakmadım mı?”</p>

  <p class="normal">Birden Catherine boğazının düğümlendiğini ve heyecandan içinin eridiğini hissetti. Daha görmeksizin Wròblewski’nin yaklaşmakta olduğu içine doğmuştu. Wròblewski attan indi ve yumuşak otlar üzerinde ağır ağır yürüyerek genç kızla üç subay arasındaki kavganın olduğu karargâh kapısına geldi. Bu sırada yalnızca Catherine’in sesi geliyordu.</p>

  <p class="normal">“Evet, ‘bir kadın tek bir sözle üç erkeği öldürebilir,’ derken Balzac’ın haklı olduğu açık,” diyordu Wròblewski şaşkına dönmüş yoldaşlarını ve öfkeden kudurmuş kolu sargılı hastabakıcıyı neşeyle süzerken. “Sahi, ne oluyor burada?”</p>

  <p class="normal">“Komutanım, sağ olduğum sürece beni 101. taburdan hiçbir yere göndermemelerini emretmenizi rica ediyorum. Üstelik, ne olursa olsun, ben cepheyi terk etmem.”</p>

  <p class="normal">“Oo, ama siz yaralı değil misiniz?”</p>

  <p class="normal">“Bu önemsiz, sağ elim, ayaklarım, gövdem tamamen sağlam, şimdilik askerlere yemek hazırlayabilirim.”</p>

  <p class="normal">“Ancak...”</p>

  <p class="normal">Fakat Catherine Wròblewski’nin konuşmasını sürdürmesine fırsat vermiyordu.</p>

  <p class="normal">“Hiçbir yere, anlıyor musunuz, hiçbir yere gitmem...”</p>

  <p class="normal">Genç kız bir ara duraksadı, fakat komutan onun “Siz neredeyseniz, ben de oradayım,” diye fısıldadığını duymuştu sanki.</p>

  <p class="normal">“Vazgeçtim. Bugüne kadar kadınlarla savaşmadım, belki bundan sonra da istemem. Peki öyleyse, yaranız iyileşinceye kadar tabur levazım görevlisine yardım edin.”</p>

  <p class="normal">Alacakaranlıkta Wròblewski saman ahırında, orada buğday çuvallarını kontrol eden Catherine’i arıyordu. Genç kız onun gelmesine hiç de şaşırmamıştı.</p>

  <p class="normal">“Size kısa bir süre için gramer dersleri verdiğimde karakterinizi anladığımı düşünmüştüm,” dedi kıza Walery, yumuşak bir ses tonuyla. “Fakat yanılmışım. Gerçeği söylemek gerekirse sizin gibi sessiz bir kızın disipline neden uymadığını tahmin etmekte güçlük çekiyorum. Ben sizi, bir skandaldan kaçınmak için bıraktım. Orduda kadın her zaman gereksizdir. Savaşta ne olacağını önceden kestirmek güçtür, bu nedenle ruhsal güç ve netlik gerekir, siz bunu hiç de anlamadınız.”</p>

  <p class="normal">“O la la, size göre ben çıtkırıldım bir hanımefendi miyim? Bu taburda böyle bir şeye katlanabilir miydiniz? Düşünün, kaç askeri kurşunların altından aldım, ne kadar yarayı sardım. Çok şeyi öğrendiniz, ama en önemli olanı anlayamadınız.”</p>

  <p class="normal">“Neyi?”</p>

  <p class="normal">“Aşkı.”</p>

  <p class="normal">“Sus, Catherine. Zamanı değil. Tüm bunları zaferden sonra bulacaksınız.”</p>

  <p class="normal">“Fakat gönül zaman ve mekan tanımıyor, o sizi seviyor.”</p>

  <p class="normal">“Canım, beklemek zorundayız,” diye direndi Wròblewski şaşkınlıkla.</p>

  <p class="normal">“Hayır, hayır, aşk engel değildir. Tersine, mutlu insanlar, yeryüzünün en iyi ve cesur insanlarıdır.”</p>

  <p class="normal">Akşam olmuştu, Wròblewski ise diken gibi ot yığını üzerinde, yanında uzanmış olan Catherine’in altın sarısı saçlarını okşuyordu.</p>

  <p class="normal">“Burada her şey ne kadar biçimsiz. Ben seninle ağır ağır yürüyebileceğimiz bir gölün kenarında, çiçeklerle kaplı bir koruda olmak isterdim.”</p>

  <p class="normal">“Bizim mutlu olduğumuz her yer güzeldir. Burası harika, çünkü biz birbirimizi seviyoruz,” dedi Catherine, belli belirsiz bir sesle. “Çatı aralığından kara bulutlar görünüyor. Gökyüzünden daha yüce bir şey yok. Ölürken son bakışımı gökyüzüne ayıracağım. Söyle bana, Walery, ölüm nedir ki? Acaba bizim ölümümüzden sonra her şey yine aynı olacak da yalnızca biz mi olmayacağız? Ben olmayacağım. Konuşuyorum, ama söylenen sözlerin anlamını anlamıyorum. Ben nasıl olamam? Jean’la benim anne-babamız vardı. Onlar gittiler. Yoklar artık.”</p>

  <p class="normal">“Bunu düşünme. Ölüm düşüncesi zayıf düşürüp gevşetiyor insanı; bu söylediklerin de o düşüncenin başlangıcı. Hüzün veren düşünceleri at kafandan. Biz seninle yaşamalı ve Komün’ün zaferini görmeliyiz. Mutluyuz. Eski bir şairin şu dizelerini anımsayalım: ‘Parlasın meşaleler, / Mutluluk yolundayız. Haykırın!’”</p>

  <p class="normal">“Evet, ben seninle mutluyum, Walery!”</p>

  <p class="normal">Mayıs ayı ortalarına doğru Paris çevresindeki savunma cephelerinde durum oldukça kötüleşmişti. Liza ve Anna Jaklard hiç ayrılmıyorlardı. Gecelerini ve gündüzlerini sayıları her saat artan yaralılara kurşun yağmuru altında pansuman yaptıkları hastanelerde geçiriyorlardı.</p>

  <p class="normal">Bu sırada yaşam riskini de göze alarak Anna Vasiliyevna’nın kocasıyla birlikte kız kardeşi Sofya Kovalevskaya da gelmişti. Pansuman odasında karşılaştılar. Binanın üzerinde mermiler vızır vızırdı, durmak bilmeyen gürültüler insanların seslerini bastırıyordu.</p>

  <p class="normal">“Sargı sarmama yardım et,” dedi Anna, sanki Sofya’nın gelmesine hiç şaşırmamış gibi. Böyle günlerde hiçbir şey şaşkınlık yaratmaz, imkansız dedikleriniz mümkün olur.</p>

  <p class="normal">Bir süre sonra kız kardeşler beyaz önlükler içinde ağır bir yaralıya pansuman yaparken fısıltıyla konuşuyorlardı. Jaklard’ın karısı kız kardeşinin kuşatılmış şehirden birlikte kaçma ricasını sertçe reddetti. Hiçbir sonuç alamadıkları için endişelenmiş olan Kovalevskaya’lar Berlin’e gittiler.</p>

  <p class="normal">Liza Krasotski ordu komutanı Yaroslav Dombrovski’den hemen hemen hiç ayrılmayan kocasıyla ender olarak görüşüyordu. Az rastlanır ruhsal güzelliği yüzüne yansımış şövalye tavırlı bu Polonyalı’ya yürekten bağlanmamak elde değildi. Dombrovski her yönüyle çekiciydi. Düşünürlere özgü alnı, esin dolu bir şairi andırır gözleri, ince sakalı ve bıyıklarıyla ön plana çıkan ince yüz hatları rönesans çağının büyük düşünürleri ve yazarlarının tiplerini çağrıştırıyordu.</p>

  <p class="normal">‘Kanlı hafta’ günlerinde General Dombrovski kurşun yağmuru altında barikatları at sırtında geçiyordu. Onun korkusuzluğunda umutsuzluk gizliydi. Yenilgiyle karşılaşmadan ölümü arıyordu.</p>

  <p class="normal">Barikatlardan birinde ulusal ordu askeri kıyafeti içinde Louise Michel’i gördü. Bu olağanüstü kızdaki cesareti ve kendine olan hakimiyeti hiçbir şey elinden alamazdı. Çok benzediği Jeanne d’Arc gibi o da tehlikeyi ve kavgayı seviyordu. Ölüm her tarafta kol geziyordu. Tüfeğine sakince yaslanmış Louise ise diğer barikattan gelmiş olan kız arkadaşına sıcak kahve ikram etmişti; bir yandan da neşeyle şakalaşıyorlardı. Dombrovski’yi görür görmez ona selam verecekti, fakat sözleri ağzında kaldı. Başkomutanın yüzü taşıdığı acı ifadeyle kararmıştı.</p>

  <p class="normal">“Vuruldum,” dedi komutan. Ölümcül bir yara almıştı.</p>

  <p class="normal">“Hayır!” diye inanmamışlıkla bağırdı ona Komüncü. “Hayır!”</p>

  <p class="normal">Dombrovski eğildi, ona elini uzattı ve “Yalnızca cumhuriyetin kurtuluşunu düşünün,” diye fısıldadı silah arkadaşlarına, ve sonsuza dek gözlerini kapadı.</p>

  <p class="normal">Dombrovski’nin ölüm haberi Paris’e yayılır yayılmaz Montmartre’deki toplar sustu. Topçular ve diğer savaşçılar sevgili komutanlarıyla vedalaşmak için görev yerlerini terk etmişlerdi. Komün’ün bu kahramanının naaşını, genelde Komün’ün oturumlarını yaptığı ve tek kusuru olağanüstü cesareti olan muhteşem başkomutanın defalarca ateşli ve ikna edici konuşmalar yaptığı belediye binasının o mavi damasko kaplı odasına getirdiler. Polonyalı Dombrovski anayurdundan uzakta ilk proletarya devrimi uğruna yaşamını vermişti. Dostu Wròblewski gibi o da kendisini tüm dünya emekçilerinin kardeşi ve savunucusu görüyordu.</p>

  <p class="normal">Dombrovski’nin kızıl bayrağa sarılı naaşını gece meşale ışığı altında, top arabasıyla Pèré-Lachaise mezarlığına götürüyorlardı. Bastille meydanında ulusal ordu askerleri cenaze alayını durdurdular. Ölen kahramanı Temmuz Kolonları’nın dibine koydular ve yürüyüş kolunun çaldığı trampetler eşliğinde generallerinin heybetli alnını dikkatle öperek veda ettiler. İçlerinden hiçbiri gözyaşlarını gizlemiyordu.</p>

  <p class="normal">Dombrovski’nin ölümü onu oğlu gibi seven yaşlı isyancı Sigizmund Krasotski’yi derinden sarsmıştı. Liza hastanede o denli meşguldü ki bu büyük acıyı kocasıyla paylaşamadı.</p>

  <p class="normal">Yine aynı saatlerde, değişik caddelerden onlarca cenaze arabası mezarlığa doğru geliyordu. Arabalarda kızıl bayrak ve yas simgesi siyah şeritlerden başka hiçbir süsleme yoktu. Yas pazubantları takan trampetçiler cenaze marşı çalarak önde gidiyorlardı. Arkada ise ölen Komün savunucularının ait olduğu alayın marşı çalıyordu. Ulusal Ordu askerleri tüfeklerinin namlularını yere dikerek yoldaşlarını uğurluyorlardı. Sert hatlı yüzleri ve kıyafetleri barut yanığıyla doluydu, sargılar ise onların taze yaralarının kanıtıydı. Cenaze arabalarının ardından dullar, yetimler, dostlar, Komün temsilcileri ve bölgenin işçi delegeleri ağır adımlarla yürüyorlardı. Tüm bu insanlar devrimin yaşam mücadelesi değil, ölüm mücadelesi anlamına geldiğini daha çocukluklarından bu yana biliyorlardı.</p>

  <p class="normal">Yine kendileri gibi yoksul olan dedeleri ilk devrim yıllarında, babaları ve anneleri ise 1830 ve 1848 yıllarında çarpışarak ölmüşlerdi. Ve şimdiki savaşçıların çoğu, Paris’in kaldırımlarında Haziran Barikatları savaşçılarının kanlarının aktığı günlerde doğmuşlardı.</p>

  <p class="normal">Paris’in taşları. Bu taşlar Komün çilekeşlerinin son nefeslerinin tanığıydı, onların kanlarını emdiler ve onlara destek oldular, yatak oldular. Bu sessiz ve soğuk taşlar, ölümün acısını azaltan dayanılmaz gaddarlığın tanıkları oldular. Renksiz ve sessiz duvarlar, taş ocakları, Seine nehrinin kıyıları, bulvar ve caddelerin duvarları, kendileri gibi bahtsızlara acıma ve sevgiyle dolu meçhul kahramanların kanlarıyla yoğrulmuş iç karartıcı devrim anıtları. Bu, Komüncü’nün son ‘kanlı haftası’ydı.</p>

  <p class="ortayazi">***</p>

  <p class="normal">Fransa-Prusya Savaşı’na kadar Lafargue karısı ve yeni doğmuş oğlu Etienne’le birlikte Paris’te, Cherchemidi sokağındaki mütevazı bir dairede yaşıyordu. Marx’ın damadı ve kızı Fransa’da Marksizm düşüncesinin yoğun propagandasını yapıyorlardı.</p>

  <p class="normal">Zayıf, kır saçlı, hatları ince fakat sert, çilekeş görünümlü bir ihtiyar, Laferge’ların üst kattaki dairesine varmak üzere dik merdivenleri derin derin soluyarak çıkmaktaydı. Avurtları çökmüş, bakışları delici, yaşamının büyük bölümünün geçtiği saray hapishanelerinin taş kütlesi gibi sert bu adam, Fransız devrimcilerinin pek çok kuşağının sevgilisi, büyük hümanist Auguste Blanqui idi.</p>

  <p class="normal">Acılar ve işkenceler bu emektar büyük devrimcinin iradesini kırmamış, ondaki nihai zafere olan inancı yok etmemişti. Sanki hayatı boyunca ihtiyatlı olmak gibi bir şeyi ne görmüş, ne duymuştu. Olağanüstü cesareti ve taşkınlıkları bazen onun dikkatsizce davranmasına neden oluyor ve başarısızlığa götürüyordu. Onlarca yıl hapiste sabırla özgürlüğü bekleyen Blanqui sağduyusunun, stratejik hesaplılığına hiç de uymayan bir tarzda, düşmanları olan Fransız burjuvazisi ve hükümetiyle zamansız kapışmalara girmekten kaçınamamıştı. Onun komplo ve ayaklanmalarda uğradığı yenilgiler birbirini izliyordu. Ve o hep çılgınlık derecesinde cesur, fanatizm derecesinde çelik iradeli ve kendisinden geçercesine özverili olarak kaldı. Devrim mücadelesi onun felaketi olmuştu. Tüm yaşamı boyunca yalnızca tiranlığa karşı değil, gelişmenin nesnel yasalarına karşı da başkaldırıyor, emekçilerin zaferinin belirleyicisi değil, öncüsü olarak doğmuş olmayı kabullenmek istemiyordu. Ve hapishanelerin taş duvarları ve demir kapıları uzun yıllar sürecek şekilde bu inatçı ve savaşçı insanın üzerine kapanıyordu.</p>

  <p class="normal">Marx’ın, Fransız emekçilerinin beyni ve yüreği olarak nitelendirdiği, taraftarlarının ise devrimci proletarya partisi olarak gördükleri, dayanılmaz işkencelerden geçtiği halde ruhu genç kalmış bu devrimciye Lafargue derin bir saygı duyuyordu.</p>

  <p class="normal">Blanqui, Uluslararası İşçiler Birliği’nin düşüncelerini paylaşmakla birlikte proletarya diktatörlüğü düşüncesini ve sınıf savaşlarının önemini doğru kavramaktan uzaktı ve toplumsal olguların bilimsel materyalizm ve diyalektikle açıklanmasını kabul etmiyordu.</p>

  <p class="normal">“Blanqui,” diyordu Engels, “özünde siyasal devrimci; ama o yalnızca duygularıyla, çektiği çilelerden dolayı halka acımasıyla bir sosyalist, fakat ne sosyalizm teorisi, ne de yeniden toplumsal yapılanma için belirli pratik önerileri var.”</p>

  <p class="normal">Bununla birlikte, Engels, Blanqui’yi Fransa’daki devrimci harekete önderlik etme yeteneğindeki tek insan olarak görüyordu. Bu bileği bükülmez, dürüst, büyük savaşçının yüreği tüm yoksullara, hor görülenlere ve mutsuzlara adanmıştı.</p>

  <p class="normal">Lafargue, Auguste Blanqui’ye okuması için Marx’ın ‘Felsefenin Sefaleti’ adlı yapıtını vermişti. Bu kurt devrimci ebedi düşmanı olan Proudhon’u yerden yere vuran bu yapıta hayran kalmıştı. Fakat Marksizm’in taktiklerini hiçbir zaman anlamadı ve hep ateşli bir komplocu olarak kaldı.</p>

  <p class="normal">Proudhon’culardan farklı olarak Blanqui’ciler komünizmin sarsılmaz taraftarlarıydılar. Fakat bu düşünceleri savunurken onlar emekçilere, burjuvaziye karşı zaferi getirecek olan sosyalist düzenin özelliklerini ve ekonomik koşulları net olarak kavrayamıyorlardı. Onlar, insanların düşüncelerinin, bilincinin, iradesi ve cesaretinin toplumsal mücadelede belirleyici bir güç olduğunu savunuyorlardı.</p>

  <p class="normal">“Eylül burjuva devriminden sonra Auguste Blanqui, Thiers’in başkanlık ettiği ulusal ihanet hükümetini devirmek için Parisli proleterleri iki kez ayaklandırmıştı. Blanqui’ciler bozguna uğramışlar, onların altmış beş yaşındaki önderleri tutuklanmış ve Paris’ten uzaktaki Belle-Ille hapishanesine atılmıştı.</p>

  <p class="normal">Komün Blanqui’yi hapisten kurtarmaya çabalıyor ve Versailles’lılara onu tutuklu olan başpiskoposlarla değişmeyi öneriyordu. Fakat Thiers görüşmeye yanaşmıyordu. Bu ruhsuz, basiretten yoksun politikacı, serbest bırakılan Blanqui’nin Komün’e yardıma gönderilmiş bir kolorduya eşdeğerde olduğu yanıtını verdi.</p>

  <p class="normal">Blanqui sekiz yıl daha hapiste yattı. Uğruna çoğu silah arkadaşı ve taraftarının yaşamını verdiği ve gözleri kamaştıracak kadar parlayıp trajik bir şekilde sönen Paris Komünü’nü bir türlü göremedi.</p>

  <p class="normal">1870 yılı Eylül ayında Lafarque’lar Paris’i terk ederek Bordoeaux’daki akrabalarının yanına geçtiler. Bordo Fransa’nın en önemli sanayi ve ticaret merkezlerinden birisi olmasına karşın Enternasyonal yerel şubesinin etkisi neredeyse yok gibiydi.</p>

  <p class="normal">Paul Lafargue derhal Bordoeaux’lu emekçiler arasında çalışmaya koyuldu. Uluslararası İşçiler Birliği’nin dünya görüşünü tanıtan bir gazete kurdu. Paris Komünü’nün ilanından sonra önemli ölçüde yenilenen Enternasyonal’in Bordo şubesi başkent işçilerini desteklemek ve onlara acil yardım yapmaktan yana tavır koydu.</p>

  <p class="normal">Nisan ayında Paul Lafargue Paris’e geldi ve Komün’ün temsilcileriyle görüştü. Fransa’nın güneydoğusunda ayaklanma başlatması ve böylece çarpışan Parislileri desteklemesi gerekiyordu. Lafargue Bordoeaux’ya döndü. Fakat kendisi ve yoldaşlarının kalkıştığı devrimci çıkış bastırıldı. Yenilgiye rağmen, bu çıkış kentin emekçi halkının Komün’ün ideallerine sempati beslemesini sağladı.</p>

  <p class="normal">Laura Komüncülere acıyordu. Eğer küçük, hasta çocukları olmasaydı, Paris’e atardı kendisini.</p>

  <p class="normal">“Buradaki tarlalarda atış talimleri yapıyorum,” diye yazıyordu. “Çünkü bir süre önceki çatışmalarda kadınların nasıl çarpıştığını ve daha neler olabileceğini kimsenin bilmediğini gördüm.”</p>

  <p class="normal">Mayıs’ta Lafargue’lara Londra’dan Jennychen ve on altı yaşındaki Eleanor geldi. Onlar hemen Bordoeaux’dan Paris’e gitmek niyetindeydiler. Fakat, Komün son günlerini yaşıyordu.</p>

  <p class="ortayazi">***</p>

  <p class="normal">Blanche meydanında Louise Michel ve Dmitriyeva komutasında, bundan önce de Batinol’de çarpışan Kadınlar Taburu bir cesaret harikası yaratıyordu. Artık mevzileri korumak olanaksız hale geldiğinde, tabur birkaç yüz metre geriye, Pigal meydanına çekildi ve düşmanla yeniden çarpışmaya başladı, böylece de bu ölümcül savaşa yeni ivmeler kazandırmak ve bir sonraki mevziye geçmek için barikattan barikata geçiyordu.</p>

  <p class="normal">Versailles’lıların açtıkları gediklere rağmen, Wròblewski ordusu yine eskisi gibi dirençli bir savunma sergiliyordu. Fakat güçler arasında o denli eşitsizlik vardı ki o büyük cesaret dahi zafer kazanmaya yetmiyordu.</p>

  <p class="normal">Montmartre’ın düşmesinden sonra, arkadaşı Dombrovski’nin öldüğü gün Wròblewski, serinkanlılığını kaybetmemişti, birliklerin komutanlarıyla, komuta ettikleri bölgenin savunma taktiklerini tartışıp belirlemek için kendi karargâhında bir toplantı yapmıştı. İtalyan bölgesi ve onunla sınırı olan bulvarlara takviyeler yapmış ve yedek kuvvetleri Jeanne d’Arc meydanına ve Tersi’ye göndermişti. Wròblewski’nin komutası altında 3 Nisan’dan bu yana çarpışan ve bir kez olsun dinlenmemiş olan efsanevi 101. taburla beraber birkaç tabur daha vardı. 101. taburun topları gece gündüz susmuyordu. Catherine sürekli hareket halinde olan, mevzilerden açık araziye yerleşen, köylerden başkent sokaklarına hareket eden bu yenilmez askeri birlikteki yerini koruyordu.</p>

  <p class="normal">Paris’in on üçüncü bölgesindeki ve yoksul Muffetar mahallesindeki proleterlerden kurulu bu kahraman tabur 10 kez düşmanları bozguna uğratmış ve düşman silahlarını ele geçirmişti. Barut kokan, lime lime ve toz içindeki elbiseleri, postalları ile kurşunla delik deşik olmuş sancakların altındaki sert mizaçlı federaller unutulmaz izlenimler yaratmışlardı. Onların uzun süreli uykusuzluk ve yorgunluktan yanan gözleri “Ya zafer, ya ölüm!” diyordu adeta.</p>

  <p class="normal">Gece saat 24’te Versailles’lılar, saldırıyı beklemeden karşı saldırıya geçen Komüncülerin mevzilerinin oldukça yakınlarına sokulmuşlardı. Federaller düşmanı dört kez mevzilerinden uzaklaştırdılar.</p>

  <p class="normal">Thiers’in askerlerinin saldırısı Seine nehri boyunca genişlemişti. Wròblewski bataryaları Austerlich köprüsü ve Jeanne d’Arc meydanına yerleştirdi. Ve buradan Versailles’lıları yaylım ateşine tutuyordu. Birkaç bin Komüncü onun komutasında otuz altı saat boyunca, zaman zaman saldırıya da geçerek, düşman kolordusunun ataklarını püskürtmüşlerdi. Yorgunluk ve korku nedir bilmeyen Catherine kurşun yağmuru altında yaralıların yardımına koşmuş, onları umutlandırmış, avutmuştu. Bu cesur Komüncü top gürültülerine öyle alışmıştı ki top sesleri ona kıyıya vuran dalgaların şıpırtısı gibi geliyordu. Walery’nin çok yakınında olduğunu bilmesi, ona kendine güven duygusu aşılıyordu. Bu korkunç günlerde bile Catherine alabildiğine mutluydu. Batıl inançlara dayanan korkularla herhangi bir dilekte bulunmamaya ve başarılara gölge düşürmemeye çalışıyor; onu ve Wròblewski’yi yalnızca iyi şeylerin beklediğine inanıyordu.</p>

  <p class="normal">Catherine’in göğsüne bir kurşun saplandı, yere düşerken kıvılcım saçan, parlak gökyüzünü gördü. Kör edici ışığa dayanamayan gözleri kapandı. Son nefesini vermeden önce “işte ölüm!” diye geçirdi içinden. Catherine küçük bir tepede sanki kızıl bir bayrak üzerinde yatıyordu. Bu, onun kalbinden akan kandı.</p>

  <p class="normal">Genç tabur hastabakıcısının öldüğünü öğrenen Wròblewski, atını onun kurşuna yakalandığı yere sürdü. Attan indi ve yeni yetme bir kıza benzeyen Catherine’in üzerine eğildi. Kısa kesilmiş, kehribar sarısı, gür saçları sanki güneşin tüm ışınlarını emmiş gibi daha da parlak görünüyordu. Taş kesilmiş beyaz yüzünde hiçbir acı ve hüzün izi yoktu. Tersine tam bir doygunluk, rahatlama ifadesi vardı. Bu, artık başka bir Catherine’di. Wròblewski sevgilisinin hediyesi olan keten mendili çıkardı, soğumuş kanının aktığı yere daldırdı, bir sargıya sardı ve çantasına koydu. Dizleri üzerine çökerek Catherine’in alnını ve sıkıca kapalı dudaklarını öptü. Onu yitirmenin acısı öyle şiddetliydi ki, haykırmamak için kendini zor tuttu.</p>

  <p class="normal">Müthiş savaş giderek şiddetleniyordu.</p>

  <p class="ortayazi">***</p>

  <p class="normal">Komün’ün belediye binasındaki oturumunda Stock Komün savcısının yardımcılarından biriyle tanıştı. Bu tarihsel günlerde ünlü olan Teophile Ferré darmadağınık kuzguni gür saçları, hareketli ince çıkıntılarıyla kocaman bir burnu ve aşağıya bakan geniş kaşlarının belirgin bir şekilde ortaya çıkardığı olgun yüzünü gölgeleyen sakalları olan, kısa boylu biriydi. Parlak siyah gözleri, yaylı gözlüğünün altından çevresine merakla, biraz da güvensizce bakıyordu. Yirmi altı yaşındaydı, ama çok daha yaşlı gösteriyordu ve onda güçlü bir irade ve ölçülü bir duygululuk gözleniyordu.</p>

  <p class="normal">Ferré zaptedilmez bir Blanqui taraftarı ve Komün üyeleri arasında en ateşli konuşmacıydı. Paris, onun son yüzyılın devrimine yeniden can veren konuşmalarını çoktandır biliyor ve saygı duyuyordu. Marat ve Babeuf, Leba, Boden ve nihayet ünlü sürgün Blanqui halka Ferré’nin ağzıyla sesleniyorlardı. O çileciliği ve devrime fanatizm ölçüsünde bağlılığıyla tanınıyordu. Dürüst olmayanlar, dürüstlüğün ve düşüncelerine büyük bir özveriyle bağlılığın simgesi olan Ferré’den korkuyorlardı. Onun için iktidar hiçbir zaman hedefin kendisi değil, güçlü bir araçtı. Karşıdevrimle ısrarla mücadele ediyor, fakat Komün’ün diğer üyeleri gibi karşıdevrimin gücünü küçümsediğinden bu mücadeleci yeterince sert değildi ve o da sık sık hoşgörü ve saflık sergiliyordu.</p>

  <p class="normal">Emekçilerin zaferinin ilk gününden başlayarak ispiyonculuk, ihanet, entrika ve sabotaj ağı Fransa’nın başkentini kuşatmıştı. Bunların yalnızca bir kısmını açığa çıkarıp önlemek mümkün olmuştu. Paris telgraf idaresi kasıtlı olarak yalan haberler yayıyordu; Ulusal Ordu’nun bazı subayları Thiers tarafından satın alınmışlar ve onun direktiflerine göre hareket ediyorlardı. Versailles’ın satın aldığı kişiler, Komüncüler arasında askeri konuları bilenlerin az olmasından yararlanarak önemli komuta görevlerine gelmişlerdi.</p>

  <p class="normal">Stock’un da davet edildiği belediye binasındaki toplantıda Ferré bir karşıdevrim komplosunun ortaya çıkarıldığını açıklamaktaydı:</p>

  <p class="normal">“Düşmanlar bize Bartholemeus gecesi hazırladılar,” diyordu. “Bizim mevzilerimizden gizlice Federallerin üniforması içinde Versailles askerlerini Paris’e geçirmeyi ve Komüncülere yönelik bir katliam başlatmayı planlamışlar. Birbirlerini tanıyabilmek için komplocular kollarına renkli pazubantlar takmayı kararlaştırmışlar.”</p>

  <p class="normal">“Thiers’in çakallarına af yok! Fener direklerine asalım,” diye haykırıyordu şaşkına dönmüş dinleyiciler, “fener direklerine!”</p>

  <p class="normal">Ferré, ateş saçan öfkeli gözleriyle salonda bulunanları gözden geçirip alnına düşmüş siyah saçlarını geriye atarak konuşmasını sürdürdü:</p>

  <p class="normal">“Kötü olan canavar düşmanlarımızın kahpeliği ve saldırıları değil sadece. Biz buna her zaman hazırız. Kötü olan şu ki güvenlik komisyonunun hazırlanan saldırıya ilişkin hiçbir şey bilmemesi. Bu katliamı ancak bir rastlantı önlemiştir. Kendisini işçilerin öz yönetimi taraftarı olarak tanıtan bir küçük esnaf, bir hizmetçiye üç renkli işaret pazubantları sipariş ediyor, işi Komün için yaptığından emin olan hizmetçi de paranın peşin ödenmesini rica etmek için belediyeye geliyor. Entrika yumağı çözüldü, karşıdevrimciler ortaya çıkarıldı ve tutuklandı.”</p>

  <p class="normal">Oturuma verilen arada Stock, Ferré ile söyleşiye başladı.</p>

  <p class="normal">“Bu komplocu esnafın adını bana söylemeyecek misiniz?” diye sordu laf arasında.</p>

  <p class="normal">“Neden söylemeyelim ki, bu artık bir giz değil: Lanye,” deyince Stok hayrete düştü.</p>

  <p class="normal">“Onu tanıyorum. Her zaman herkesten fazla bağırırdı. ‘Yaşasın toplumsal cumhuriyet, yaşasın Komün!’ diye yırtınırdı.”</p>

  <p class="normal">“Uyanık olun! Doğamız gereği, biz sosyalistler hümanistiz, fakat bazen katı ve sert olmak, bu tüyler ürpertici gaddarlığın önüne geçmemizi sağlayabilir. Thiers tutsak Komüncülere karşı vahşetiyle bizi, tüm tutuklu başpiskoposlar ve diğer ispiyoncuları cezalandırmaya zorlamak istiyor. Biliyor musunuz, neden? Bizim öldürdüğümüz her alçağa ve herkesçe bilinen devrim düşmanına karşılık Komün’ün hiçbir suçu olmayan on binlerce savunucusunu yok etmek için. Bu iki ayaklı canavar 1848 yılı Haziran ayında akan kanları yeterli görmüyor. O tüm Parisli emekçileri tek tek öldürmek ve böylelikle bizim düşüncelerimizi kanla boğmak istiyor; bunu da gizlemiyor. Kör o, acı çeken devrimcilerin kanının etkili bir şerbet olduğunu bilmiyor. Kanların aktığı her yerde yeni bir kahramanlar kuşağı büyür ve Komün’ün zaferi er ya da geç kaçınılmazdır.</p>

  <p class="normal">“Buna ben de eminim,” dedi Stock Ferré’nin sözlerinin yüreğinin çarpıntısını hızlandırdığını hissederek.</p>

  <p class="normal">“Seninle bizim o zamana kadar yaşayıp yaşamayacağımız önemli değil, önemli olan zaferdir.”</p>

  <p class="normal">Eve döndüğünde Stock, devrime bağlı bir insan olarak kabul ettiği Lanye’yi yeniden anımsadı. Karakterinin bu yanı hoşnutsuzluk ve can sıkıntısı yaratmıştı makinistte. İnsanlar hakkında sık sık yanılıyordu, artık tanımalıydı onları. Güç yaşamına, hapis yatmışlığına rağmen, insan bilimini bir türlü kavrayamamıştı.</p>

  <p class="normal">Stock genellikle kendini başka insanların yerine koyarak, nasıl davrandığını hissedebilmek için onları kendi ölçülerine göre değerlendiriyordu.</p>

  <p class="normal">Jeannette kocasına göre daha basiretliydi ve bu nedenle genelde insanlar hakkında, yürekte bir yarayla sonuçlanan düş kırıklığına pek ender uğrardı.</p>

  <p class="normal">“Kuşlara bak,” diyordu Jean’a hoşgörülü bir tavırla. “Pek çok yönüyle birbirlerine benziyorlar, uçuyorlar, yumurtalarını taşıyorlar ve eminim, birbirini anlıyorlar, ama yine de ne kadar farklılar. Örneğin, güvercinler değişken, hafifmeşrep; kargalar tam tersi ciddi, hep çalışırlar ve ailelerine sadıktırlar; serçeler bana göre, tam anlamıyla haylazdırlar; aladoğanlar ise tıpkı kurtlar gibidir. Ben kuğuları severim, onlar kocaman, hoş kokulu şakayıklara benzerler ve bize aşkı, bağlılığı öğretirler. İnsanlar görünüşte aynıdırlar, fakat, kuşlar gibi karakterleri farklıdır. Onların yalnızca sözlerini dinlemek, yalnızca yüzlerini görmek yetmez, yüreklerini de görmeliyiz. Bu çok güç ve yürekleri o denli yaralıdır.”</p>

  <p class="normal">“İşte, yine bir kadın gibi yargılıyorsun. Biz erkekler, şairler kadar ayrıntılı düşünemeyiz. Lanye burjuva, bu nedenle o, içinde bir Komün düşmanı barındırabilir, fakat işçi Tolain’i nasıl anlamalı? Enternasyonal şubesinin kurucularından birisi değil mi o? Cellatların en iğrenci olan Jules Favre’a ve ihtiyar kan emici Thiers’e bağlayan neydi bu oymacıyı? Ancak şeytan bilir. Görünen o ki, benim felaketim eğitimimin yetersiz olması; şimdi cahilliğimin sıkıntılarını hissediyorum sürekli,” diye karşılık verdi Jean.</p>

  <p class="normal">Eşler arasındaki bu konuşma onların küçücük dairelerine son gelişlerinde geçmişti. Dairede, oturmaya uygun olmayan küflü bir hava vardı, sahipsiz kalmış eşyalar toz tabakasıyla kaplıydı. Jeannette, masada unutulmuş kapları dolaba yerleştirmeye başlamıştı ki birden her şeyi elinin tersiyle iterek kocasının yanına oturdu. Çevresindeki her şey ona gereksiz bir yük gibi göründü. Bir zamanlar mobilyaları, tabak çanağı ve ucuz bibloları ne inatla ve açgözlülükle topladığı, mütevazı bir rahatın ve evindeki her şeyin onlara yetiyor olduğuna sevindiği günleri anımsadı hüzünlü bir gülümsemeyle.</p>

  <p class="normal">Geçen iki ay yalnızca yaşamını değil, dış görünüşünü de değiştirmişti Jeannette’in. Yüzünde yabancılaşma, derinlemesine gizlenmiş bir acının izleri vardı. Çok sık olarak ölümle yüz yüze gelmiş, insan yaşamı için mücadelede kendi güçsüzlüğünü kavraması gerekmişti. Jeannette yokluk içindeki hastanelerde gece gündüz hizmet verdiği her yaralıya yüreğinin bir parçasını sunmuştu. Jean karısının ne kadar da yaşlanmış olduğunu fark etti birden. Kollarını yorgun yorgun ileriye uzatmış, konuşuyor, konuşuyordu, sanki sessizlikten korkuyordu.</p>

  <p class="normal">“Sen küçük bir çocukken, bir keresinde bana güneşi çok seven ve güneş battığında ölen insanlara ilişkin bir kitap okuduğunu anımsıyorum. Aynı bizim gibi. İşçiler için Komünsüz bir yaşam nasıl olabilir ki? Karanlık çökecektir yeryüzüne. Biz Komün’ün ilk gününde o denli mutluyduk ki ve onun son gününde ölüyoruz. Catherine öldü artık. Zavallı kızcağız, onu mutlu görmeyi ne kadar da umut ederdim. Bizim çocuğumuz yok, onun çocuklarına sevinmek isterdim.”</p>

  <p class="normal">Kız kardeşinin adını duyunca Jean elleriyle gözlerini kapattı, kendi gözyaşlarından utanıyordu.</p>

  <p class="normal">“Tanrı bize bu devrimin acılarını göstermesin!” Jeannette derin bir nefes aldı ve sustu. Bir süre sonra yeniden konuşmaya başladı. “Söyle, neden yeryüzünde iyi ve güzel olan bu kadar kolay ölüyor? Bir yaban otunu topraktan koparmayı dene. Başaramazsın. Çiçekler ise, özellikle ender olanlar, dokunmana dahi katlanamazlar.”</p>

  <p class="normal">“Öff, şu kadınların yorumları,” diye şaka yapmak istedi Jean, fakat kararsız kaldı ve şefkatle karısını kucakladı. Jeannette’in başı onun omuzlarına yaslanıverdi.</p>

  <p class="normal">“Neredeyse saçlarının tümü ağarmış,” dedi Stock üzüntüyle.</p>

  <p class="normal">“Keşke yalnızca saçlarım olsa. Ruhum da ihtiyarladı,” dedi Jeannette sessizce. “İnsanlarımıza yazık, o kadar iyi ki onlar... Sana da, herkese de yazık. Ben zafere inanıyorum, fakat artık bunun bedeli çok ağır. Görünen o ki, bizim de tıpkı tohumlar gibi, filizlenmek için toprağa serpilmemiz gerekiyor. Biz, gelecek için kanımız ve gövdemizle toprağı beslemeliyiz,” derken sesi titriyordu.</p>

  <p class="normal">Bu sırada odaya sesler gelmeye başladı. Elindeki mumla merdivene çıkan Stock eşikte dondu kaldı. Sedye ile Krasotski’nin naaşını taşıyan birkaç Komüncü merdivenleri çıkıyordu. Onların ardından koyu renk dalgalı bir kaput içinde, yüzü bir ölününki gibi solgun, ürkünç derecede sakin Liza geliyordu, en arkada da Anna Jaklard vardı. Krasotski’nin parçalanmış kafası, pıhtılaşmış kanla kaplı yüzü Stock’a her şeyi anlatmaya yetiyordu.</p>

  <p class="normal">Krasotski’nin komuta ettiği müfreze Versailles’lılar tarafından kuşatılmış. Tabur Seine nehrine doğru sıkıştırılmış ve hemen hemen tek tek öldürülmüştü. Ayağından yaralanan Krasotski tutsak düşmüştü. Onu yolda dövüp sürükleyerek götürmüşler. Versailles’cılardan biri onu öne doğru iterek ensesine ateş etmiş, kurşun boynuna isabet etmişti. Kana bulanıp bilincini kaybeden Krasotski yüzünü katile döndü. Elleri bağlıydı, yaralı bacağı hareket etmesini engelliyordu.</p>

  <p class="normal">Buna rağmen kanlar içindeki Krasotski korkunç bir öfkeyle göğsüyle yüklendi katile. Ölüme bu meydan okuyuş, kendi haklılığına inanmak, ölen bir insanın ruhsal yüceliği onun ateş saçan gözlerine öyle bir yansıyordu ki katil elindeki silahı düşürerek onun dizlerine kapandı.</p>

  <p class="normal">“Ateş edin, son darbeyi vurun bu hayvana!” diye bağırıyordu General Vinoy, öfkeden titreyerek, fakat çevresindekilerden hiç kimse kımıldamıyordu.</p>

  <p class="normal">Şaşkınlık birkaç saniye sürdü. Bunun üzerine Vinoy, kurbanına bakmaksızın iki el ateş ederek onu öldürdü.</p>

  <p class="normal">Birkaç saat sonra kahraman 101. tabur Wròblewski komutasında Versailles’lılara karşı saldırıya geçti ve onları kovaladı. Krasotski’nin naaşı cenaze arabasıyla belediye binasına getirildi ve onu Komün ordusu Başkomutanı Yaroslav Dombrovski’nin yanında, Pèré-Lachaise mezarlığında toprağa verdiler. Kendisinin de vasiyet ettiği gibi, Sigizmund’un kalbini, Liza, memleketi olan Lublin’de toprağa vermek için bir kaba koydu.</p>

  <p class="normal">Komüncüler karşı koymayı ölümüne sürdürüyorlar, ölüyorlar, teslim olmuyorlardı ve hâlâ bir zafer mucizesi umudundaydılar.</p>

  <p class="normal">Tarihte, bir devrimin yenilgisi kadar yüce, trajik ve kanlı bir sayfa yoktur. Böyle bir anda halkın yüreği kan ağlar, iyiliğe, adalete ve mutluluğa olan ezeli düşü yok edilir.</p>

  <p class="normal">Tüm Paris, Versailles’lılar tarafından kuşatıldığında Jean ve Jeannette bir avuç yiğitle birlikte barikatlar kurup çarpıştılar, ta ki düşmanlar toplarıyla gelinceye kadar. Paris’in ana yollarının Baron Osman tarafından yeniden düzenlenmesinden itibaren geniş caddelerdeki barikat savaşları oldukça güçlenmişti. Stock karısıyla ve yoldaşlarıyla birlikte Pèré-Lachaise mezarlığına yönelmişti. Son nefesine kadar dövüşmek isteyen Komüncüler orada toplanmışlardı. Bir süre sonra göğüs göğüse dövüşe dönüşen amansız bir silahlı çarpışma başlamıştı. Her mezarın içi, her mezartaşı, devrimciler için bir mevzi olmuştu ve düşmana kolay teslim olmuyorlardı. Fakat güçler kıyaslanamayacak derecede dengesizdi. Komün’ün son savunucuları çevresindeki halka, bir darağacı düğümü gibi daralıyordu. Kristal gibi pürüzsüz ve açık bir mayıs günüydü. Sık anıtlar üzerindeki leylaklar, akasyalar çiçek açmıştı. Çiçeklerin keskin, hoş kokusu insanın başını döndürüyordu.</p>

  <p class="normal">Jean ve Jeannette bir yandan yürüyor, bir yandan da ateş etmeyi sürdürüyorlardı, böylece Mareşaller parkına dek geldiler. Beyaz kaideler üzerinden Napolyon’un başkomutanları, kordonlar ve taş üzerine özenle oyulmuş nişanlarla dolu zengin üniformaları içinde boş gözlerle onlara bakıyordu. Jean karısını bir zamanlar kurşunlanan Mareşal Ney’in anıtının arkasına çekti. Etrafta kurşunlar cirit atıyordu.</p>

  <p class="normal">Jean ve Jeannette birkaç gündür aralıksız sokak çatışmalarına katılıyorlardı. Her yerleri yara bere içinde kalmış, barut isinden kararmış; giysileri parçalanmıştı; ayakta güçlükle duruyorlardı. Jean başından yaralıydı, Jeannette bluzunu çıkardı, parçaladı ve daha sonra onun kafasına sardı. Potinlerinden birini kaybetmişti ve diğerini de çıkarıp çıplak ayaklarla yürümek zorunda kaldı. Yıpranmış ayakları sızlıyordu. Ayağı takılıp düşmüştü, topallamaya başladı. Jean ona destek veriyordu. Böylece ateş ede ede bir mezartaşının ardından bir diğerine atlıyorlardı.</p>

  <p class="normal">“Kurşunumuz yok artık. Hepsi bitti,” dedi Stock, boğuk bir sesle. “Bu cehennemde sen olmasaydın, rahat olurdum. Fakat, seni nasıl kurtarırım, zavallım aşkım!”</p>

  <p class="normal">“Öyle insanlar öldü ki, bizim gibi de değillerdi. Ne zaman ve nerede öleceğimiz önemli değil. Biz birlikteyiz ve mutluluk da burada. İnsanlar arasında ölümü kabullenmek kolay olacaktır. Komünsüz yaşamın anlamı ne ki? Haziran günlerini anımsıyor musun? Hayatta kalanlar ölülere imrenmişti.”</p>

  <p class="normal">Kudurmuş karşıdevrimciler, bir araya toplayıp ateş etmek için, silahsız Komüncüleri, Jean ve Jeannette’i dipçik ve tekmelerle sürü halinde kovalayarak kirli sarı mezarlık duvarına doğru sürüyorlardı. Güneş tepedeydi. El ele tutuşmuş, yürüyorlardı, Jeannette çocukluğundan beri sevdiği bir şiiri dua gibi yineliyordu:</p>

  <p class="indentmetin">“Oy Fransa, zamanım geldi artık, ölüyorum!</p>

  <p class="indentmetin">Sevgili annem, hoşça kal, terk ediyorum yeryüzünü,</p>

  <p class="indentmetin">Ama en son senin adını söyleyeceğim.</p>

  <p class="indentmetin">Oldu mu ki beni, senden daha çok seven? Elbette hayır.”</p>
</body>
</html>
