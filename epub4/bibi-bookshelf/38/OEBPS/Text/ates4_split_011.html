<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates4</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="clrb"/>

  <p class="normal">Jenny yaşamın kendisine gücü ve sadakati açısından Romeo ve Juliet, Paolo ve Françeski’nin duygularıyla kıyaslanabilecek bir aşkı nasip etmekle cömert davrandığını düşünüyordu.</p>

  <p class="indentmetin">“Söz nedir ki!? Gevelemek, saçmalamak için!</p>

  <p class="indentmetin">Duyguların yüceliğini ifade etmek</p>

  <p class="indentmetin">Ve bir devdir benim aşkım.</p>

  <p class="indentmetin">Heybeti dağları devirecek.</p>

  <p class="indentmetin">Sözler ki, ruh hazinesinin hırsızıdır!</p>

  <p class="indentmetin">Hep soysuzlaşır ve küçümserler:</p>

  <p class="indentmetin">Edepsiz bir bakıştan korkanlar,</p>

  <p class="indentmetin">Sözcüklere sığınmayı severler.</p>

  <p class="indentmetin">Jenny! Gök gürültüsü olsaydım eğer</p>

  <p class="indentmetin">Sözlerimle egemen olsaydım çevreme</p>

  <p class="indentmetin">Tüm yeryüzüne.</p>

  <p class="indentmetin">Parlak şimşeklerle yazar,</p>

  <p class="indentmetin">Sana aşkımı ilan etmek isterdim</p>

  <p class="indentmetin">Tüm dünya sonsuza dek unutmasın diye.”</p>

  <div class="clrb"/>

  <p class="normal">Jenny, gençliğinde olduğu gibi, kendisine yazılmış aşk sözcüklerini dikkatle dinlerken Lenchen yanında iki Rus’la antreye geldi. Onlardan birisi Marx’a defalarca gelmiş ve Kibalçiç, Jelyabov ve Perovskaya’nın arkadaşı olan Leo Hartmann diğeri ise Hartmann gibi, illegal ‘Halkın İradesi’ örgütünün üyesiydi ve Rusya’dan yeni gelmişti. Helene Demuth’a onu Nikolay Morozov tavsiye etmişti. Küçük meraklı gözleri hep gülümsüyor ve ilgiyle çevresini süzüyordu.</p>

  <p class="normal">Marx henüz Britanya Müzesi’nin okuma salonundaydı ve gelenleri Eleanor kabul etmişti. Bu hoş kızla söyleşi İngilizce başladı, fakat sonra Rusların kendinden daha emin olarak konuştukları Fransızca’ya geçti. Eleanor Rusya üzerine bilgi alıyordu.</p>

  <p class="normal">“Ne diyebilirim ki,” dedi Morozov, “ülkem, lokomotiflerin çektiği vagonların çalıştığı Rusya da, yüzyılın en yüksek teknik başarısı olan atların koşulu olduğu arabadan uzak Londra metropoliteni gibi geri kalmış durumda.”</p>

  <p class="normal">Ruslar Marx’la ancak ertesi gün onun çalışma odasında buluştular. Morozov kendine özgü doğallığı ve dobralığıyla ‘Kapital’in yaratıcısının hayret edilecek derecede kendi portresine benzediğini söyledi. Marx gülmeye başladı ve bunu sık sık duydum, dedi.</p>

  <p class="normal">‘Halkın İradesi’ üyesi genç, Marx gibi böylesine üstün ve ünlü insanda kibir ve kapalılık olmamasına şaşırmıştı. Onun yalınlığı şaşkınlık vericiydi. Marx, Hartmann ve Morozov arasındaki konuşma, ‘Toprak ve İrade’nin ‘Kara Bölüşüm’ ve ‘Halkın İradesi’ adlı iki partiye bölünmesinin nedenleri üzerineydi. Marx, Rusya’da olan bitenleri çok iyi biliyordu ve çarlık rejimi ile mücadelenin ona fantastik romanlardaki sahnelerle bazen benzerlik taşıyormuş gibi geldiğini fark etti. ‘Halkın İradesi’ Partisi adına Morozov Marx’tan partinin Cenevre’de yayımlanması gereken yayın organında işbirliği ricasında bulundu.</p>

  <p class="normal">Daha erken saatte olmalarına karşın, simsiyah sis nedeniyle ortalık karardığı için odadaki yeşil abajurlu lamba yanıyordu.</p>

  <p class="normal">Üzerinde çay servisi bulunan masayı sürerek çalışma odasına Eleanor girdi. Konuklara, İngiliz adetlerine göre birer fincan şekersiz demli çay ve ince ince kesilmiş yağlı ve peynirli sandviç ikram etti. Siyah gözlü genç kızın saç örgüleri başının iki yanında kalın birer zincir gibi duruyordu. Al yanaklı, yuvarlak yüzlü, kızlara özgü sıkılganlık yerine cesareti tam olan Eleanor nedense Morozov’a Goethe’nin Margaritası’nı anımsatıyordu.</p>

  <p class="normal">Vedalaşırken Marx Morozov’a birkaç kitabını hediye etti ve ‘Halkın İradesi’ yetkililerinin çeviri için seçecekleri kitaba önsöz yazmayı vaat etti. Marx’ın, Morozov’un aklında kalan son sözleri şunlardı:</p>

  <p class="normal">“Çarı Avrupalı gericilerin başı olarak ilan ettiler. Şimdi o, Gatçin’de devrimin savaş tutsağı durumunda ve Rusya, Avrupa’daki devrim hareketinin öncü müfrezesi.”</p>

  <p class="normal">Marx’ın bu sözleri, onun iki yıl sonraki ‘Komünist Manifesto’nun Rusça basımının önsözünde yer aldı.</p>

  <p class="normal">Marx yaşamı boyunca çok sayıda mektup yazmıştı. O mektuplara harcanan zamana acımıyordu, çünkü 1848-1849 Devrimi’nin başarısızlığa uğramasından sonra devrimci sürgünlerin tüm dünyaya yayıldığı bir dönemde Marx güncel politik, ekonomik ve felsefi sorunlara ilişkin düşüncelerini dostlarıyla paylaşmayı son derece önemli kabul ediyordu. Marx’ın mektupları dönemin özelliklerini, dünyada, özellikle de Rusya’da olup bitenlere değişmez ilgiyi yansıtıyordu. Onun Ruslarla yazışması yaklaşık kırk yıl sürmüştü. Feodal ülkedeki istisnasız her şey, onun düşüncelerini coşturuyordu.</p>

  <p class="normal">1881 yılında, devrimci ‘Kara Bölüşüm’ derneğinin kurucularından biri olan ve bir süre önce İsviçre’ye iltica etmiş Vera Zasuliç Rus köylü komünü ve onun toplumun sosyalist ilkeler temelinde yeniden yapılandırılmasındaki önemine ilişkin düşüncelerini söylemesi ricasıyla Marx’a başvurdu. Marx’ın büyük yapıtı o zamana kadar entelektüeller arasında iyice biliniyordu ve her yerde ateşli tartışmalara yol açmıştı.</p>

  <p class="normal">“Bu yıl Rus yazınında Marx adı çevresinde geçen sert polemikleri izlediniz mi?” diye soruyordu Pyotr Lavroviç Lavrov, Engels’e, “(Dönek) Jukovski ve Çiçerin Marx’a karşı, Ziber ve Mihailoviç ondan yana. Tüm bunlar uzun uzun yazılar. Ben başka hiçbir yerde onun yapıtına ilişkin bu denli çok yazı yazılmadığını düşünüyordum. Polemik henüz bitmiş değil. Birkaç gün önce Paris’te gördüğüm Ziber, Çiçerin’e yanıt hazırladığını söyledi. Ziber’in Marx’ın teorisine ilişkin çalışması, olasıdır yıl sonunda ayrıca yayımlanacak.”</p>

  <p class="normal">Lavrov’un sözünü ettiği polemik ‘Avrupa Bülteni’ ve ‘Anayurt Notları’ arasında çıkmış, ‘Kapital’in ve yazarının Rusya’da geniş bir üne kavuşmasını sağlamıştı. Marx ve Engels’in çalışmaları Vera İvanovna Zasuliç üzerinde de büyük bir etki yapmıştı.</p>

  <p class="normal">Zasuliç Marx’a ilk mektubunda şunları yazıyordu:</p>

  <p class="normal">“Saygıdeğer yurttaş!</p>

  <p class="normal">“Siz de biliyorsunuz ki ‘Kapital’iniz Rusya’da büyük bir popülariteye sahip. Yayının toplatılmasına karşın, geriye kalan az sayıdaki nüsha ülkemizin az çok eğitimli insanlarının oluşturduğu geniş bir çevre tarafından okunuyor ve okunması için elden ele dolaşıyor ve ciddi insanlar onu inceliyorlar. Fakat, muhtemelen, sizin bilmediğiniz, ‘Kapital’in Rusya’daki tarım sorunu ve köylü cemiyetine ilişkin tartışmalarımızda hangi rolü oynadığıdır!..”</p>

  <p class="normal">O yıllarda Rusya’da köylü komününe ilişkin oluşan değişik düşünceleri Marx’a anlatan Zasuliç şunları bildiriyordu:</p>

  <p class="normal">“Son zamanlarda biz köylü cemiyetinin, tarihin, bilimsel sosyalizmin –sözün kısası tartışma götürmez ne varsa– yokoluşa mahkûm etmekte olduğu, arkaik bir biçim olduğu düşüncesini sık sık duyuyoruz. Bunun propagandasını yapan insanlar kendilerini sizin öğrencileriniz, ‘Marksist’ olarak nitelendiriyorlar. Onların sık sık başvurduğu en güçlü argüman: ‘Marx böyle diyor’ oluyor.</p>

  <p class="normal">“Bu nedenle, yurttaş, sizin bu konudaki düşüncelerinizin bizi ne denli ilgilendirdiğini ve bizim köy cemiyetinin olası yazgısına ve ayrıca tarihsel kaçınılmazlık nedeniyle tüm dünya ülkelerinin, kapitalist üretimin tüm evrelerinden geçmesi teorisine ilişkin görüşlerinizi bildirmekle de bize çok büyük bir hizmet vermiş olacağınızı anlayacaksınız...</p>

  <p class="normal">“Yurttaş, saygı dolu selamlarımı kabul ediniz, lütfen.</p>

  <p class="sagnormal"><span class="ideitalik">Vera Zasuliç”</span></p>

  <div class="clrb"/>

  <p class="normal">Rus devrimcisine yanıt vermek için Marx Rusya’daki gerçek tarım ekonomisi konusunda özel araştırmalar yaptı ve yaklaşık bir ay sonra mektup gönderdi.</p>

  <p class="normal">Paris Komünü’nün onuncu yıldönümü nedeniyle Londra’da Leo Hartmann başkanlığında bir Slav mitingi düzenlendi. Marx ve Engels mitinge bir mesaj gönderdiler. Bu mesajda Komün davasının yok olmadığının ve meyvelerini verdiğinin bir kanıtı olarak uluslararası işçi hareketinin başarılarına işaret ediliyordu. Marx ve Engels despot II. Aleksandr’ın hak ettiği cezayı alkışlıyorlardı.</p>

  <p class="normal">‘Düzen’in savunucuları tarafından örgütlenen acımasız kıyımdan sonra Paris Komünü yenildiğinde, galipler, daha on yıl geçmeden uzak Petersburg’da, önünde sonunda kaçınılmaz olarak, belki de uzunca ve kıran kırana bir mücadelenin ardından, Rus Komünü’nün kurulmasına yol açacak olayların baş göstereceğini tahmin etmemişlerdi,” diye yazıyordu Marx ve Engels.</p>

  <p class="normal">Rusya’daki iki ana parti ‘Halkın İradesi’ ve ‘Kara Bölüşüm’ün Marx ve Engels’in öğretisine tamamen yabancı olmalarına ve köylüleri Rusya’da mücadelenin sonucunu belirleyecek bir güç olarak ilan etmelerine rağmen proletaryanın önderleri ‘Komünist Manifesto’nun yeni çevirisine yazdıkları önsözde şunları dile getiriyorlardı:</p>

  <p class="normal">“Eğer Rus devrimi, Batı’da da proletarya devriminin, her ikisi de birbirini tamamlayacak şekilde sinyali olursa, toprak üzerindeki günümüz Rus cemaat mülkiyeti, komünist gelişmenin çıkış noktası olabilir.”</p>

  <p class="normal">Marx böyle düşünürken daima korkusuz ve ateşli ‘Halkın İradesi’ Partisine karşı iyi niyetli yaklaşımını vurguluyordu. Üyeleri daha az aktif olan ve yalnızca propaganda ile yetinen ‘Kara Bölüşüm’ Partisine ise daha mesafeli davranıyordu, fakat Marksizme yaklaşan ve onun idelerine hizmet edenler özellikle bu partiden olmuştu.</p>

  <p class="normal">Petersburg’da, bombalı bir suikast sonucu II. Aleksandr öldüğünde Marx ve Engels ‘Halkın İradesi’ Partisi mensuplarını suçlamadılar ve Jelyabov, Perovskaya, Kibalçiç ve diğer parti temsilcilerinin dava sürecini büyük bir endişeyle izlediler. Boyun eğmez, özverili devrimcilerin idamı onlarda büyük acı ve üzüntü yarattı.</p>

  <p class="ortayazi">***</p>

  <p class="normal">Jenny’nin ısrarlı isteği üzerine kocası ve Helene Demuth onu Fransa’ya, Argenteuil’deki kızı ve torunlarına götürdüler.</p>

  <p class="normal">Gerçekten de kendisine olan hakimiyeti Marx’ın karısının yalnızca yolculuğu kısmen kolay atlatmasına değil, çok değer verdiği insanları ziyaretiyle mutlu etmesine de yardımcı oldu. Her şeyin, eski mutlu gençlik yıllarını anımsattığı Paris’teydi yeniden.</p>

  <p class="normal">“Ne şaşırtıcı bir kent,” diyordu Jenny mutlulukla. “O kadar güleryüzlü ve cana yakın ki, her yabancıya vatanıymış gibi geliyor. Fransızlar her yemekte biraz şarap içiyorlar ve hep birazcık sarhoşlar. Onların Galli canlılığı bulaşıcı, ve hatta en asık suratlı insanların dahi Paris’in gök kubbesi altında şakalaşmaması, gülmemesi mümkün değil. Bugün ne kadar da mutluyum.”</p>

  <p class="normal">Jenny için annelik, kardeşlik, hastabakıcılık yapan Helene Demuth onu bir an olsun yalnız bırakmıyor, Karl’la dönüşümlü olarak, becerikli bir şekilde ona bakarak trajik hastalık dönemini kolaylaştırıyor, katlanılır kılıyordu.</p>

  <p class="normal">Sıcağın kavurduğu tozlu Paris’e yakın küçük Argenteuil bu temmuz sıcağında bir vahadan farksızdı. Longuet ailesi tarafından kiralanan, yeterince ısı tutmadığından ve kış için pek uygun olmayan evde, yazın serin bir hava vardı. Buranın ayrı bir rahatlığı, odalarda, terasta, bahçede devamlı koşuşturan afacan çocuklardan kaynaklanan bir canlılığı vardı.</p>

  <p class="normal">Jennychen altıncı çocuğunu bekliyordu. İlk çocuğu öldükten sonra her biri yaramazlıkları ve oyunlardaki yaratıcılıklarıyla dikkati çeken dört çocuğu için sürekli bir endişeyle mücadele içindeydi.</p>

  <p class="normal">Edgar da boğazına düşkünlüğüyle ünlüydü. Bir keresinde mutfakta bir parça pişmemiş boğa böbreğini çikolata sanarak ağzına atıp hiç düşünmeden bir kerede yutmuştu. O günden beri ona ‘kurt’ lakabını takmışlardı. Çocukların en büyüğü Jonny, dedesinin sevgilisiydi ve sık sık onun kucağına gidiyordu. Bir defasında Londra’da Jonny’nin aklına dedesinden at arabası kasası yapmak gelmiş ve hemen düşündüklerini gerçekleştirmişti. Sürücü yerine, yani dedesinin omuzlarına çıkarak sisten kararmış, küçük bahçede onu tırısa kaldırmıştı. Bu sırada Engels ve Liebknecht gelmişlerdi. Uzun konuşmalara gerek duymadan Jonny onlara at olmalarını söyleyip arabasını çekmelerini söylemişti. Ortamı vahşi bir koşturmaca ve gürültülü bir kişneme sesleri sarmıştı. Jonny Fransızca’dan İngilizce’ye ve Almanca’ya geçerek atları bütün dillerde dehliyor ve neşesinden ‘Hurra!’ diye bağırıyordu.</p>

  <p class="normal">Marx öyle bir koşturuyordu ki yüzünden terler boşanmıştı, soluk soluğa kalmıştı, Liebknecht ve Engels dörtnaldan yürüyüşe geçince sırtlarında bir ağaç dalından yapılma kamçının şaklaması ve çılgın arabacının bağırtısı duyulmuştu. Koşturma, Marx tümüyle kuvvetten düşene kadar sürmüştü. Uzun ve zor geçen görüşmelerden sonra ufaklık dedesinin omuzundan inmeye ve atlara hak ettikleri molayı vermeye razı olmuştu.</p>

  <p class="normal">Jonny’yi, iki yaşındayken, Almanca bakıcı anlamına gelen sözcüğü sevimli bir şekilde tahrif ederek Nym olarak adlandırdığı Lenchen de çok şımartıyordu.</p>

  <p class="normal">Jenny Marx Argenteuil’de, rahatsızlığına üzüldüğünü fark ettirmemeye çalışarak, büyük kızını dikkatle inceliyordu. Jennychen sağlıksız görünüyordu. Anlaşılan, onu tehlikeli bir hastalık kemiriyordu. Çok sayıda doğum ve altıncı hamileliği onu yıpratmış olmasındı? Charles Longuet iyi bir insandı, fakat, çabuk parlayan ve kolayca morali bozulan bir insan olarak irade gücü ve ruhsal nitelikleri yönünden karısının gerisindeydi. Charles, Jennychen’e değil, Jennychen Charles’a sürekli destek oluyordu. Jennychen’in pek de mutlu olduğu söylenemezdi.</p>

  <p class="normal">Jennychen’in Laura ile eski derin kardeşlik bağları korunamamıştı. Birbirlerinden uzaklaşmışlardı biraz. Marx’ın ikinci kızı yine öyle güzel ve alımlıydı. Ama, üç çocuğunu kaybetmek onun ruhunda silinmez bir iz bırakmıştı, ve o çocuklarını acı ve hüzünle anımsıyordu. Bu korkunç darbenin ağırlığı altında Lafargue, düş kırıklığıyla tıptan tüm ümidini kesmişti.</p>

  <p class="normal">Argenteuil’de bir akşam Marx ve karısının tüm yakınları toplanmıştı. İngiltere’de kalmış olan Eleanor yoktu yalnızca. Anne Jenny bahçede latin çiçeklerinin yanına dirseği üzerine dayanarak uzanmıştı. Yaprakların yuvarlak, koyu yeşil şemsiyesi altına gizlenmiş bu sarı-kırmızı çiçeklerin çok güzel olan renkleri hastayı ister istemez büyülemişti ve o doğanın bu küçücük harikasından gözlerini alamıyordu.</p>

  <p class="normal">“Her çiçeğin tonları ne kadar da zengin! Güzel, çok güzel” dedi Jenny ve ekledi: “Mağripli, canım, anımsıyor musun, gençliğinde Trier’de kız kardeşin Sophie nasıl da çiçek yetiştirirdi. O, latin çiçeklerini çok severdi. Biz, kadınları çiçeklerle, erkekleri de hayvanlar ve kuşlarla kıyaslardık. Bu, eğlenceli bir oyundu.”</p>

  <p class="normal">“O halde, benim Laura’m bu altın renkli latin çiçeğine benziyor,” dedi Lafargue neşeyle ve gözleri parlayarak. “Bunu benimle tartışacak olanı düelloya davet ediyorum.”</p>

  <p class="normal">“Çağrıyı kabul ediyorum. Ona daha çok ‘güzel Fransa’ türü çay pembeleri uygun,” diye şaka yaptı Marx.</p>

  <p class="normal">“Ama ne yazık ki Paul, Tıp Tanrısına ihanet ettin ve yaşlı kayınvalidene yardım edemiyorsun. Benim kumlu sahtiyanım zavallı bir parçaya dönüşmüş. O kadar küçük ki üzerinde duran karanfili dahi kaplamıyor.” Balzac’ın felsefi öyküsü Jenny’nin çok hoşuna gitmişti.</p>

  <p class="normal">“Ben uygulamalı tıpta çalışmayı sürdürseydim bile, benim için değerli olan insanları tedavi etmezdim. Doktor tam soğukkanlılığını korumak zorunda, yoksa hata yapar. Fakat, şimdilik karanlık olan bu bilim dalından söz etmeyelim. Eğer Adalet tanrıçası gözleri bağlı bir bayansa, o halde tıp kör, sağır ve elsiz, ayaksız bir sakat gibi yardıma muhtaçtır.”</p>

  <p class="normal">“Sen haksızsın, Mağripli ve ben pek çok doktora, örneğin, Humbert’e ve Donkin’e inanıyoruz. Onlar insanlara büyük yararlılıklar gösteriyorlar. Litografya atölyende işler nasıl? Pek iyi gitmiyor galiba.”</p>

  <p class="normal">“Ne diyorsunuz, bugün müşterim az olsa da, yakın gelecekte her şey değişecektir. İnanın, işaretler harika.”</p>

  <p class="normal">Jenny gülümseyerek:</p>

  <p class="normal">“Paul için dünya her zaman toz pembe. O ve karısı mutlu iyimserler ve yorgunluk nedir bilmeden gökyüzüne şatolar ve kağıttan kuleler kurmaya hazırlar. Düşperestler,” dedi.</p>

  <p class="normal">“Lafargue, bir zenci gibi çalışıyor,” dedi Longuet söylediği sözlerin ikili anlamı üzerinde durmadan.</p>

  <p class="normal">“Nasıl çalışacaktı ya, bu ona doğa tarafından verilmiş bir özellik,” diyerek şaka yaptı Laura.</p>

  <p class="normal">Jenny kızlarını inceliyordu; yüreğini sıcak duygular sarmıştı. “Son yıllarda sudan sebepler yüzünden kızlarıma ne kadar da çıkıştım, haksızdım ve belki de onlara karşı yeterince iyi kalpli değildim. Yoksulluk, güçlükler hiçbir gün, hiçbir saat ardımızı bırakmadı, zor durumlara düşürdü bizi. Ben kavgacı, katlanılmaz biri oldum. Bu da yeryüzünün bir kötülüğü. Bunlar yavaş yavaş, farkında olmaksızın insanın karakterini bozuyor, bunlar adaletsizlik, küskünlük yaratıyor. Elbette, tüm bunlar, küçük şeyler, fakat bunlardan geriye ruhumuzda silinmez bir tortu kalıyor,” diye düşünüyordu üzüntüyle.</p>

  <p class="normal">Hastadan gözünü ayırmayan Lenchen, onun avurtlarının çöktüğünü, yüzünün sarardığını fark etti, ona yaklaştı ve olağan ısrarcılığıyla “Senin bay-bayan zamanın, canım,” dedi. İngilizlerin güzellik uykusu olarak niteledikleri gündüz dinlenmesi Marx ailesinde bu sözcükle ifade ediliyordu. Jenny hiç itiraz etmeden kalktı. Kocası ve arkadaşı onu odaya götürdüler.</p>

  <p class="normal">“Çocuklara git, Mağripli, lütfen,” dedi Marx’a ve Lenchen’le baş başa kaldı. Lenchen elbisesini ve ayakkabılarını çıkarırken Jenny bir çocuk gibi sitem ediyordu: “Benim ağrılarım olduğunu gerçekten de acı çektiğimi yalnızca sen biliyorsun. Sevgili, Nym,” Ve elinde olmayan bir dehşetle çöp gibi incelmiş çıplak ayaklarına, vücudunun ölgün-sapsarı kesilmiş rengine bakıyordu.</p>

  <p class="normal">Lenchen onu yatıştırdı ve Jenny uykuya dalana kadar elini sıkı sıkı tuttu.</p>

  <p class="normal">Üç hafta sonra Marx, Jenny ve Helene Demuth’la dönmek üzere yola koyuldu. Jenny, hep olduğu gibi insanlar arasında dirileşmişti. Uzun yolculuk öncesi ilgiyle, doya doya açık yolcu arabasından kendisi için sonsuza dek yitip giden Paris sokaklarına baktı. Kuzey Garına yaklaşırken geriye güçlükle dönüyordu. Yüzü toprak rengindeydi ve gözleri olağan parlaklığını yitirmişti. Tümüyle sönmüşlerdi. Jenny geçmişiyle, kendisine bir zamanlar pek çok mutluluk veren kentle vedalaşıyordu. Şık giyimli, gürültülü kalabalık kaldırımları doldurmuştu. Ve birden Jenny’nin aklına tuhaf, acı verici bir düşünce geldi; daha yüzyıl geçmeden bu insanların hiçbiri yeryüzünde olmayacaktı. Şu ihtiyar, şu güzel kadın, halinden memnun, kibirli babasının önü sıra koşan şu çocuklar ebediyen yok olacaklardı. Akşamın geç saatiydi ve Jenny istem dışı gözlerini yukarıya çevirdi. Yıldızlar gökyüzünü süslemişlerdi.</p>

  <p class="normal">“Onlar da zaman içinde yok olur, insanlar gibi, sönerler,” diye fısıldadı Jenny. Tam bir sükûnet, adeta uyuşmuşluk sarmıştı ruhunu. “Hep böyledir ve böyle kalacaktır.”</p>

  <p class="normal">Birkaç saat sonra Jenny İngiltere’deydi ve bir daha hiçbir zaman kalkmamak üzere büyük ahşap karyolasına yeniden yattı.</p>

  <p class="normal">Marx’ın sağlığı da, ne kadar dayanmaya çalışırsa çalışsın, çok kötüydü. Jenny yataktan bir daha kalkmayınca hastalanmış ve bunu da uzun süre gizlediğinden hastalık olumsuz bir seyir izlemişti. Tanı, ilerlemiş akciğer iltihabıydı. Marx ailesine bağlı bir doktor olan Donkin, Marx’ın durumunu hemen hemen umutsuz kabul ediyordu. Yorgunluktan ayakta güçlükle duran Lenchen ve Eleanor iki ağır hastaya cansiperane hizmet ediyorlardı. Tam üç haftadır hemen hemen hiç soyunup yatmamışlardı.</p>

  <p class="normal">Birinci odada Jenny yatıyordu ve yanıbaşındaki küçük yatak odasında Marx vardı. Her ikisi de birbirleri için endişeleniyor ve birbirlerini özlüyorlardı. Mükemmel bakım Marx’ın yaşamını kurtarmıştı ve o hastalığı yenmişti. Kendisini biraz iyi hissederek Marx karısının yanına gitti. Onların görüşmesi dokunaklı bir şefkati ve sınırsız aşkı sergiliyordu. Jenny ve Karl adeta yaklaşan ebedi ayrılık öncesinde vedalaşıyorlardı. Lenchen ve Tussy, derin bir sessizlik içinde geçen trajik tören anını bozmamak için uzun süre yatak odasına girmediler. Jenny kocasının karbeyazı başını okşuyor ve zayıf bir fısıltıyla:</p>

  <p class="normal">“Birtanem, sevgilim benim. Koca çocuğum. Her zamanki gibi cesur ol. Sen dememişmiydin gün biter gece olur, diye, işte yaşam da budur.”</p>

  <p class="normal">Lenchen ve Eleanor odaya girdiklerinde Jenny onların yüzündeki üzüntüyü yakaladı ve o an gülümsemeye, onlarla şakalaşmaya başladı. Onları paniğe kapılmakla suçladı ve kendisini hiçbir zaman bu denli diri hissetmediğini belirtti.</p>

  <p class="normal">“Tıbbı utandırıp doktorların tahminlerine inat Mathuslah’den daha uzun yaşamaya niyetliyim,” diye yineledi Jenny.</p>

  <p class="normal">Ve ancak yalnız kaldığında, kendi yokoluşunun Karl ve ailesi için ne büyük acı olacağı konusunda hüzünlü düşüncelere kapıldı. Ölürken yüzündeki gülücükle içi yanan dostlarına aşağıdaki dizeleri okuyan 17. yüzyılın bilge ve havai Aspariya’sı Ninon de Lenclos’un sözlerini anımsadı.</p>

  <p class="indentmetin">“Siz ölmeyecek misiniz ki?</p>

  <p class="indentmetin">Sizin umutsuzluğunuz doğrusu</p>

  <p class="indentmetin">Uzak görüşlü değil en azından</p>

  <p class="indentmetin">Ben sizden önde gidiyorum, gerisi boş</p>

  <p class="indentmetin">Umuda kapılmayın boş yere</p>

  <p class="indentmetin">Huzurumu bozmak için.”</p>

  <div class="clrb"/>

  <p class="normal">Büyük sıkıntı veren ve artan acılarla boğuşurken yorgun gözlerini kapattığında Jenny karşısında barikatlarda can veren genç, güçlü Komüncüleri görüyordu.</p>

  <p class="normal">“Öylesine genç öldüler ki. Bu, varoluşun değişmez yasası. Ben hiç de kötü yaşamadım, başka türlü de istemezdim zaten,” diye düşünüyordu.</p>

  <p class="normal">İnsanca ölebilmek dünyadaki en güç deneydi. Ve bunu anlayan Jenny, kaçınılmaz olana derin felsefi yaklaşımını yakınlarına aşılamaya çabalıyordu.</p>

  <p class="normal">Ateist Jenny’nin ‘hiçbir şey’ diye adlandırdığı olgu yaklaştıkça, onda yakınları ve tüm insanlığa daha fazla sevgi ve acıma duygusu uyanıyordu.</p>

  <p class="normal">“Kuvvet, kuvvet, şu an o bana ne kadar da gerekli, keşke ihanet etmese,” diyerek endişeleniyor ve çevresindekileri sakinleştirmeyi başararak yaşıyor olma mutluluğunu sürdürüyordu.</p>

  <p class="normal">Boyun eğen, sessiz bir hüzünle renkleri, enginliği, sonsuzluğu nedeniyle doğada en çok sevdiği gökyüzüyle; ağaçlarla, çiçeklerle, büyük küçük tüm oluşumları içeren yaşamla vedalaşıyordu. Ölen yakınlarının, çocuklarının, dostlarının değerli yüzleri ve seslerini belleğinden son kez yeniden çağırıyordu. Bir zamanlar onların yok olurken kendisinden bir parça götürdüğü gibi, şimdi de Jenny onları kendisiyle götürüyordu. Ludwig von Westphalen gerçek bir filozof olarak onun gözleri önünde ölmüş ve yalnızca nasıl yaşanacağının değil yeryüzünü layıkıyla, bilgece nasıl terk etmek gerektiğinin de en üstün örneğini vermişti.</p>

  <p class="normal">Kendisine bir boğulma, daha sonra da deliksiz, rüyasız derin bir uyku gibi gelen yokoluş gerçekleşmeden Jenny geriye kalan günlerini amaçsız bir korkuyla kısaltmıyordu. Tam tersine, yaşamdan her şeyi almaya çalışıyordu ve sevdiği ve kendisi için değerli olan her şeyle, herkesle buluşmaktan bir çocuk gibi mutlu oluyordu. Özgürlüğünü yitirmiş bir tutsak gibi, dünyanın ve doğanın ne kadar harika olduğunu yeniden değerlendiriyordu. Hatta yağmur ve sis ona güzel geliyordu artık. Çünkü onlar yaşamın bir parçasıydı. İnsanların faaliyetleri ve ideolojik mücadeleleri onu yine eskisi gibi ilgilendiriyordu. Almanya’daki Reihstag seçimlerinin sonuçlarını bir çocuk sabırsızlığıyla bekliyordu ve sosyal demokratların zaferini duyunca son derece mutlu oldu. Fakat Karl bazen kendinden geçiyor, karısının yaşamı için endişelendiğinden sık sık katlanılmaz acılar çekiyordu.</p>

  <p class="normal">2 Aralık 1881’de Jenny öldü. Bilincini son dakikaya kadar korumuştu. Konuşma güçlüğü çekmeye başlayınca yakınlarını yüreklendirmek için onların elini sıkmaya çalışıyordu. İngilizce söylediği son sözleri yaşamda her şeyden çok sevdiği insana yönelikti.</p>

  <p class="normal">“Challey, gücüm tükendi artık.”</p>

  <p class="normal">Kocasına bakan gözleri birden genişçe, şaşırmışçasına açıldı, ilk gençliğindeki gibi yeniden parladı ve ışıl ışıl oldu; ve bu olağanüstü kadının kalbinin yüceliğini, derinliğini son kez yansıttı. Bu gözlerde, onun için ölümü kolaylaştıran ölçüsüz sevgi vardı.</p>

  <p class="normal">Jenny ölünce Karl sanki hissetme ve düşünme yetilerini yitirmişti. Taş kesilmişti. Darbenin gücü çok fazlaydı. Bu, hareket eden yeryüzünün sağır edici bir gürültüsüydü ve insan algılayamıyordu. Bu, acının başka herhangi bir şiddetinden daha ağırdı ve doktorlar Marx’ı boş yere tam bir bitkinlik durumundan kurtarmaya çabalıyorlardı. Engels özellikle bu tür sonuçlardan korkuyordu ve kendisi çok büyük acı çekerken ölgün bir sesle:</p>

  <p class="normal">“Mağripli de öldü,” diyordu.</p>

  <p class="normal">Çok ağır gelen bu sözler Eleanor’un yüreğini derinden yaralamıştı, ancak o General’in sözlerinin ne denli ileriyi görür olduğunu daha sonra anladı. Marx’ın ruhunun sağlam olan bölümü Jenny ile birlikte ölmüştü. Acı, devi yıkmıştı. Daha yeni geçirdiği akciğer iltihabından sonra tamamen düzelmemişti. Bu nedenle doktorlar ve yakınları, Marx’ın ölen karısının ardından mezarlığa gitmemesi için çabalıyorlardı.</p>

  <p class="normal">Jenny Marx’ı, kendisinin Hampstead Head’in doruğundan sık sık seyrettiği Highgate mezarlığında takdis edilmemiş yerde toprağa verdiler.</p>

  <p class="normal">Heyecandan duraksayarak konuşan ve gözyaşlarından utanmayan Engels açık mezar üzerinde veda konuşması yapıyordu.</p>

  <p class="normal">“Dostlar,” diye başladı söze toplananların acılı yüz ifadelerine göz atarak, “Toprağa vermekte olduğumuz iyi yürekli kadın Salzwedel’de 1814 yılında doğdu.”</p>

  <p class="normal">Engels durdu. Tabutun üzerine kapanan Lenchen acıyla hıçkırıyordu. Karanlıktı. Siyah-sarı duman Londra’nın üzerine yayılmıştı. Lenchen, rahmetli Jenny’nin isteğine göre, Jenny’nin tabutunun koyulacağı büyük çukura göz attı ve bir parça sakinleşti.</p>

  <p class="normal">Engels Jenny’nin Marx’la yazgısını paylaşmasından, zekası ve ve devrim mücadelesindeki cesaretinden, sürgünde ruhsal yüceliğinden, işçi hareketi uğruna verilen kurbanlardan söz etti.</p>

  <p class="normal">“Fakat, hükümet burjuva muhalefetle ittifak halinde onun kocasına karşı komplo kurduğunda, kocasına en alçakça, en iğrenç iftiralar attıklarında, tüm basının kapıları kocasına kapandığında ve kendini savunma hakları ortadan kaldırıldığında, her ikisinin de nefret etmekten öteye gidemedikleri düşmanlarla birdenbire savunmasız olarak karşı karşıya kaldığında bu durum Jenny’nin ruhunda derin bir yara açtı. Ve bu çok uzun sürdü.”</p>

  <p class="normal">Sesinin tonunu yükselterek devam etti.</p>

  <p class="normal">“Ama sonsuza dek değil tabii. Avrupa proletaryası belli bir yere kadar bağımsız hareket edebildiği varoluş koşullarını yeniden yakaladı. Enternasyonal kuruldu. Proletaryanın sınıf mücadelesi bir ülkeden diğerine sıçradı ve ön saflarda ilk olarak onun kocası mücadele etti. O zaman Jenny’nin büyük acılarını telafi eden dönem geldi. O, Marx’ın kafasına bir dolu gibi yağan iftiranın bir rüzgar esişinde dağılan toz gibi yok olduğu döneme kadar yaşadı; yok etmek için gerek feodal gerekse demokrat tüm gerici partilerin olağanüstü çabalar gösterdikleri öğretisi tüm uygar ülkelerde ve tüm kültür dillerinde şimdi açık açık yayılmaktadır. Tüm varlığıyla bütünleştiği proletarya hareketinin, her türlü engeli yıkarak Rusya’dan Amerika’ya tüm dünyayı sarsmaya zaferden gitgide daha fazla emin olarak ilerlemeye başladığı zamana kadar yaşadı. Bizim Alman emekçilerinin son Reihstag seçimlerinde verdikleri tükenmez yaşamsal gücün açık kanıtı da onun son mutluluklarından birisi oldu.”</p>

  <p class="normal">Devam ediyordu Engels:</p>

  <p class="normal">“Bu denli keskin eleştirel zekaya, böyle bir siyasal nezakete, enerjiye ve karakterinde böyle bir tutkuya sahip, mücadele yoldaşlarına böylesine bağlı bir kadının hemen hemen kırk yıl boyunca hareket için yaptıkları kamuoyuna mal olmadı, bu konuda günümüz basınının kronolojilerinde tek bir sözcük yoktur. Bu kronolojiyi herkes kendisi tutmalıdır. Fakat emin olduğum bir şey var; sürgün Komüncülerin karıları onu daha sık anımsayacaklardır, bizim kardeşimiz ise onun hiç abartmasız cesur ve dürüstlük konusunda hiçbir ödün vermeksizin sağduyulu öğütlerinden mahrum kaldığını sık sık hissedecektir.</p>

  <p class="normal">“Onun kişisel niteliklerinden konuşmama gerek yok. Dostları bu nitelikleri biliyorlar ve hiçbir zaman unutmayacaklardır. Eğer bir zamanlar, kendi mutluluğunu başkalarını mutlu etmekte bulan bir kadın varolmuşsa eğer, bu, onun ta kendisidir.”</p>

  <p class="normal">Marx artık Jenny’siz yaşamak zorundaydı. Büyük kalpler ve akıllar zindeliğini yitirmezler. İnsanın manevi dünyası ne denli yüce olursa, onun için bilgelik, deneyim, yaşamı tanıma, yani yaşanan zamanı beraberinde taşıyan her şey o denli değerlidir.</p>

  <p class="normal">Dahiler için yaşlılık diye bir şey yoktur. Marx yıllar geçtikçe manevi açıdan daha da güçleniyordu. Onun düşünceleri, yaratıcılığı insanlığın üzerinde hüküm sürüyordu. Ama, karısının ölümü onu yıkmıştı. Onun hiç yazamadığı aylar dahi olmuştu.</p>

  <p class="normal">Epiküros’un “ölüm, ölen için değil, geride kalanlar için mutsuzluktur,” sözünü yineliyordu üzüntüyle.</p>

  <p class="normal">Karısını kaybetmekle son derece güçsüz düştüğünden, hastalıklara karşı koyamıyordu ve hastalıklar onu kolaylıkla altediyordu. Jenny’nin ölümünden iki hafta sonra okyanus ötesindeki dostları ve dava arkadaşlarından birine şunları yazıyordu:</p>

  <p class="normal">“Son hastalıktan iki şekilde malul olarak çıktım; karımın ölümünden dolayı manevi olarak ve hastalıktan sonra göğüs zarımın sıkışması ve solunum yollarının artan hassaslığından dolayı fiziksel olarak.</p>

  <p class="normal">“Ne yazık ki, zamanımın belli bir bölümünü tümüyle sağlığımın düzelmesine ayırmam gerekiyor.”</p>

  <p class="normal">Yüreğindeki şefkat zenginliğini Marx kızlarına ayırıyordu. Çocuklarını hep hararetle sevmişti. Maitland-Park Road bitişiğindeki mahallenin bütün çocukları Marx’ın cebinde mutlaka akide şekeri bulunduğunu bilirlerdi. Marx Jenny’siz kalınca kalbinde oluşan derin boşluğu torunlarına büyükbabalık yaparak doldurmayı umut ediyordu.</p>

  <p class="normal">Karısını toprağa verdiği Aralık ayında Jennychen Longuet’ye şunları yazıyordu:</p>

  <p class="normal">“Tussy daha şimdi Engels’le birlikte, ufaklıklar için taşımacılık bürosuna at arabasıyla Noel hediyeleri götürdü. Helene, Harry ve Eddy için birer mont ve Pa için bir yün şapka gönderdiğini belirtmemi özellikle rica etti, yine Pa için Laura’dan ‘mavi bir elbise’, benden ise sevgili Jonny için gemici elbisesi. Annen, ben, sen ve Jonny’in Paris’e gidişimizi, orada bir kıyafet seçtiğimizi ve Jonny’in bu kıyafet içinde ‘görmemiş birine’ benzediğini yaşamının son günlerinden birinde Laura’ya anlatırken o kadar neşeli gülüyordu ki.”</p>

  <p class="ortayazi">***</p>

  <p class="normal">Marx yüreğindeki yalnızlıktan kurtulmak için sıklıkla kızlarının yanına kaçıyordu, fakat, daima onlarla birlikte olmak istemesine rağmen bunu gerçekleştiremiyordu. Marx’ın sağlığı aralıksız olarak kötüleşiyordu. Londra’nın iklimi akciğer ve boğaz hastalıkları için çok kötüydü. Wight Adasına, küçük kıyı kenti Ventnor’a gitmek zorunda kaldı. Fakat hava orada da adeta insanlara saldırıyordu. Sağanak yağmur ve şiddetli soğuk rüzgarlar dinmek bilmiyordu. Zaten ağır hasta olan Marx göğüs zarı iltihabı kaptı ve yatağa düştü. Yanında, peşini hiç bırakmayan Eleanor vardı. Annesini toprağa verdikten sonra da huzura kavuşamamıştı. Son derece duygulu biri olan genç kızı uykusuzluk ve ani sinirsel çarpıntılar rahat bırakmıyordu.</p>

  <p class="normal">Tussy’nin bir hastabakıcı gibi sürekli onun yanında bulunmak zorunda kalması ve gençliğinin böyle hüzünlü geçmesi Marx’ı üzüyordu. Zaten o da kızının yazgısına ilişkin pek iç açıcı olmayan düşüncelerini ondan gizliyor, ancak Engels ile paylaşıyordu. Eleanor yaşamında henüz planlar yapmamıştı ve neye karar kılacağını araştırarak koşturuyordu. Zaman zaman başarıyla oynadığı tiyatroda mı kalsa, yazar mı olsa, yoksa kendisini toplumsal ve pedagojik faaliyetlere mi verseydi? Çocukluğundan beri Stratford-Upon-Avon’dan dahinin sanatını tutkuyla sevdiğinden Shakespeare Derneği’nin aktif üyesi olmuştu ve büyük dramaturg hakkında Almanca’dan İngilizce’ye birkaç makale çevirmişti.</p>

  <p class="normal">Eleanor Marx’ın karakter ve yetenek tarzı onun önüne değişik yollar açıyordu. Onda içten, esnek bir ses, temiz bir diksiyon, soylu, çekici bir dış görünüş vardı. İngiltere’nin yüzyıl önceki gururu büyük Sarah Siddons gibi aktris Ellen Terry de oyunuyla onu büyülüyordu.</p>

  <p class="normal">Zaman zaman sahnede Shakespeare’in kadın kahramanlarını canlandırırken heyecanlanıyor ve doğal olmayan patetik tonlamaları ve aynı zamanda özgün, uyumlu mükemmel jestleriyle bu büyük oyunculara benzemeye çalışıyordu. Marx kızının kendisini tiyatroya adamasına karşı çıkmıyor ve Eleanor’un Londra’da ünlü pedagog Madam Jung’tan dersler almasını teşvik ediyordu. Fakat, sahne ışıklarını tutkuyla sevmesine karşın Eleanor bunlardan vazgeçti ve kaynayan enerjisini ve yeteneğini toplumsal mücadeleye adadı. Onun büyüleyici sesi kalabalık işçi toplantılarının kürsülerinde daha yararlıydı. Eleanor, Marx ve Engels’in ölümsüz düşüncelerinin en iyi propagandistlerinden birisi oldu. Emekçilerin bir zamanlar genç Karl’ı ‘baba’ diye adlandırdığı gibi, İngiliz kadın işçileri de şimdi otuz yaşındaki Eleanor’a ‘annemiz’ diyorlardı.</p>

  <p class="ortayazi">***</p>

  <p class="normal">Sıcak ve güneşli yerler arayan Marx tek başına Cezayir’e gitmişti. Fakat böyle bir zamanda hava burada da onun sağlığı için son derece zararlıydı. Sıcak gündüz saatleri yerini soğuk gecelere bırakıyordu ve Sahra’dan esen rüzgar yakıcı, boğaz kemirici bir toz savuruyordu. Marx bunalıyordu. Kum fırtınaları, ardından da yakıcı rüzgarla biten yağmurlar başlamıştı. Afrika’da kış, tehlikeli, iklim bakımından aldatıcı bir dönemdir. Marx kendisini giderek daha kötü hissediyordu; boğazını yırtan, ciğerlerini söken öksürük ona nefes aldırmıyordu; yan tarafında anlaşılmaz bir ağrının verdiği bir can sıkıntısı ve sürekli üzüntü yaşıyordu. Bu konuda Engels’e şu itirafta bulunuyordu:</p>

  <p class="normal">“Biliyorsun, göstermelik bir heyecan başka birileriyle kıyasla bana yabancı bir olgu; bununla birlikte düşüncelerimin karımla, yaşamımın en iyi dönemiyle ilgili anılara yoğunlaştığını yadsımak yalan olur.”</p>

  <p class="normal">Karşılaştığı tüm kadınlarda karısıyla bir benzerlik arıyor, onunkine benzer bir gülüş duyduğunda irkiliyordu. Zaman onu Jenny’den uzaklaştırmamış tersine yaklaştırmıştı.</p>

  <p class="normal">Cezayir’de Marx, engebeli Yukarı Mustafa caddesindeki ‘Victoria Oteli’ne yerleşmişti. Asma bahçeler, çiçek açan kırmızı nar fundalıkları Semiramis’in efsanevi çiçek bahçesi gibi bir terasla denize iniyordu. Marx’ın ikinci kattaki odası büyüleyici güzellikteki deniz manzarasına açılan kapalı galeriye bakıyordu. Odada otururken dışarıdan gelen sesler ilgisini çekti ve sesin geldiği tarafa bakmaya başladı. Caddede, otelin terasının tam altında yoksul bir zenci parmaklarına metal ziller takmış elastiki vücut hareketleriyle bir tür törensel doğu dansı sergiliyordu. Ardından sadaka toplamaya başlamıştı. Çarşafa benzeyen bir örtüye sarınmış güneş yanığı bir mağripli –tavuk ve portakal satıcısı– bu gösteriyi uzun süre seyrediyordu. Mağriplinin yanında bir tavuskuşu gururlu gururlu geziniyordu. Birden tavuskuşu alacalı kuyruğunu salladı ve kör edici parlaklıktaki renkleriyle kocaman yelpazesini açtı. Bu kral kuşunun muhteşem güzellikteki tüylerinden gözlerinizi ayıramazsınız. Tavuskuşu silkelendi, parlak lacivert renkte uzun boynunu salladı ve kabaran tüyleri lavta telleri gibi tuhaf dalgalı sesler çıkarmaya başladı. Doğa bu harika kuşu doğunun ressam ve şairlerine esin kaynağı olarak sayısız ve eşsiz renklerle süslemişti.</p>

  <p class="normal">Mağriplileri Cezayir’de Araplar olarak adlandırıyorlardı. Marx’a göre onlar harmani ile örtünme sanatında, doğallık, zarafet ve soyluluk sergileme sanatında en büyük Avrupalı aktörlerden daha üstündüler; öyle ki haraket mi ediyorlar yoksa kımıldamadan duruyorlar mı, anlaşılmazdı.</p>

  <p class="normal">“... Onlar katır ya da eşek sırtında, ya da çok ender de olsa at üstünde giderlerken Avrupalılar gibi atın üstünde bacaklarını iki yana açarak oturmuyorlar, her iki ayaklarını tek tarafa sarkıtarak rahat ve kaygısız bir oturuşla düş alemine dalıyorlar,” diye yazıyordu Marx kızına.</p>

  <p class="normal">Cezayir büyüleyici, göz kamaştırıcı, canlı güzelliğiyle hastayı yoruyordu. Marx bu renk, ışık ve güzel koku cümbüşü arasında kalbinde henüz kapanmamış yaranın acısını daha bir şiddetli hissediyordu. Bin bir gece masalları diyarını, sömürgecilerin çizmeleri altında çırpınan kölelerin, lüks ve yoksulluğun, renkliliğin, gürültünün, kutsallığın bir arada bulunduğu sert kontrastlar ülkesine keşke Jenny ile beraber gelebilselerdi diye geçiriyordu aklından!</p>

  <p class="normal">Marx Cezayir’den Fransız Rivyerası’na geçti ve Monaco Krallığı’nda, Monte-Carlo’da kaldı. Akdeniz üzerindeki dik bir yamaca kurulmuş bu kumarbazlar kentinin tüm görülmeye değer yerlerini gezdikten sonra dünyanın dört bir yanından gelmiş erkeklerin ve kadınların tüm varlıklarını zengin olmak umuduyla ruletlere yatırdıkları ve kumar çılgınlığının yaşandığı gazinoları gezdi. Oyun salonundan sonra selvi ağacıyla çevrili bir parkta ‘intihar uçurumu’ vardı.</p>

  <p class="normal">Gazino salonları ve kendisini hep kazanma hırsına kaptırmış insanları incelerken Marx ister istemez Goethe’nin sözlerini anımsadı ve içinden yineledi: “Tanrım, ne de büyük canavarın varmış!”</p>

  <p class="normal">Okuma salonunda kendisini ilgilendiren İtalyanca ve Fransızca gazeteler buldu, bu da ona Monte-Carlo’nun en önemli başarısı gibi geliyordu.</p>

  <p class="normal">Göğüs zarı iltihabını biraz tedavi ettirdikten sonra Marx arzuladığı Argenteuil’e, kızına ve torunlarına gitti. Burada, çocuklar arasında biraz canlandı ve ruhsal olarak rahatladı. Komşu Enghien’de kükürt banyosu tedavisi hasta boğazının tedavisine de yardımcı oldu.</p>

  <p class="normal">Her yeni kentte onu hep aynı yöntemle tedavi ediyorlardı. Sırt tozu, ovma, kompres ve sayısız şurup ve bitki özleri onu rahatlatmaktan çok yoruyordu.</p>

  <p class="normal">Marx kızı Laura ile birlikte altı haftalık bir süre için Cenevre Gölü üzerindeki Vevey’ye gitti. Fakat, insanın kendisinden kaçması mümkün müydü? Nereye giderse gitsin, bitmek bilmeyin bir acı, Jenny’ye ilişkin düşünceler ve onu geri döndürmek için yeryüzünde hiçbir gücün olmadığını kavraması peşini bırakmıyordu. Jenny’nin bir sesine, bir canlı bakışına, bir sözüne neleri vermezdi ki. Hiçbir şey onu unutturamıyor, öldürücü acı hep artıyordu. Hastalık duyarlılığın ve acıların dozunu artırıyordu. Acının halkası daralıyordu.</p>

  <p class="normal">Göçebe gibi yaşamaktan yorulan Marx eve dönmek için can atıyordu. Sonunda hekimler, sisli dönemi Londra’nın dışında, adanın güney kıyısında geçirmesi koşuluyla İngiltere’ye dönmesine izin verdiler.</p>

  <p class="normal">Ve Marx gözlerini açtığında yeniden karısının yaşadığı ve öldüğü Maitland-Park Road’daydı. Zaman, berrak bir su gibi altın kumdaki değerli parçacıkları ayıklıyor ve işte geçmişten hiçbir şey rastlantısal olarak bellekte kalmıyordu: Önemsiz dargınlıklar, hoşnutsuzluklar, alınganlıklar ve olmayana ve bir daha dönmeyecek olana, yalnızca benzersiz insana özgü her şey gerçek boyutlarıyla ortaya çıkıyordu.</p>

  <p class="normal">Marx, bir şeyler arar gibi, odadan odaya dolaşıyordu. Çalışma odasında, çerçevenin köşesine yaslanarak pencerenin önünde uzun uzun duruyordu. Oldukça zayıflamış ve yaşlanmış, yüzünü derin bir acının kırışıklıkları kaplamıştı.</p>

  <p class="normal">“Jenny, Jenny...”</p>

  <p class="normal">Lenchen ve Eleanor yatmışlardı. Gece, duvar aralıklarından sızan yoğun yapışkan sisten dolayı zifiri karanlıktı. Her yerde şiddetli bir kömür isi kokusu vardı. Marx yavaşça odasından çıktı, koridoru geçti ve elinde şamdanla rahmetli karısının odasına yöneldi. Karısının odasında her şey onun uzun süren hastalık döneminde olduğu gibi kalmıştı. Lenchen buna özen göstermişti. Küçük kadife terlikleri hâlâ karyolanın yanındaydı. Terliklerin birinde koyu kırmızı yumuşak yün ponpon yoktu. Beyaz tülbenti aynadan almamışlardı. Her şey yerli yerindeydi ama evin ruhu, Jenny yoktu. Sabahleyin Marx daha da hasta görünüyordu.</p>

  <p class="normal">Tüm bu süre içinde Marx çalışmaya başlamayı ve ‘Kapital’in ikinci cildini temize çekmeyi düşünüyordu. Bu yapıtını kesinlikle rahmetli karısına adamaya karar verdi.</p>

  <p class="normal">Ancak kısa bir süre sonra 1882 Kasım’ında berbat bir sonbahar havası yüzünden Marx’ın durumu yine kötüleşti ve Wight Adası’ndaki Ventnor’a gitmek zorunda kaldı. Fakat orada kötü ve soğuk hava onu daha da zayıf düşürdü; soğuk algınlıkları birbirini izledi. Sık sık yatağa düşerek evde kalmaya mahkûm olan Marx enerji ve çalışma gücünü fark edilir biçimde kaybediyor, ama kendini zorlamaya çalışıyor, çok kitap okuyordu. Fizikçi Deprez’nin elektrik enerjisini uzun mesafeye aktarma deneyleri onu özellikle ilgilendiriyordu.</p>

  <p class="normal">Sağlığı birazcık düzelir düzelmez, hastalıkların izin verdiği kısa aralıklarda Marx hummalı bir şekilde ‘Kapital’in Almanca üçüncü baskısının hazırlıkları üzerinde çalışıyordu. Eş zamanlı olarak Vorontsov’un ‘Rusya’da Kapitalizm’in Yazgısı’nı Rusçasından okuyor, matematiği inceliyor, hatta Mısır’ın ekonomik durumuyla ilgili kitaplar okuyordu.</p>

  <p class="normal">Ocak ayında Ventnor yağmurluydu. Denizden soğuk bir rüzgar esiyordu. Marx’ın kaldığı otelin odası soğuktu ve rahat değildi. Şöminedeki odunlar güçlükle yanıyordu.</p>

  <p class="normal">Belirsiz düşünceler kuşatmıştı onu. Jenny’yi düşünürken acı bir tat hissediyordu ve insanların doğada kaçınılmaz olan ölüm içgüdüsü uyanıncaya, doğal sona kadar yaşayamadan tam ürün verme çağında yaşamın bir çağrısı sonucunda zamanından önce öldüklerini düşünüyordu.</p>

  <p class="normal">Marx gençliğini ve emeğin egemen olacağı bir toplumda yaşamaya dair iyimser inancını anımsıyordu. Yazık ki, oldukça erken doğduğunu çoktan anlamıştı, geleceğe dönük düşüncelere dalmış olsa da yaşamında her şeyini feda ettiği şeyi görmeden ölmeye mahkûmdu. Fakat, her zaman olduğu gibi, umutsuzluğa düşmüyordu ve gelecek kuşaklara eşitlik ve mutluluk getirecek bir başka çağın yaklaşmakta olduğuna inanıyordu.</p>

  <p class="normal">“Eğer,” diye düşünüyordu Marx, “ben seçimimi proletaryanın yazgısından yana yaparak onun yaşadığı tüm aşağılanmaları, yoksullukları, acıları ve hatta hastalıkları görmüşsem, benim torunlarım emekçilerin kesin zaferinin mutluluğunu paylaşacaklardır.”</p>

  <p class="normal">Fiziksel gücü bu denli bozulmamış olsaydı, Marx, kendisini her zaman kurtarmış olan entelektüel çalışmada tedavi bulabilirdi, ama gitgide şiddetlenen hastalık onu tam güçle çalışmaktan alıkoyuyordu. Oysa beyni tüm gücünü koruyordu. Bu arada yaşam Marx’a öldürücü bir darbe daha hazırlamıştı. 11 Ocak’ta Jennychen Longuet öldü. Yalnızca astım hastalığı değil, vücudunda hızla yayılan kanser de zamanından çok önce onun ölümüne yol açmıştı.</p>

  <p class="normal">Kız kardeşinin bu acı ölüm haberini alır almaz Eleanor hemen Ventnor’a, babasına gitti. Genç kız çok acı dakikalar yaşamıştı, ama bunlar, o küçük bir vapurla denizi geçerken hissettikleriyle kıyaslanamazdı. Bu büyük acının habercisi olmak ona düşmüştü. Rahmetli Jennychen Longuet daha 39 yaşındaydı. Yaşamak istiyordu, dört çocuğu henüz küçüktü ve daha bir süre önce yine Jenny adını verdikleri kızı doğmuştu.</p>

  <p class="normal">Kapalı, yağmurlu bir günde Ventnor’daki otele yaklaşırken “babama ölüm fermanını götürüyorum,” diyordu. Marx’ın odasına girdiğinde tek bir sözcük dahi söyleyememişti ve büyük bir gayretle babasını bu denli beklenmedik ve acı habere hazırlamanın yollarını arıyordu, ama Marx’ın yıpranmış ve sanki korumasız kalmış dökülüp saçılmış sinirleri, insan üstü öngörüleri o dereceye gelmişti ki kızının acıdan allak bullak olmuş yüzüne bakınca, ellerini, kendisini olanlara karşı sanki korumak istercesine ileri doğru uzatarak ve adeta güçlükle nefes alarak,</p>

  <p class="normal">“Bizim Jennychen öldü,” dedi.</p>

  <p class="normal">O andan itibaren Marx’ın yüreği can çekişmeye başladı. Ama o dışarıdan bakıldığında hâlâ kendine hakimdi. Son gücünü toplayarak Marx kızına derhal Paris’e, yetim kalan çocukların yanına gitmesini söyledi. Eleanor, Marx’ı yalnız bırakmaktan korktuğu için buna itiraz etmeye kalkıştı, fakat bunlar boşunaydı, o, söz dinlemiyordu.</p>

  <p class="normal">Yarım saat sonra genç kız Kıtaya doğru mutsuz yolculuğuna çıktı. Kısa süre sonra Marx Londra’ya döndü. Karısının ölümünden sonra onu yaşama bağlayan incecik halka hepten kopmaya başlamıştı.</p>

  <p class="normal">Tüm bu yıllar içinde olduğu gibi, Engels ve Helene Demuth Marx’ı kurtarmaya çalışıyordu, fakat oldukça aciz ve içine kapanmış Marx eve döner dönmez bronşitten ve yalnızca sesini değil, yutkunma olanağını da yitirdiği gırtlak iltihabından yatağa düştü. Bu büyük acılara bir stoacı direnciyle katlanan Marx, kendisine acı veren katı yiyecek yerine nefret ettiği sütle beslenmeyi tercih ediyordu. Şubat ayında doktorlar akciğerde çürüme tesbit ettiler. Marx iştahını kaybetti ve dehşetli bir şekilde zayıfladı. Yutkunması kolaylaşmıştı, fakat göğsündeki şiddetli sancıdan, öksürükten rahatsızdı. Onda kangren mi yoksa akciğer kanseri mi vardı? Tanının önemi yoktu artık. O, ölüme mahkûmdu. Gücü hızla tükeniyordu ve bilinçli yaşamı boyunca ilk kez artık okuyamıyordu, ölen kızının üzüntüsü ona son darbeyi vurmuştu. Bitkin ve sakin ebedi geceyi bekliyordu kayıtsızlıkla.</p>

  <p class="normal">İki sadık dost onun yaşamı için inatla mücadele ediyorlardı ve doktorların da desteklediği umutlarını henüz yitirmemişlerdi. Hiçbir anne kendi çocuğuna, hastayı şefkati ve ilgisiyle saran Helene Demuth kadar iyi bakamazdı. Ona Eleanor yardım ediyordu.</p>

  <p class="normal">Engels, Londra’nın en iyi doktorlarını çağırıyor ve çok sayıda bilim adamıyla görüşüyordu. Bununla da yetinmeyerek akciğerinde çıkan ve olası diğer tehlikeli hastalıklarla ilgili her şeyi okuyor, inceliyordu. Başkalarına inanmayarak hastanın öksürünce balgamını ve akciğer dokusunu, kan damarlarının çeperinin delinmesinin ne büyük bir tehlike olduğunu bilerek mikroskop altında kendisi inceliyordu. Bu tür hastalıklar alanında onun için artık sır kalmamıştı.</p>

  <p class="normal">Altı hafta süresince her sabah Marx’ın yaşadığı Maitland-Park Road’da köşeyi dönüp yarım daire şeklindeki bahçeye yaklaşırken Engels ölümcül bir korku içinde, şiddetle çarpan kalbini güçlükle sakinleştirerek 41 no’lu evde perdelerin indirilip indirilmediğine bakıyordu.</p>

  <p class="normal">Eğer Marx yerine kendi yaşamını vermesi mümkün olsaydı, bunu büyük bir mutlulukla kabul edebilirdi. Engels dostunu çok seviyordu, onunla gurur duyuyor ve kendisine özgü alçakgönüllülükle bilimsel komünizm alanındaki en büyük buluşların öncelikle Marx’a ait olduğunu defalarca vurguluyordu.</p>

  <p class="normal">“Marx’la arkadaş olmadan önce de, onunla 40 yıllık çalışmam sırasında da söz konusu teorinin hem temellendirilmesine hem de hazırlanmasına bir dereceye kadar bağımsız olarak katkıda bulunduğumu inkâr edemem. Fakat, ekonomik ve tarihsel alandaki temel öncü düşüncelerin çok büyük bölümü, dahası onların nihai formülasyonu Marx’a aittir. Marx yaptıklarını, belki iki-üç spesifik alan dışında, bensiz de kolaylıkla yapabilirdi. Ama Marx’ın yaptıklarını ben hiçbir zaman yapamazdım. Marx daha yukarıdaydı, daha uzağı görüyordu, bizden daha iyi ve daha çabuk yorumluyordu. Marx dahi idi, biz ise olsa olsa yetenekliydik. Bizim teorimiz o olmadan hiç de bugünkü yerinde olamazdı. Bu nedenle, bu teori haklı olarak onun adıyla anılıyor,” diyordu Engels.</p>

  <p class="normal">14 Mart’ta Marx kendisini çok iyi hissederek uyandı. Büyük bir zevkle şarap, süt ve çorba içiyordu. Doğa, onun gücünün geriye kalan kısmını son kez toplamış ve ölüm öncesi sık sık rastlandığı gibi, bir an için yalandan bir iyileşmeyle onu aldatmıştı. Umut ışıkları evi aydınlatmış, Lenchen omuzlarını dik tutarak yürüyor, Tussy aylardır ilk kez gülümsüyordu.</p>

  <p class="normal">Fakat birden her şey değişti. Marx kan tükürmeye başladı. Herkes koşuşturuyor, ne yaptığını bilmiyor, ağlıyordu. Yalnızca hasta eskisi gibi her şeye kayıtsızdı. Yatarak nefes almakta güçlük çektiğinden, yanındakiler onu henüz sönmemiş şöminenin yanındaki çizgili sarı kumaşla kaplı kocaman koltuğa oturttular. Kan kaybından dolayı son derece zayıf düştüğünden, Lenchen onun rahatsız etmeden yumuşak terlikleri, önlüğü ve başlığıyla aşağıya Engels’i karşılamaya inerken uyuyor gibi görünüyordu. Saat 3 civarıydı.</p>

  <p class="normal">“Girebilirsiniz, o yarı uykuda,” dedi fısıltıyla ve Engels’e yol verdi.</p>

  <p class="normal">Onun ardından, ayaklarının ucuna basarak Eleanor da odaya girdi. Helene odadan çıkmadan iki dakika önce Marx geriye yaslanarak oturdu. Kaşları aşağı düşmüştü. Son derece sakin, düşüncelere dalmış ve mutlu görünüyordu.</p>

  <p class="normal">Sonsuz uykusuna dalmıştı.</p>

  <p class="normal">“İnsanlık bir kişi daha yitirdi, kaybettiği kişi de insanlığın günümüzde sahip olduklarının en önemlilerinden biriydi,” diye yazıyordu Engels dava arkadaşlarına.</p>

  <p class="normal">17 Mart Cumartesi günü, Highgate mezarlığında Marx’ı on beş ay önce Jenny’yi toprağa verdikleri mezara defnettiler.</p>

  <p class="normal">Charles Longuet İspanya ve Fransa işçi partilerinin telgraflarını okudu. Almanlar adına Marx’la arkadaşı ve öğrencisi Liebknecht vedalaştı. Ardından Rus sosyalistlerinin mesajı okundu.</p>

  <p class="normal">“... En engin akıllardan biri söndü, proletaryayı sömürenlere karşı en enerjik savaşçılardan biri öldü.”</p>

  <p class="normal">İlkbahar rüzgarı yeni mezarın üzerinde bulunan sayısız çiçekleri çevreleyen kırmızı kurdeleleri dans ettiriyordu. Bunları Londra’nın işçileri ve öğrencileri, gazeteler ve Komünist İşçi Eğitim Derneği göndermişti. Para göndermiş olan Petersburglu öğrenciler ve kursiyerlerin ricası üzerine, Engels ölen arkadaşının tabutuna çelenk koymuştu. Acısı sonsuzdu. Avurtları, gözle görülür biçimde çökmüş, sol kulağı duyma güçlüğü çekiyor olsa da yine eskisi gibi, boyun eğmez ve azimliydi; arkadaşının cenazesinde adeta tüm dünyaya, gelecek kuşaklara, gelecek yüzyıllara sesleniyordu. Heyecanı kesik kesik konuşmasına neden oluyor, yüreği parçalanıyordu.</p>

  <p class="normal">“... Marx her şeyden önce devrimciydi. Kapitalist toplumun ve onun kurduğu devlet kurumlarının yıkılmasına şu ya da bu şekilde katılmak, kendi konumunun, gereksinimlerinin bilincini ve kurtuluş koşullarının bilincini ilk kez kendisinin ortaya koyduğu günümüz proletaryasının kurtuluşu davasına katılmak; işte gerçekte bu onun yaşamsal ödeviydi. Mücadele onun doğasında vardı.”</p>

  <p class="normal">Engels, hiç beyazı olmayan düz, kestane rengi saçlarını parmaklarıyla düzeltti.</p>

  <p class="normal">Hampstead Head’den esen rüzgar ilkbahar otlarının kokusunu taşıyordu. Uzaklarda, Marx’ın ailesi ve dostlarıyla son birkaç on yıldır gittiği Jack Straw Amca’nın yemekhanesi vardı. Engels, ölmüş arkadaşının yüzünden gözlerini ayıramıyordu. Marx’ın bembeyaz saçları kırmızı lalelerle kaplanmış atlas yastıkta güçlükle fark ediliyordu, uzun ince parmaklı eter çiçeği gibi sapsarı küçücük elleri redingotunun siyah kumaşı üzerinde donup kalmıştı. Bu ellerin rengi, ölümün trajedisini, kazılan mezardan daha iyi anlatıyordu.</p>

  <p class="normal">Engels arkadaşının mezarına karısının cam çerçeveli fotoğrafını, kızı Jennychen’in ve Hukuk Danışmanı Heinrich Marx’ın gümüş levha üzerindeki sararmış fotoğraflarını koydu. Bu üç kişi, Marx için en değerli insanlardı.</p>

  <p class="normal">Birdenbire acı, tüm şiddetiyle hücum etmişti Engels’in boğazına. Acılı bir çığlıkla bozulan sessizlik yeniden hakim olmuştu. Lenchen ve Eleanor yüksek sesle hıçkıra hıçkıra ağlıyorlardı. Tabutun yanında Marx’ın en boyun eğmez, güvenilir dava arkadaşı ve onun düşüncelerinin yayıcısı terzi Lessner, gözlerini arkadaşının yüzünden ayırmadan duruyordu.</p>

  <p class="normal">Engels derin bir nefes alıp biraz sakinleştikten sonra beklenmedik şekilde yüksek sesle ve kesik kesik konuşmaya başladı yeniden. Marx’ın çalıştığı gazeteleri saydı, onun sürgündeki çalışmalarını, Uluslararası İşçiler Birliği’nin onun tarafından kuruluşunu anlattı.</p>

  <p class="normal">“... Marx en çok nefret edilen ve iftiraya uğrayan bir insandı. Mutlakiyetçi olsun, cumhuriyetçi olsun hükümetler onu sürgüne gönderdiler, hem tutucu hem de demokratik burjuvazi ona aralıksız iftira ve lanet yağdırdı.</p>

  <p class="normal">“O, bunları dikkate almayarak ve ancak zorunlu durumlarda yanıt vererek, bir örümcek ağını temizler gibi yolunu temizleyerek yürüdü. Ve o tüm Avrupa’da, Amerika’da, Sibirya maden ocaklarından Kaliforniya’ya kadar milyonlarca devrimci dava arkadaşı tarafından saygı duyulan, sevilen, ardından ağlanan biri olarak öldü; ve ben şunu cesaretle söyleyebilirim: Onun çok sayıda karşıtı olmuştur, fakat sanmam ki bir tek kişisel düşmanı olsun.”</p>

  <p class="normal">Engels arkadaşının tabutuna kapandı ve ilhamla Marx’ın davasının yüzyıllarca yaşayacağı kestiriminde bulundu.</p>

  <p class="normal">Mezarın üzerindeki toprağa vurulan son kürek darbesi eve ölümle gelen gerginliğe son noktayı koydu. Ve o an Marx’ın yakınlarında yüreği donduran sonsuz bir boşluk ve yitirme duygusu belirdi.</p>

  <p class="normal">Alacakaranlık bastırmıştı. Çiçekler mezarın üzerindeki nemli toprak yığınında boyun eğercesine ölüyorlardı.</p>

  <p class="normal">Mezarlık duvarının yanında birkaç at arabası duruyordu. Onlardan birine Engels, Lessner ve Liebknecht bindi.</p>

  <p class="normal">“Biz yaşlılar azaldık, hem de çok az kaldık,” dedi Friedrich Lessner. “Hepsi hepsi birkaç kişi.”</p>

  <p class="normal">“Mağripli’nin cenazesi tam da onun istediği gibi oldu,” dedi Liebknecht yavaşça “O ihtişama, gösterişe, genellikle popülerliğin hiçbir gösterisine katlanamazdı.”</p>

  <p class="normal">“Mağripli gösterişli şöhret budalalığını aşmış bir insandı,” dedi Lessner ve devam etti: “General, şimdi sana çok iş düşüyor. Tek başına iki kişilik çalışacaksın.”</p>

  <p class="normal">“Onun yerini hiç kimse ve hiçbir şey tutamaz bizim için,” dedi Engels. “Ben her zaman ikinci kemandım ve işimi şöyle böyle yaptığımı düşünüyorum, çünkü ben Marx gibi, muhteşem bir birinci kemana sahiptim.”</p>

  <p class="normal">Başka hiç kimse tek bir söz söylemedi.</p>

  <p class="normal">Engels at arabasını durdurdu ve Maitland-Park Road’daki yarım daire şeklindeki bahçede indi. Evin giriş kapısı kilitli değildi. Antredeki askıda Marx’ın paltosu hâlâ asılıydı ve son yıllarının değişmez yoldaşı, kapalı siyah şemsiye köşede öksüz duruyordu.</p>

  <p class="normal">Engels derin bir nefes alarak Marx’ın çalışma odasına girdi. Odada, yas kıyafeti içinde Marx’ın mezarlıktan dönen kızları, damatları ve Lenchen duruyordu. Engels, Marx’ın koltuğunun yanıbaşındaki kanepeye ağır ağır bıraktı kendisini.</p>

  <p class="normal">Lenchen uzun yıllardan beri ilk kez hiçbir yere acele etmiyor, evde dolaşmıyordu. Lafargue şöminedeki ateşi körüklüyordu. İngiltere başkentinin iklimi hiçbir zaman ona bu kadar nemli ve berbat gelmemişti.</p>

  <p class="normal">“Mağripli, zamanından önce, yaratıcı gücünün doruğunda öldü,” dedi yüksek sesle.</p>

  <p class="normal">“Yaşamdan her ikisi de ne kadar erken gittiler,” dedi Lenchen hıçkırarak. “Kahrolası yoksulluk. Dean-Street’teki in olmasaydı, çocukların ölümü ve bitmek bilmeyen borçlar olmasaydı... Ama Karl Jenny’siz yaşayamazdı. Çoktandır bütünleşmişlerdi ve birbirlerini kumrular gibi seviyorlardı. Onlardan birinin ölümü, diğerinin de yokoluşu demekti.”</p>

  <p class="normal">Sessizlik yeniden bastırmıştı.</p>

  <p class="normal">Gece geç saatlerde Engels evine döndü. Avuntuyu dava arkadaşlarının mektuplarında bulmuştu. Bu dava arkadaşları tıpkı onun gibi, Marx’ın anılarıyla kopmaz olarak bağlıydılar. Onların, Marx’ın öğretisini birlikte yürütmeleri ve proletarya partilerini güçlendirmeleri gerekiyordu. Tasaya ve düş kırıklığına yer yoktu. Yaşam ısrarla harekete geçmeyi talep ediyordu. Engels zaaf gösterme hakkına sahip olmadığını biliyordu, çünkü dostluk yalnızca söz söyleme ve gözyaşı dökmeye değil, iki kat güç harcamaya ve faaliyette bulunmaya zorluyor ve bunu talep ediyordu.</p>

  <p class="normal">Marx’ın son yıllarda yazılan bazı çalışmalarına son şekillerinin verilmesi gerekiyordu. ‘Kapital’in izleyen iki cildi yalnızca taslak halinde hazırdı ve insanlar onları bekliyordu. Yaşamak gerekiyordu. Engels bunun uğruna, dostluk ve sevgi adına bu çile anlarında güç toplamaya çalışıyordu. Proletaryanın bu korkunç kaybını dünyanın çeşitli köşelerindeki dostlarına bildiriyordu.</p>

  <p class="normal">“Eski dostum!” diye yazıyordu Engels, Cenevre’deki temizlikçi Becker’e “... partimizin en güçlü beyni artık düşünmez oldu, bugüne kadar tanıdığım en güçlü yürek artık çarpmıyor...</p>

  <p class="normal">“Belki de biz seninle 1848 öncesi eski kuşağın en yaşlılarıyız. Ama olsun, biz görevimizin başındayız. Kurşunlar vızıldıyor, dostlar bir bir gidiyor, ama bu seninle bizim alışkın olmadığımız bir şey değil. Eğer bir gün bize de bir kurşun saplanırsa –varsın olsun–, çok fazla kıvranmamamız için tam isabet etsin.</p>

  <p class="sagnormal">Eski dava Yoldaşın.</p>

  <p class="sagnormal"><span class="ideitalik">F. Engels”</span></p>

  <div class="clrb"/>

  <p class="normal">Helene Demuth, günlük ayrıntılara güç harcamaması, kendisini tümüyle işine vermemesi için Engels’in evine yerleşmeye razı oldu.</p>

  <p class="normal">Engels arkadaşının el yazması kalıtının sayfalarını çevirirken yalnızlıktan bir ölçüde de olsa kurtuluyordu. Böylece adeta onun Marx’la ilişkisi kesilmemiş oluyordu. Yoğun çalışmalardan sonra sık sık şömineden çıkan alevlere uzun uzun bakıyor, bir yandan da gerçekten dahi olanın zamanın sınavından geçmekte olduğunu ve artık insanların sonsuza dek Marx’ın beyninin sınırsız hazinesindeki düşüncelere başvuracaklarını, yaşamın özünü derinlemesine kavrayarak onun ardından gideceklerini düşünüyordu.</p>

  <p class="indentmetin">1962</p>

  <div class="clrb"/>

  <p class="ortaitalik">DÜRDÜNCÜ CİLDİN SONU</p>

  <div class="calibre1" id="calibre_pb_7"/>
</body>
</html>
