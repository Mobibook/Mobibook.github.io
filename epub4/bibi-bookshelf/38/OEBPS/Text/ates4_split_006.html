<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates4</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">İKİNCİ BÖLÜM<br class="chapter"/>
  USLANMAZ FRANSA</h1>

  <p class="normal">Gustave Flourens, derin düşünen bir bilim adamı, çok yönlü bir gazeteci ve ateşli bir devrim savaşçısı özelliklerini bir araya getiren biriydi. Çok yönlülüğü, engin bilgisi, aklı, iradesi, bitmek bilmeyen enerjisi ve eşsiz cesareti onu farklı kılıyordu. Flourens yirmi beş yaşındayken, Paris’te görev yaptığı kolejde etnografya üzerine konferans vermiş, fakat materyalizm yanlısı olması nedeniyle görevinden alınmıştı. Zaptedilmez bir özgürlük düşkünü olarak 1863 yılında Polonya ayaklanması patlak verir vermez oraya gitmiş, daha sonra da Yunanistan’a geçip Girit’in kurtuluşu için savaşmıştı. Anayurdu Fransa’ya dönmeden önce de dünyada birçok yeri gezmişti.</p>

  <p class="normal">1870 Ocak ayında Paris çalkalanıyordu. Kendisine gelen Cumhuriyetçi gazeteci Noir’ın, Prens Pierre Bonaparte tarafından öldürülmesi başkent işçilerini harekete geçirmişti. İkinci İmparatorluğun yaşadığı kriz tüm boyutlarıyla bir kez daha ortaya çıkmıştı. Hiddete ve öfkeye kapılmış yaklaşık iki yüz bin emekçi, kurbanın tabutunun bulunduğu Neuilly varoşlarında toplanmıştı. Bir gün önce de ‘La Marseillaise’ gazetesi şunları yazmıştı: “Fransa 18 yıldır, cumhuriyetçileri sokakta öldürmekle yetinmeyip, evlerinde öldürmek için alçakça tuzaklar kuran katillerin kanlı ellerindedir.”</p>

  <p class="normal">Halkın öfkesi son haddindeydi. Bir yazarın sözlerine göre, İkinci İmparatorluk bu günlerde, aynı Victor Noir gibi, kurşunu kalbinden yemişti. Canla başla halkı öç almaya ve ayaklanmaya çağıranlar arasında Flourens de vardı. Ancak bu sırada ayaklanma tehlikeli olabilirdi, çünkü halk silahsızdı, Bonaparte’cıların emrinde ise yalnızca Paris’te çok iyi silahlanmış altmış bin asker vardı. Fakat Flourens isyan eden yüreğinin emirlerine, sağduyuyla her zaman uyumlu olamayan zaptedilmez cesaretinin dalgalanmalarına sık sık kendisini kaptırıyordu. Birkaç hafta sonra başkentte yeniden çalkalanmalar başgöstermişti. Bunun nedeni ‘La Marseillaise’ gazetesinin yöneticilerinden birinin tutuklanmasıydı. İşçiler yer yer barikatlar kurmuşlardı. Barikatlardan birinde Flourens çarpışıyordu. Yer aldığı barikat hükümet askerleriyle mücadelede diğerlerinden daha uzun süre direnmişti. Tutuklanmalar ve yargılamalar başlamıştı. Genç devrimci İngiltere’ye kaçmayı başardı.</p>

  <p class="normal">1870 yılı Nisan ayında bir ara Gustave Flourens, Marx’ın evinde kaldı ve ondan sonra sık sık Modena Villas’nın konuğu oldu. Flourens ev sakinlerinin hepsi tarafından sevilmişti, fakat özellikle Jennychen’le iyi bir dostluk kurdu. Onları İrlandalı Fenier’lere acıma duygusu yakınlaştırmıştı.</p>

  <p class="normal">Marx’ın büyük kızı Fransız gazetesi ‘La Marseillaise’de cesur yazılarını tam da bu sıralarda yayınladı. ‘Irish People’ adlı Dublin gazetesi redaktörü O’Donovan Rossa’un yargısı onu özellikle endişelendiriyordu. O’Donovan Rossa isyancı yazılarından dolayı ömür boyu hapis cezasına çarptırılmıştı. Tutuklunun prangalarını gece gündüz çıkarmıyorlardı. Bir tasın içine konulan berbat hapishane çorbasını, oturduğu yerde zorlukla içiyordu.</p>

  <p class="normal">Jennychen onu ve İrlanda’nın özgürlüğü için acı çeken, fiziksel işkenceye uğrayan ve bilincini yitiren herkesi konu alıyordu öfke, isyan dolu makalelerinde.</p>

  <p class="normal">Marx’ın kızı bu Fransız sürgünü yalnızca düşünce yoldaşı olarak değil, mücadeleye hazır bir savaşçı olarak da görüyordu. Flourens, Jennychen ile birlikte hapishanede çok zor durumda olan Fenier’lerin kurtarılması için girişimlerde bulunmaya karar verdi ve O’Donovan Rossa’un bazı mektuplarını basında yayımlanması için Fransızcaya çevirdi.</p>

  <p class="normal">Sık sık Modena Villas’ya gelen genç Fransızı Jennychen bahçede karşılıyordu ve birlikte Hampstead tepelerine gezmeye gidiyorlardı.</p>

  <p class="normal">“Jennychen, size söz veriyorum ki O’Donovan Rossa için her şeyi yapacağım,” dedi bir ara Gustave yemini andırır bir inandırıcılıkla.</p>

  <p class="normal">Doğa Flourens’a cömert davranmıştı, fiziki görünüşü de mükemmeldi. Düzgün hatlı yüzünde, biçimli kaşlarının altında, derin bir çukurda kalmış gri-mavi gözleri adeta ışık saçıyordu. Özenle taranmış açık kestane rengi saçları, gür bıyıkları ve sakalı, uzun boyu, yapılı, sağlam fiziğiyle ortaçağ Norman şövalyelerini anımsatıyordu. Flourens ülkesini seviyordu ve Jennychen’e ülkesinden heyecanla söz ediyordu.</p>

  <p class="normal">“Montaigne’nin ardından ben de ‘çocukluğumdan beri kalbim Paris’e aittir,’ diye yineleyebilirdim. Paris’i şefkatle seviyorum, parazitlerine, pisliklerine varıncaya dek her şeyi seviyorum. Fransa’nın şanı ve dünyanın en soylu süslerinden biri olan bu yüce kent yüzünden kendimi Fransız hissediyorum. Ve biliyor musunuz Jennychen, birkaç devrimin kalesi olan bu kent kahramanlık payesini hak etti.”</p>

  <p class="normal">Aralıksız yağmur nedeniyle Hampstead Head’e gezmeye gidemedikleri bir ilkbahar günü Jennychen, bu Fransız sürgünden sırdaşı olan ‘İtiraflar Kitabı’ndaki sorulara yanıt vermesini istedi.</p>

  <p class="normal">Flourens’ın ışıl ışıl parlayan gözlerine doğrudan bakarak; “Rica ederim, mümkünse ciddi yanıtlar verin. Genelde herkes şaka yapmaya kalkışıyor. Ben sizi gerçekte olduğunuz gibi tanımak istiyorum,” dedi.</p>

  <p class="normal">“Sonuna kadar dürüst olmaya çalışacağım,” yanıtını verdi Gustave.</p>

  <p class="normal">Jennychen misafir odasının penceresi önündeki çalışma masasında onu yalnız bıraktı. Nisan ayının sonlarıydı. Tüm çiçek vazoları renk renk çiçeklerle doluydu.</p>

  <p class="normal">Gustave Flourens insanlarda en çok cesarete, erkeklerde enerjiye, kadınlarda ise sadakate değer verdiğini yazdı.</p>

  <p class="normal">Onun mutluluk anlayışı, insanların eşit olduğu bir cumhuriyette sıradan bir yurttaş olarak yaşamaktı.</p>

  <p class="normal">Dalkavukluktan nefret ediyordu ve burjuvaziyle, onun tanrıları, kralları ve kahramanlarıyla savaşmayı çok seviyordu.</p>

  <p class="normal">İtiraflarda yazdığına göre en belirgin özelliği hep ileriye gitmek, sevdiği bir özdeyişte olduğu gibi layıkıyla ölebilmekti.</p>

  <p class="normal">Düşmanlarının dahi, ansiklopedi gibi bilgili, yiğit bir asker gibi cesur dedikleri, yetenekli bir etnograf ve bir devrim savaşçısının temiz, soylu yüreğinin izi Jennychen’in kitabında sonsuza dek kalacaktı.</p>

  <p class="normal">Fakat üstün yetenekli insanların düz yollardan gittikleri enderdir, onların yolları inişli çıkışlıdır.</p>

  <p class="normal">Ünlü bir natüralist bilim adamının oğlu olan Gustave Flourens, 1838 yılında doğdu. On yaşında bir çocukken devrimin yükselişini ve trajik gerileyişini gördü. Bu olağanüstü duygulu, yaşına göre olgun olan, derin düşünebilen çocuğun yüreği, kanlı Haziran’daki işçi katliamıyla hiçbir zaman sakinleşemeyecek ve unutamayacak kadar sarsılmış ve öfkeyle dolmuştu. Bilim adamı olarak etnografyayla uğraşıp pek çok şeye ulaştıktan sonra, Flourens bilime adanıp adanmama yönündeki tereddütle kendisini yiyip bitirmişti. Tereddütlerini güçlükle aşarak profesör cübbesini reddetti. Savaşçılığı, içindeki bilim adamına güçlükle galip gelmişti.</p>

  <p class="normal">“Kötülük ve adaletsizliğin egemen olduğu dünyada mutlu olabilir miyim? Hayır. Çocukluğumdan bu yana taşıdığım şey yalnızca iyilikti, çevremdekiler bende onu yok etmeye ve beni sömürgeci yapmaya yeltendiler. Fakat ben açların arasında tok gezemiyor, yalnızca halkımın değil, tüm insanlığın cahilliğini görerek kendimi bilgiyle donatamıyordum. Bilmek isterseniz eğer başlangıçta sıradan bir egoizm yüzünden, yaşamdan yalnızca memnun insanlar arasında keyif alabileceğimi düşündüğümden dolayı devrimci oldum. Evet, gerçek mutluluğu tam anlamıyla ve yalnızca herkesin mutlu olduğu bir toplumda hissedebilirsiniz,” diye düşüncelerini genç kıza aktarıyordu Flourens.</p>

  <p class="normal">“O denli doğru bir düşünce ki, çevremdekiler kötü durumdaysa ben de kendimi iyi hissedemem,” dedi Jennychen.</p>

  <p class="normal">“Gördüğünüz gibi, egoizm bazen özgeciliğe dönüşebiliyor. Diyalektik. Benim doğumum itibarıyla ait olduğum çevreden, zümreden, sınıftan uzaklaşmam bununla başladı. Önyargı, basit şöhret düşkünlüğü zincirlerini kırdım ve sonunda kendimi bularak Polonyalı ve Yunanlılar’ın özgürlüğü uğruna savaşmaya gittim. Yaşamım savaşta anlam kazandı.”</p>

  <p class="normal">Jennychen’in dudaklarından şu sözcükler döküldü birden:</p>

  <p class="normal">“Gustave sizin yalnızca beyniniz değil yüreğiniz de yetenekli. Hissetme yeteneğinizin farklı olduğunu çoktan fark ettim. Öyle vurdumduymaz ve duyarsız yürekler var ki.”</p>

  <p class="normal">“Salyangoz ya da kaplumbağa kabuğu gibi,” diye güldü Flourens. “Ancak siz beni abartıyorsunuz. Ben kötü olmayan sıradan bir insanım, hepsi bu.”</p>

  <p class="normal">Jennychen itiraz etmedi. Üstün yetenekli, çekici, iyi kalpli Flourens’ın ateşli yüreğini yoksullar ve geçim sıkıntısı çekenlerin davasına adamasına hayranlık duyuyordu. Ezenler ve ezilenler arasında savaşın olduğu bir ülkeye gitmek için hep acele ederdi.</p>

  <p class="normal">Jennychen ve Gustave dostluklarının aşka dönüşebileceğini hissediyorlardı. Fakat her ikisi de özdenetimleri güçlü, sorumluluklarını her şeyden önde tutan kişilerdi. Flourens yaşamını tam bir özveri gerektiren devrim savaşına adamıştı ve kendisini ebedi bir gezgin kabul ediyordu.</p>

  <p class="normal">“Ne yapmalı?” diye düşünüyordu. “Bir savaşçı için aile yoktur. Düşünceye hizmetle gönül bağını bir arada yürütmek olanaklı mı? Ancak, Jennychen gibi kızlar, güçlüklerden yılmazlar. O her yerde yanımda olacak. Ama ben onu tehlikeye atmaya razı olur muyum?”</p>

  <p class="normal">Flourens, oğlu için sürekli endişe içinde yaşayan annesini anımsadı. Ve yaşamında köklü değişikliklere yol açabilecek belirleyici konuşmayı erteledi. Belirsizlikler Jennychen’in de canını sıkıyordu, fakat Flourens’ın tavırlarından sevildiğini anlıyor, onun her sözünden alabildiğine mutlu oluyordu.</p>

  <p class="normal">Haftalar geçti, sıkıntı verici düşünceler genç kızın içini kemiriyordu. Eğer Jennychen duygularına hiçbir zaman karşılık bulamazsa, nasıl anne olacaktı? Çocukları çok seviyordu. Yirmi altı yaşını doldurmuştu. Kızların evde kalmış sayıldıkları o uğursuz yaş yaklaşıyordu. Bu düşünceler katlanılmaz bir acı veriyor, onu gözyaşlarına boğuyordu.</p>

  <p class="normal">“Yaşamımda bir hedefim var. Mağripli’ye ve tüm arkadaşlarıma gerekliyim ben,” diye kendini avutuyordu Jennychen.</p>

  <p class="normal">Jennychen’in Flourens’la ilişkisi gitgide yakınlaşıyordu. Birbirlerini seviyorlardı ve mutluluğu yudumlayarak ve tadını çıkararak itiraf anını erteliyorlardı. Fakat Avrupa’da savaş ve devrim rüzgarları yeniden belirmişti. Flourens Londra’da kısa bir süre daha kaldı. Paris onu çağırıyordu. Jennychen’le bir daha ayrılmamak üzere sözleşerek ve yakında onu tekrar göreceğinden emin olarak Londra’dan ayrıldı.</p>

  <p class="normal">Flourens’ın Modena Villas’yı sık sık ziyaret ettiği 1870 Nisan’ında Londra’nın içler acısı banliyö evlerinden birinde Karl Schapper öldü. Bir deri bir kemik kalmıştı. Hareket edecek gücü olmadığı halde, yorulmak bilmeksizin konuşuyordu. Bir zamanların ateşli devrimcisi, bu dürüst insan göstermek istemediği hızla yaklaşan ölümün korkusunu anılarıyla uzaklaştırıyordu. Yoksulluk, hastalık ve sürgünde yaşadığı güçlükler onun aktif çalışmadan çekilmek zorunda kalmasına yol açmıştı. Fiziksel gücü kalmamıştı. O, proleter savaşının birkaç on yılının canlı almanağıydı. Uluslararası İşçiler Birliği’nin kurulmasından sonra Marx’ın önerisiyle onu Genel Konsey üyesi seçmişlerdi.</p>

  <p class="normal">Eski savaşçının hastalığının tehlikeli biçimde arttığını duyar duymaz, Marx, cesaret ve umut vermek için onu ziyaret etmişti. Nisan ayı sonunda Schapper’ın durumu birden kötüleştiğinde Marx başucundaydı. Marx’a, “Elli yedi yaş o kadar da az değil. Yazık ki sık sık serserilik yaptım, düzensiz yaşadım. O kadar zamanımı gereksiz harcadım, gücümü boş yere kullandım. Tabii şimdi her şey bitti, artık benden geçti,” diyordu Schapper boğuk boğuk öksürerek.</p>

  <p class="normal">“Pes etme dostum, daha görecek günümüz var,” diye şaka yapmaya çalışıyordu Marx.</p>

  <p class="normal">“Kaçınılmazdan neden kaçalım ki? Bu olanaksız zaten. Ama, emin ol, ben öyle zayıf biri değilim. Lukests’in dediği gibi, ölümsüz ölüm bugünlerde ölümlü yaşamı alacaktır. Karıma, naaşımı önümüzdeki pazar günü toprağa vermesini söyledim. Bu durumda çocuklar çalışmaktan mahrum kalmamış olurlar. Fakat doğaları gereği, kadınlar filozof değillerdir. Zavallı, neredeyse suratımı son bir kez buruştururum korkusuyla, gece gündüz hüngür hüngür ağlıyor. Ben ne ilkim ne de son. Ölüm, yaşam değildir, şimdilik gerçek eşitlik yalnızca ölümde var.</p>

  <p class="normal">Sivri yüzlü, uzun boylu ergenlik çağındaki oğlu ve ağlayan yaşlı karısı odaya girdiğinde, hasta mükemmel derecede hakim olduğu Fransızca’sıyla konuşuyordu.</p>

  <p class="normal">“Ölürken, ailem adına gözlerim açık gitmeyecek. En küçük oğlumun dışında herkes ayakları üzerinde duruyor. Ben bunu güçlükle elde ettim. Fakat onlardan da şikayet edemem. Onlar iyi proleterlerdir. İşe hem kafaları hem elleri yatkın. Kızım evli. Büyük oğlum ciltçi. Marx, kitabın insanı insan yaptığını sana anlatmaya gerek yok. İki küçük oğlum kuyumcuda elmas perdahlıyorlar ve Spinoza’dan geri kalmıyorlar. Kazançları da fena değil. En küçüğü ölümümden sonra Almanya’daki kardeşim yanına alacak. Bu konuda anlaştık. Benim ihtiyara ise birtakım eşyalar bırakıyorum, ona çok şey gerekli değil zaten,” dedikten sonra Shapper uzun uzun öksürdü. Dudaklarında bir damla kan belirdi. “Heyecanlanma,” dedi Marx’a.</p>

  <p class="normal">Marx havluyla onun ıslak yüzünü ve ağzını silerken, o sakindi: “Her şey yolunda. Önemli olan, bizim, çocuklarımızı, onların annelerini hiçbir zaman aç susuz bırakmayacak şekilde yetiştirmiş olmamızdır. Yaşamın kendisine gelince, diyebilirim ki yeterince yaşadım. Her şeyi yapabildim.”</p>

  <p class="normal">“Leonardo da Vinci’nin iddia ettiği gibi; ‘iyi yaşanmış olan her yaşam, uzun yaşamdır.’ Bu hastalık beni kemirirken hep geçmişi düşündüm. Geçmiş yılları sanki yeniden yaşama fırsatı buldum. Ben çok yoksul ve saf bir köy papazının oğluyum. Çocukluğumda çok dindardım, ama ateist olarak ölüyorum. Yaşlılığında bir anda korkuya kapılan Ruge gibi değil yani. O cesareti inançta arıyor ve ruhun ölümsüz olduğunu iddia ediyor. Aksi takdirde onun yaşamdan ayrılması korkunç bir şey olurdu. Eskilere alışırız da, yenilerden ne çıkar! Varsın, herkes nasıl avunabiliyorsa öyle avunsun. Ben onları yeniden var olmamanın eşiğinde elde etmemek için zorlukla kendi deistik illüzyonlarımı yıktım.”</p>

  <p class="normal">“Bir zamanlar Engels’in de tanımladığı gibi, sen hep gerçek bir insandın. Unutmadan o da sana içten selamlarını ve sağlık dileklerini iletiyor.”</p>

  <p class="normal">“Artık geç. Bir daha görüşemeyeceğiz. Muhteşem, değerli bir insan o. Onu tıpkı seni sevdiğim gibi sevdim, Mağripli.”</p>

  <p class="normal">“Eğer sağlığın gerçekten kötü olsaydı, Friedrich Manchester’den gelirdi. Fakat, doktorlar senin yaşayacağın umudunu veriyorlar bize, ihtiyar. Dayan, zatürre hiç de ölümcül bir hastalık değildir. Krizin de geçti artık.”</p>

  <p class="normal">“Hayır dostum, sizden ayrılıyorum. Bu tüberküloz, ve kurtuluşum yok.”</p>

  <p class="normal">Marx, Schapper’ın yapış yapış olmuş sıcak elini tuttu ve bırakmadı. Ölmekte olan bu insana kendi yaşam enerjisini aktarmak, ne pahasına olursa olsun onu kurtarmak istiyordu. Hasta, arkadaşının hamlesini anladı ve buna onun elini zayıfça sıkarak yanıt verdi.</p>

  <p class="normal">“Teşekkürler Karl, varlığından dolayı teşekkürler sana. Çok yaşa,” diye fısıldadı hasta.</p>

  <p class="normal">Suskunluk birkaç dakika sürdü. Elleri, tıpkı ruhları gibi kenetlenmiş haldeydi. Birbirlerini kardeş gibi hissediyorlardı.</p>

  <p class="normal">“Bu illet hastalığın pençesine, öyle anlaşılıyor, 1839’da başarısız bir ayaklanma sonrası tıkıldığım Konsergeri hapishanesinin taş hücrelerinde düştüm. Benim Blanquici ve ‘Mevsim Derneği’ üyesi olduğumu sen de biliyorsun. Yedi ay sonra beni Fransa’dan sürdüler. Londra’ya geldim ve ilk kez o zaman ciğerlerim hastalandı, fakat geçici de olsa kurtuldum. Yazgım beni, Joseph Moll’le karşılaşıp dost olduğum için ödüllendirdi.”</p>

  <p class="normal">“Bir kahraman olarak yaşadı ve kahraman olarak öldü. Parti için yeri doldurulmaz bir kayıp.”</p>

  <p class="normal">“Zamanında komünizme karşı çok mücadele verdim, çok tartıştım ve yanıldım, fakat kabul et ki haksız olduğumda bunu dürüstçe itiraf ettim. Oysa bu kolay değildir,” diyen Shapper gülümsemeye çalıştı fakat ateşten kuruyup çatlayan dudakları güçlükle kımıldıyordu.</p>

  <p class="normal">“Sen yalnızca gerçek bir insan değil, gerçek bir komünistsin de. Hangimiz yanılmadık ki. Bu insana özgüdür. Aslolan hatadan tam zamanında ders almaktır.”</p>

  <p class="normal">“Doğru. Ve ben Willich’le o buluşmadan sonra, sana dönmekten utanmadım, Marx. Çok meslek ve hatta işyeri değiştirdim. Neler yapmadım, neyle uğraşmadım ki! Hatta üniversitede bile okudum. İşçi olarak ölüyorum. Emek benim mutluluğumdu ve eminim ki yalnızca emek sağlıyor mutluluğu. Emek ve zevk kopmaz bir bütündür, gelecekte de birbirinin yerini alacaklardır. Hiçbir zorlamaya gerek yoktur, çünkü insan doğası gereği tembel değildir; gelişme ve aydınlanmanın gerekli düzeyinde bulunursa insan, çalışma onun için bir mutluluk kaynağı, ayrılmaz bir gereksinimi olacaktır.”</p>

  <p class="normal">“Haklısın.”</p>

  <p class="normal">“Geveze Willich’in oltasına düşüp seni ve Engels’i terk ederek nasıl onun ardından gittim, bugün dahi anlamış değilim. Büyük bir demagog ve soytarı o. Ortalığı karıştırmayı iyi becerir. Al onu, komünistler derneğine koy, gör durumu.”</p>

  <p class="normal">Akşam yaklaşıyordu. Schapper’ın durumu gitgide kötüleşiyordu. Yüzünü ter basmıştı, saçları birbirine yapışmıştı, nefes darlığı konuşmasını engelliyordu. Marx onu yastıklar yardımıyla destekleyerek daha dik duruma getirdi.</p>

  <p class="normal">“Dinlenme zamanın geldi. Karını çağırsak?” dedi kaygıyla.</p>

  <p class="normal">“Bekle. Beni yakında, binlerce yıl sürecek sonsuz bir dinlenme bekliyor. İki ölüm olmaz, tek ölümden ise kaçamazsın. Değiştirilmesi mümkün olmayan için üzülmek komiktir. Marx, ilkelerimize sadık kaldığımı söyle dostlara. Ben teorisyen değilim. Gericilik döneminde ailemi geçindirmek için çok çalıştım. Şimdi de bir proleter olarak ölüyorum.”</p>

  <p class="normal">Marx, Karl Schapper’ın bir filozof sakinliğiyle kendi sonunu beklediği evden çıktı. Acı veren bir hüzün duygusunun yanı sıra, az önce sonsuza dek vedalaştığı insan gibi öylesine temiz, yalın insanların komünist partisine girmiş olmasından dolayı gurur duyduğunu hissediyordu.</p>

  <p class="normal">Marx, Maitland-Park Road’daki evine varmadan, tifo hastası Alman sürgün, gazeteci Borkheim’in kendisine uğramasını rica ettiği mektubunu anımsadı. Marx, değer verdiği insanlarla ilişkilerinde dikkatli ve özenliydi. Ne kadar işe boğulmuş da olsa kendini yorgun da hissetse insaniyet duygusu yüreğinde hep ağır basar ve dostluk ve yoldaşlık borcunu yerine getirmeye çaba gösterirdi.</p>

  <p class="normal">Eve dönünce Marx gece geç saatlere kadar Manchester’deki Engels’e mektup yazdı. Schapper’la görüşmesini anlattıktan sonra “Onun karakterinde var olan gerçek cesaret şimdi yeniden daha net ve gerçek biçimde ortaya çıktı,” diye ekliyordu.</p>

  <p class="normal">1848 Devrimi’ne aktif olarak katılan ve bundan sonra sürgünde yaşamak zorunda kalan Borkheim hakkında da Marx arkadaşına ayrıntılı olarak yazıyordu.</p>

  <p class="normal">“Buradaki hastane doktorlarından biri olan İngiliz doktor, bundan önce de söylediği gibi onun isterse kurtulabileceğini tekrarlıyor ama çılgın yaşam tarzından vazgeçmezse Borkheim’in bir yıldan fazla yaşayamayacağını da sözlerine ekliyor.</p>

  <p class="normal">“İşin aslı şu ki Borkheim sabah saat dört buçuktan dokuza kadar azimle Rusça çalışıyor ve bunu akşamın 7’sinden 11’ine kadar tekrarlıyor. Onun, tanrıyla ve şeytanla nasıl polemik yaptığını ve iyi kötü bir kütüphaneye sahip olduktan sonra ne pahasına olursa olsun bilim adamı olmak istediğini biliyorsun.</p>

  <p class="normal">“Doktor, onun işin dışında en azından iki yıl tüm çalışmalarını durdurmasını ve zamanını basit şeyler okumaya ve benzer eğlencelere ayırmasını öneriyor. Aksi takdirde ölmeye mahkûm ve bu iki kişilik çalışma için yeterince gücü yok.</p>

  <p class="normal">“... Son derece yorgun ve zayıf görünüyordu. Ona, şu anda bir görevle bağlantılıyken diğer şeylerle fazla ilgilenmemesini söyledim. Onun sana çok saygı duyduğunu bildiğimden bunu kasıtlı olarak söyledim. Misafir odasına geldiğimde karısına sohbetimizi anlattım. O da eğer kocasına yazarsan çok büyük bir iyilik yapmış olacağını söyledi ve ben de kendisine gerekli yardımı yapacağıma söz verdim. Birincisi, senin kendisine göstereceğin ilgi onu özellikle mutlu edecektir, ikincisi ise aşırı çalışarak kendisini telef etmemesini senin söylemen belki etkili olabilir.</p>

  <p class="normal">“Bana göre şu anda Borkheim’in tehlikeli bir durumu yok, fakat çok dikkatli olmak zorunda.”</p>

  <p class="normal">Marx’la vedalaştığının ertesi günü sabah saat dokuzda Karl Schapper öldü.</p>

  <p class="normal">Bu ölüm haberini duyduğunda Engels, üzüntüyle, “Eski yoldaşlarımızın safları hızla seyrekleşiyor. Weerth, Weydemeyer, Lupus, Schapper; fakat yapacak hiçbir şey yok. Evet bu savaş içinde savaş,” diye yazmıştı.</p>

  <p class="normal">Diğerleri adına kaygılanmaktan, Marx kendi sağlığını fazla düşünmemiş ve hasta Borkheim’i ziyaretinden yağmur altında döndükten sonra nezle olmuştu. Ev halkı kararlı bir biçimde ona evden çıkmayı ve Genel Konsey’in oturumuna katılmayı yasakladı. O gece tüm Marx ailesi, Marx’ın çalışma odasında toplandı. Doktor Kugelmann ona doğum günü hediyesi olarak, Liebknecht’in Hannover’deki çalışma odasındaki halılardan iki tane göndermişti. Halılar bir büyük matematikçinin evi yıkıldıktan sonra açık artırmadan satın alınmıştı. Halılardan birinde oldukça çirkin bir ihtiyarın, olasılıkla dalgalar arasında çırpınan Neptün’ün portresi vardı, diğerinde ise şişman Venüs ve onun aşk maceraları vardı. Marx ve yakınlarının düşüncesine göre tüm bu mitolojik motifler XVI. Louis’nin sarayında sevilen rokoko döneminin son derece zevksiz örnekleriydi. Fakat o dönemin manifaktür çalışması imrenilecek kalitesiyle ön plana çıkıyordu. Uzun tartışmalardan sonra Marx, Liebknecht’in dehası karşısındaki hayranlığının belirtisi olarak her iki halıyı da çalışma odasının duvarına asmaya karar verdi.</p>

  <p class="ortayazi">***</p>

  <p class="normal">Marx hevesle Rusça çalışıyordu. Tam da Herzen’in, Napolyon III rejimine karşı mitingde cesur bir konuşma yaptıktan sonra hastalanıp yattığı günlerde onun ‘Hapis ve Sürgün’ kitabını okuyordu.</p>

  <p class="normal">Enternasyonal’in önderi, Paris’te Rivoli caddesinde kocaman loş bir evde Aleksandr İvanoviç’in zihnini zorlayarak onu düşündüğünü bilmiyordu.</p>

  <p class="normal">Ocak ayıydı, hava soğuk ve nemliydi. Böğründeki sancı ve etkisini artıran üşütme çalışmasını engelliyordu. Battaniyeye sarılmış olan Herzen ısınmak için bir kadeh konyak istedi.</p>

  <p class="normal">“Şimdi de sigara içmek istiyorum,” dedi kendisini biraz daha iyi hissederek.</p>

  <p class="normal">İkinci karısı olan Natalya Aleksiyevna Ogaryova, ağızlığa tütün doldurdu ve ona uzattı. Daha sonra, hastanın yalnız kalmak istediğini fark ederek odadan çıktı.</p>

  <p class="normal">Herzen tuhaf, alışılmadık bir durumdaydı. Başı çatlıyordu, ateş gibi yanan beyninde düşünceler berraktı, geçmiş açıkça gözlerinin önüne geliyordu, daha önceden çözülmemiş pek çok sorunun yanıtları belirmişti.</p>

  <p class="normal">Anayurdu aklına geldi. Aleksandr İvanoviç Herzen yirmi yıldan fazla sürgünde yaşamıştı, fakat Rusya ile, halkının arzuları, acıları ve kaygıları ile olan bağlarını hiçbir zaman koparmamıştı.</p>

  <p class="normal">Şu anda penceresinden baktığında gördüğü şehrin yağmurlu Paris değil, karlar altındaki Moskova olması için neler vermezdi ki. Gözlerini kapadığında babasının Trevski bulvarındaki konağında, Vladimir hapishanesinde, Petersburg’da buldu. Yeniden Rusça konuşan, onun ruhunun anladığı insanlar arasındaydı. Bembeyaz saçlarla kaplı kafasını geriye attı ve gözlerini kapattı. Nefes almakta zorlanıyordu. Kendi deyimiyle ‘tipik Rus burnu’nun delikleri havayı güçlükle çekiyordu. Birçok acıyı gördüğü gurbette yaşamak onu yormuştu, annesini, oğlunu, tutkuyla sevdiği karısını toprağa vermişti. İnsanlarda uğradığı düş kırıklığı peşini bırakmadı. Uzun süre inandığı Bakunin’le ilişkilerini sonsuza dek bitirdi.</p>

  <p class="normal">Çok az insan, Herzen gibi yaptığı hataları itiraf etmekte çekinmeden kendisini kontrol edebilirdi. Usanmadan gerçeği arıyor ve yurttaşlarına yararlı olmaya çalışıyordu. Anarşizmin liderinden uzaklaştıktan sonra Herzen arayışlarını Enternasyonal’e yöneltti.</p>

  <p class="normal">“Marx’a, Marksistlere tüm düşmanlığım Bakunin yüzündenmiş,” diye üzüntüyle düşünüyordu hasta adam. “Bu genel yıkımın propagandisti, kuşkulu ve çift kişilikli bir insan. Vahşi yanılsamalarla kuşatılmış; kitapları kapatacaksın, bilimi yok edeceksin, saçma şeyler bunlar.”</p>

  <p class="normal">Marx’ı şimdiye kadar yakından tanımamasından kaynaklanan acı hayıflanma artıyordu.</p>

  <p class="normal">“Tedavi olayım, şu hastalığı altedeyim, görüşürüz,” diye karar verdi Herzen, ‘Kapital’in yazarına duyduğu eski antipatiyi yenerek. Kendine özgü açık sözlülüğüyle, Uluslararası İşçiler Birliği’ni kurmuş olan Marx’ın büyük hizmetlerini artık kabul ediyordu. Daha önce Aleksandr İvanoviç’e olanaksız gelen, karşılıklı sürtüşme yerine yakınlaşma ve aynı barikatta mücadele fikri artık gerçekleştirilebilir ve kolay gözükmeye başlamıştı.</p>

  <p class="normal">“Bu Alman bilgini pek çok konuda haklı,” diye sürdürüyordu düşünmeyi Herzen. “Ekonomik devrim, dinsel ve politik devrimler karşısında eşsiz bir öncelik taşır. Gerçek anlamda mantıklı esas budur. Ekonomik sorunlar gerçekte matematiksel ilkelere tabidir.”</p>

  <p class="normal">Büyük Rus demokratı, biraz ilkel de bulsa, Marx’ın tarihsel gelişim teorisini o uğursuz hastalığından kısa bir süre önce kabul etmişti. ‘Eski Bir Dosta Mektuplar’da şunları yazıyordu:</p>

  <p class="normal">“Hegel, özgürlüğe adımı köleliğin kendisinde buldu (doğrusu da budur); devlet hakkında –açıkça– aynı şey söylenmelidir; ve devlet de kölelik gibi kendi kendini yok etmeye gidiyor ve onu belli bir yaşa kadar kirli bir elbise gibi üstünüzden sıyırıp atamazsınız. Devlet, önemli ölçülere sahip insanlığın ortak yaşamını bünyesine kabul eden bir biçimdir. O, koşullara bağlı olarak sürekli değişmekte ve gereksinimlere adapte olmaktadır... Sınıfsallık, tıpkı bölünme ve hayvansal tekdüzelikten çıkış, iş bölümü gibi, büyük bir ileri adımdır. Sınıfsallığın ortadan kaldırılması ise daha büyük bir adımdır. Devlet kendine ait belirli bir öze sahip değildir, hem gericiliğe hem de devrime, güç kimden yana ise ona aynı ölçüde hizmet verir; bu, tekerleklerin ortak eksen etrafında birleşmesidir, tekerlekleri şuraya buraya yönlendirmek yanlıştır, çünkü hareket birliği ve merkeze bağlılık vardır. Devletin geçici bir biçim olduğu, artık onun sona ermiş bir biçim olduğu anlamına gelmez.”</p>

  <p class="normal">Herzen’in hastalığı tehlikeli bir boyuta bürünmüştü. Sabaha karşı düşünceleri netliğini ve sürekliliğini yitirdi. Kendine hakim değildi, sayıklıyor, inliyordu. Birkaç kez iyileşir gibi oldu. Şeker hastalığıyla sarsılan organizma galip gelmiş gibiydi sanki. Yaşamak, hareket etmek arzusu Aleksandr İvanoviç’e o zaman yeni bir güçle dönüyordu. O kadar çok şey yapmak, yazmak, Rusya’ya ulaştırmak istiyordu ki Herzen. Fransa’da devrim zamanının geldiğine inanıyordu. Son aylarda hep devrimin yaklaşan ayak seslerini hissediyordu. Paris özgürlük mücadelesi için uyanmıştı. Protestocu halkın Bonaparte’ı yakında devireceğini öngörüp bundan mutluluk duyarak hiç usanmadan gizli toplantıları, konferansları, halk toplantılarını ziyaret ediyordu.</p>

  <p class="normal">Fakat karşı konulmaz düşman öldürücüydü.</p>

  <p class="normal">“Ya felçten ya da zatürreden öleceğim,” diyordu yakınlarına ve bunda yanılmadı.</p>

  <p class="normal">21 Ocak 1870’te, zatürreden öldü.</p>

  <p class="ortayazi">***</p>

  <p class="normal">Paris’teki Varenne caddesi, yüzyılların tarihi derinliklerine uzanan Rivoli caddesi gibi eski bir caddeydi. Geçmiş yüzyıllarda bu caddenin loş evlerinde kimler yaşamamıştı ki! Caddeler bazen, geçmişin kendi yazılarını yazdığı müsvedde yığınlarına benzer. 60’lı yıllarda Varenne caddesinde, küstah ve yanardöner şair Lamartine’in yaşadığı yere yakın bir konakta oldukça kültürlü politikacılardan biri olan, bankerler kralı Louis Philippe’le birlikte iflas etmiş tarihçi Guizot yaşıyordu. Guizot boşu boşuna iktidarı kendisine döndürmeye çabalıyordu. O andan itibaren hiçbir şey elde edememişti. Thiers gibi o da, Fransa’da Orléanslar hanedanlığının kurulması taraftarıydı. İkisi de şöhret düşkünüydü, fakat Thiers politik arenada tutunurken, Guizot sahneden çekilmiş ve canlı cenazeye dönmüştü. Politikanın karşı koyulmaz kuralları vardır. Nasıl ki bir sirk cambazı, bir gösteri sırasında tutunduğu halka kopup düştüğünde canlı kalsa bile o yüksekliğe kolay kolay bir daha çıkamazsa; politikacının da yanlış bir hareket yapıp yıkıldıktan sonra yeniden toparlanması enderdir. O artık yaşamın kendisini hep daha aşağıya itmesine mahkûmdur ve ancak başkalarının zaferlerinin tanığı olmak zorundadır. Uzun ömür artık onun için bir işkencedir.</p>

  <p class="normal">Guizot’nun yaşamasına neredeyse bir çılgınlığa varan ve yaşı ilerledikçe güçlenen kendine güven yardımcı olmuştu. Hâlâ diri olan eski rakibi ihtiyar Thiers’e göre Guizot belirgin bir şekilde çökmüştü. Onun oymalarla, armalarla süslenmiş bir çift cins at koşulu gösterişli arabasının hafif tekerlek sesleri geniş parkelerle kaplı Varenne caddesinde giderek daha az duyuluyordu. Bu süslü at arabası, Avrupa’da tanıştığı yaşlı sevgilisi Rus prensesi Darya Hristofovna Liven’in mirasıydı. Guizot onun hatırasını kutsal kabul ediyor ve karşılıklı aşklarının mutlu uzun yıllarını hüzünle anımsıyordu.</p>

  <p class="normal">Guizot’nun karanlık konağının yakınında ifadesiz yüzüyle heykelleri andıran, uzun boylu, iri yapılı, beyaz saçlı bir bay olan Napolyon III’ün senatörü Baron de George-Charles d’Anthès Heeckeren yaşıyordu. Kadınların ve Vical’in bu ünlü gözdesinden daha kendini beğenmiş, kibirli birini tasavvur etmek mümkün değildir. Puşkin’in katili olan bu tanınmış caninin yaşamı kolay ve kaygısız geçiyordu. d’Anthes’nin yazgısı cezalandırılmaya olan inancı bir kez daha çürütüyordu. Vahşi Baron’un yaşamında hiçbir zaman herhangi bir sarsıntı olmamıştı. Zenginlik, aile yaşamındaki başarı, uzun ömür, tüm bunlarda şansı hep yaver gidiyordu. Başarılarıyla, uzun yaşamı içinde gerçekleştirdiği her şeyle gurur duyuyor, hatta namus meselesi kabul ettiği alçakça cinayetiyle bile övünüyordu. Uykularını kaçıran olası bir devrim düşüncesi olmasa çok daha mutlu olabilirdi. Tüm kızılları nasıl da yok etmek arzusuyla yanıp tutuşuyordu! Bir zamanlar Petersburg’da Karadere’de olduğu gibi silahını kaldırıp devrime bir kurşun sıkmak için sabırsızlanıyordu.</p>

  <p class="normal">Varenne caddesinin kavşaklarından birinde ‘Mayıs Çiçekleri’ adlı bir bayan kıyafetleri atölyesi vardı. Bu atölyenin terzileri çekicilikleriyle ünlüydüler. Hepsi de gençti. En hoşlarından biri de Catherine Stock’tu. Catherine’in simsiyah saçları, siyah gözleri, alımlı duruşu bayan müşteriler eşliğinde gelen beylerde açık seçik bir ilgi uyandırıyordu. Catherine’in yükümlülükleri arasında dar vitrin pencerelerine son moda çekici elbiseleri yerleştirmek de vardı. Konuşmaya pek düşkün biri olmadığından ona yaklaşmak hayli güçtü. Veranne caddesinde ölçülülüğü ve en önemlisi de ulaşılmazlığı nedeniyle Catherine’e saygı duyuyorlardı. Arkadaşlarının çoğundan farklı olarak varlıklı bir sevgilisi olmaması ve evine hep yalnız dönmesi çevresindeki dedikoducuları hayrete düşürüyordu.</p>

  <p class="normal">“Öksüz ve yetim olduğu halde bu çok tuhaf. Catherine’in akrabaları hakkında pek de iyi şeyler duymadım. Terzi babası dik başlı bir cumhuriyetçi ve hatta imparatorumuzun düşmanıymış. Nerede ve nasıl öldüğü belli değil. Olasıdır, kırk sekiz yılının tüm isyancıları gibi onu da kurşuna dizdiler, annesi de kızıllar soyundanmış, o da koleradan ölmüş. Fakat bu kız alçakgönüllü ve politikayla ilgilenmiyor. Bana öyle geliyor ki o tanrıya dua ediyor, yoksa onu kötü yola düşmekten ne alıkoyabilirdi ki! Onu, oldukça namuslu bir kadın olan kardeşinin karısının yetiştirdiğini söylüyorlar.</p>

  <p class="normal">Eğer kız bu denli katı kurallara sahip olmasa ve aristokratlardan nefret etmeseydi, ben onun zengin bir koca bulmasına yardım ederdim. Örneğin yaşına rağmen çekiciliğini koruyan Bay d’Anthes onu bana defalarca sordu. Ne de olsa o gerçek bir aristokrat ve kadından anlıyor. Gerçekten de bu kız mutluluğu ve Veranne caddesinin olanaklarını bilmiyor.”</p>

  <p class="normal">Catherine’i Jeannette yetiştirmişti. Çocukluğundan bu yana Jeannette yakınlarına saygın bir sevgi aşılamıştı.</p>

  <p class="normal">“Terzi Stock, tanıdığım insanların en iyisidir,” diyordu Jeanette. “Onun yüreği temiz bir su gibiydi. O her şeyi biliyordu, sanki bir terzi değil, bir profesördü ve hiçbir zaman hiçbir şeyden korkmuyordu. Sözcükler onun gerçek kişiliğiyle kıyaslandığında yoksul kalmasalardı, kendisi hakkında sana çok şeyler anlatabilirdim. Fakat, insanın kendisine benzeyen insanlar hakkında konuşmasının çok güç olduğunu çoktandır biliyorum. Onu yüreğinle anla ve sev.”</p>

  <p class="normal">“Ya annem? Onu anlat,” diyordu Catherine.</p>

  <p class="normal">“İyiliğin ta kendisiydi. Hiçbir şeyden yakınmadı, kendisine de acımadı. Onun hakkında daha ne söyleyebilirim ki? Onun çalışmadığı bir anına bile tanık olmadım. O yalnızca kendi çocuklarının değil, evine gelen her çocuğun annesiydi.”</p>

  <p class="normal">Catherine’in kardeşi Jean Stock, eskisi gibi, lokomotifte makinist olarak çalışıyordu.</p>

  <p class="normal">Jeannette’le Kuzey Garına yakın sokaklardan birinde mutlu yaşıyorlardı. Eve girdiğinde Catherine, koridordaki keskin mazot kokulu iş elbisesinden Jean’ın evde olup olmadığını anlıyordu. Makinist sürekli görevdeydi. Daha memede olan biricik çocuklarını toprağa vereli birkaç yıl geçmiş olmasına rağmen, acısı gitgide artıyordu. Üstelik, eskiden olduğu gibi Jeanette kocasından on yaş büyük olmasından dolayı rahatsızlık duyuyordu.</p>

  <p class="normal">“Büyükanne olabilirim artık, yaşlıyım ben,” diyordu yüzündeki donuk ifadeyle makinistin karısı, kimsenin onun kırk beş yaşında olduğunu tahmin edemeyecek olmasına karşın. Jeanette hâlâ çekiciliğini koruyordu. Gençliğinde olduğu gibi, kalkık burnundaki albenili çiller kaybolmamıştı. Ve yine eskisi gibi Jean, şakayla karışık, “yüzüne biber dökülmüş olduğunu,” söylüyordu.</p>

  <p class="normal">Stock’un kapısı düşünce yoldaşlarına her zaman açıktı. Uluslararası İşçiler Birliği’nin Fransa Şubesi üyesi Stock, tıpkı 2 Aralık 1851’de Louise Bonaparte tarafından öldürülen babası gibi inanmış bir komünistti.</p>

  <p class="normal">Açık bir Temmuz günü önce Paris, daha sonra bütün Avrupa üzerinde insanın ruhunu bir cenaze marşı gibi donduran ‘Savaş’ sözcüğü dolaşıncaya dek makinistin sakin bir yaşamı vardı.</p>

  <p class="normal">Savaş, Voltaire’in ifadesine göre, zaferin dahi haklı kılamayacağı büyük bir suçtu. Jean Stock askere alınmadı. Askerler için silah ve başkent için gıda taşıyan lokomotifinde kaldı.</p>

  <p class="normal">III. Napolyon hükümeti Prusya’ya saldırı hazırlığı yapıyordu. İmparatorluk ordusunun gücü övgüyle ilan edildi. Fakat Prusyalılarla yapılan ilk çarpışmalar Louis Bonaparte imparatorluğundaki çürümenin ne denli ileri boyutlarda olduğunu gösterdi.</p>

  <p class="normal">Savaş ilanı Alman devletlerinde milliyetçi duyguları şahlandırdı. Tüm Alman eyaletleri, iyi organize olmuş birkaç ordusu olan Prusya’ya var güçleriyle yardım ettiler. Fransızlar bozgun üzerine bozgun yaşadılar. Ülkenin cephe gerisi, Paris çalkalanıyordu. Auguste Blanqui gizlice Fransa’nın başkentine dönerek taraftarlarıyla birlikte Bonaparte’a karşı ayaklanma başlattı. Ancak bir zamanlar çılgın bu devrimci tarafından kurulan ‘Dört Mevsim Derneği’ gibi bu kez de yenilgiye uğradılar. Fakat Blanqui ve düşünce yoldaşları silahı bırakmadılar.</p>

  <p class="normal">Daha savaşın başında Genel Konsey tüm dünya işçilerine bir çağrıda bulundu.</p>

  <p class="normal">Marx tarafından kaleme alınan bu belgede sonuç olarak şunlar yazılıydı:</p>

  <p class="normal">“İngiliz işçi sınıfı, Fransız ve Alman işçilerine dostluk elini uzatmaktadır. Ve derinden inanmaktadır ki bu lanetli savaş nasıl biterse bitsin, tüm dünya işçilerinin birliği eninde sonunda tüm savaşların kökünü kazıyacaktır. Fransız ve Alman resmi çevreleri kardeş katliamına girişirken Fransız ve Alman işçileri birbirlerine barış ve dostluk mesajları göndermektedirler. Tarihte benzeri olmayan bu yüce olgu, daha aydınlık bir gelecek umudunun kapılarını aralamaktadır. Bu ekonomik yoksulluk ve politik çılgınlık içindeki eski toplumdan farklı olarak her ulusta aynı ilke yani emeğin egemen olacağı ve uluslararası ilkesi barış olacak yeni bir toplumun doğmakta olduğunu kanıtlar. Bu yeni toplumun habercisi Uluslararası İşçiler Birliği’dir!”</p>

  <p class="normal">Savaş bilimi konusunda usta olan Friedrich Engels cepheden gelen tüm raporları ve haberleri dikkatle inceliyordu. O sıralar, nasıl olmuşsa dürüst kalmış saygın aristokrat yayın organı ‘Pall Mall’ gazetesine yorumlar yazıyordu. Marx da kalitesine önem verdiği bu yayın organıyla bağlantılıydı.</p>

  <p class="normal">1870 yılı yazında yazıişlerinden etkili bir görevli Marx’a, Almanya’ya gitmesini ve oradan makaleler yazmasını önerdi. Savaş muhabirliği görevini Marx yerine Engels üstlendi. Mahchester’den, savaş arenasına gitmeksizin harikulade makaleler yazdı. Bu çalışmalar sırasında onun doğuştan komutanlık yeteneği, öngörüsü ve derin askeri bilgisi kendisini gösterdi. Bir defasında ‘Times’ tümüyle onun iki yazısından oluşan bir başmakale yayımladı. Engels’in ‘Prusya Planı’ başlığı altında yayımlanan, yenilginin kaçınılmazlığını Sedan yenilgisinden beş gün önce kestirmekle kalmayıp Fransızların teslim olacağı yeri de yaklaşık olarak belirten yazıları öngörü gücü açısından hayret vericiydi. Onun öngörüsü şaşırtıcı bir isabetle gerçekleşti.</p>

  <p class="normal">1 Eylül’de bir şafak vakti Alman askerleri Metz nehri ile Belçika sınırı arasında dar bir alana sıkışan Fransızlar’la Sedan önlerinde çarpışmaya başladılar. Düşmanların gücü eşit değildi. Almanlar önemli bir sayısal üstünlüğe ve gelişmiş silahlara sahiptiler, Fransızlar sayısız yenilgiler sonucu zayıf düşmüşlerdi ve iyi topçuları yoktu. Mac-Mahon komutasındaki imparator ordusu tam bir bozguna uğradı. Aynı gün saat üç civarında III. Napolyon kale burçlarına beyaz bayrak asılmasını emretti. Ardından, korkusunu çevresindekilerden gizleyemeyerek Prusya Kralına yüz kızartıcı bir mektup gönderdi: “Değerli kardeşim, askerlerim arasında ölemediğim için bana, kılıcımı zatıalinize teslim etmekten başka bir şey kalmıyor. Zatıalinizin iyi yürekli bir kardeşi olarak kalacağım. Napolyon.”</p>

  <p class="normal">Louis Bonaparte tehlike anında bu korkaklığı ve ruhsuzluğu ilk kez sergilemiyordu. Yüz bin kişilik ordu düşmana esir düşmüştü.</p>

  <p class="normal">Engels’in öngörüsü ona sarsılmaz bir otorite sağlamış, dostları ve yoldaşlarının hayranlığını uyandırmıştı.</p>

  <p class="normal">Marx, arkadaşına, “Eğer savaş bir süre daha devam ederse, yakında Londra’nın ilk askeri otoritesi olacaksın,” diye yazıyordu.</p>

  <p class="normal">Jennychen, Engels’e ‘General’ diyordu. Engels o günden yaşamının sonuna dek ‘General’ lakabını korudu.</p>

  <p class="normal">“Fransa’nın 1870 yılındaki felaketinin yakın tarihte bir benzeri yoktur ve bu felaket resmi Fransa’nın, Louis Bonaparte Fransasının ve yönetici sınıfların Fransasının, ayrıca devlet parazitlerinin çürümüş bir ceset olduğunu göstermiştir,” diye yazıyordu Marx.</p>

  <p class="normal">Louis Bonaparte’ın teslim olmasından iki gün sonra Fransa’da cumhuriyet ilan edildi. Marx’a bu haberi Enternasyonal üyesi genç gazeteci Charles Longuet telgrafla bildirdi.</p>

  <p class="normal">Böylece, Marx’ın ‘Louis Bonaparte’ın 18 Brumaire’i’ adlı kitabında sonsuza dek lanetlenen hükümdar sonunda devrilmişti.</p>

  <p class="normal">“Temmuz 1870 tarihli askeri komplo, Aralık 1851 tarihli darbenin bir tekrarıdır. İkinci imparatorluk başladığı gibi, yani zavallı bir parodiyle sona erecektir,” diye öngörüyordu Marx Enternasyonal’in Fransa-Prusya savaşına ilişkin çağrısında.</p>

  <p class="ortayazi">***</p>

  <p class="normal">Gaddar, gaspçı, arsız ve açgözlü hazine soyguncusu, Fransa’da 19 yıl diktatörlüğünü sürdürdü. Ahlak ve adalet yasalarını ihlal etti, ülkeyi karanlığa boğdu, dürüst, yetenekli insanları hakladı, halkın özgürlüğünü, düşüncelerini, vicdan özgürlüğü ve haklarını baskı altına aldı. Enternasyonal’in ölümcül düşmanıydı ve en tehlikeli düşmanı olarak onu yok etmek için komplolar hazırladı. Louis Bonaparte’ın rezil sonuna inandıklarından, komünistler ona karşı ısrarla, yılmadan mücadele ettiler.</p>

  <p class="normal">Büyük özgürlük düşkünlerinin ülkesinde Sezar’cıların zaferi Marx’ın yazgısını da uzun yıllar etkiledi. O ve ailesi Paris’ten sürüldü.</p>

  <p class="normal">‘Yeni Ren Gazetesi’nin yirmi yıllık editörü, Enternasyonal’in önderi; Fransız imparatorluğunun gerici rejiminin kokuşmuşluğunu hiç usanmadan sergiledi. Ve beklenen gerçekleşti. Kral taçlı düzenbaz düştü. Bu olay Modena Villas’dakileri sevindirdi.</p>

  <p class="ortayazi">***</p>

  <p class="normal">Fransa üzerindeki politik ufuk karanlıktı. Olaylar bir film şeridi hızıyla değişiyordu. Cumhuriyetin ilanına ilişkin haber Londra’ya ulaşır ulaşmaz Enternasyonal’in Genel Konseyi İngiliz işçilerinin, Fransa’daki yeni rejimin derhal Büyük Britanya Hükümeti tarafından tanınması için giriştiği önemli harekete öncülük etti. Marx Enternasyonal’in Paris Federal Konseyiyle aralıksız olarak yazışıyordu.</p>

  <p class="normal">Ayaklanan devrim Fransasına gitmeden önce Marx’a ayakkabı kalıbı ustası, Uluslararası Birliğin temsilcisi olarak Paris’e giden Genel Konsey Üyesi otuz yaşındaki işçi Auguste Serraillier geldi. Enternasyonal’in önderiyle birkaç saat görüşme yaptı. Marx’la Birliğin Paris şubelerinin özellikle hangi yolu izlemeleri gerektiği konusunu tartıştılar.</p>

  <p class="normal">Çetin bir dönemdi. Fransa-Prusya savaşı sürüyordu. Almanlar galip durumdaydı. Parisli işçiler diğer emekçilerle birlikte imparatorluğu devirerek Cumhuriyet ilan etmişlerdi. Bununla birlikte ülkede iktidarı burjuvazi ele geçirmişti. Fransa Cumhuriyeti Louis Bonaparte yönetiminde olduğu gibi, Alman Birliği’ni artık tehdit etmiyor olsa da, Prusya ordusu Paris’e hareket etmişti. Savaş başlangıçtaki şiddetini yitirmişti. Almanya’nın savunmaya geçmesi gerekmiyordu artık. Fakat, daha Sedan önlerindeki savaşa kadar Marx, toprak ağaları ve burjuvazi tarafından desteklenen Almanya hükümet kliğinin Bonaparte’ın ne denli zayıf olduğunu anladıktan sonra Fransa’dan en azından zengin taşra kentleri Alsace-Lorraine’i ilhak etmek için savaşa devam etmeye karar verdiğini fark etmişti. Marx ve Engels’in de öngördükleri gibi Prusya’nın kuşatma harekatı Fransa’da yurtseverliğin yükselişini sağladı ve halkta düşman akınlarına karşı cumhuriyeti savunmak için güçlü bir arzu uyandırdı.</p>

  <p class="normal">Marx ve Serraillier tüm bu konulara değindiler. Kısa bir süre sonra Genel Konsey temsilcisi, endişenin egemen olduğu Fransa’ya döndü.</p>

  <p class="normal">Karl Marx, Uluslararası Birliğin Avrupa ve Birleşik Devletler’deki tüm üyelerine ikinci çağrıyı hazırlamaya koyuldu. Bu kapsamlı belgede Marx proletaryanın, gerici Prusya’nın genç Fransa Cumhuriyeti’nin Alsace-Lorraine’in kentlerine ilişkin sert protestosunu dile getirdi, ayrıca Fransa-Prusya savaşının bilinmeyen hareket gücünü ayrıntılı olarak inceledi. Marx hayret verici öngörü yeteneğiyle oluşan durumu şu şekilde karakterize ediyordu:</p>

  <p class="normal">“Biz Fransa’da cumhuriyetin kurulmasını selamlıyoruz. ... Ancak bizi birtakım tehlikeler endişelendirmektedir. Bu cumhuriyet tahtı yıkamadı, yalnızca kendisine bırakılan boş yeri doldurdu. Cumhuriyet sosyal bir zafer olarak değil, ulusal savunma önlemi olarak ilan edildi. Cumhuriyet kısmen herkesçe bilinen Orléans’çılardan kısmen de burjuva cumhuriyetçilerinden oluşan geçici hükümetin elinde bulunmaktadır, bu burjuva cumhuriyetçilerin bazılarında Haziran 1848 ayaklanması silinmez bir leke bırakmıştır. Orléans’çılar sahte cumhuriyetçilere dedikodu görevini vererek en güçlü kurum olan ordu ve polisi ele almışlardır. Bu hükümetin ilk adımlarından bazıları onun imparatorluktan yalnızca yıkıntıları değil işçi sınıfı karşısında korkuyu da miras aldığını göstermektedir.</p>

  <p class="normal">“Böylece Fransız işçi sınıfı zor durumda kalmıştır. Düşmanın neredeyse Paris kapılarına dayandığı bu kriz anında yeni hükümeti devirmeye yönelik her türlü girişim umutsuzluktan doğan bir çılgınlıktır. Fransız işçileri yurttaşlık görevini yerine getirmelidirler. Onlar geçmişi yinelemek değil, geleceği kurmak zorundadırlar. Kendi sınıflarının örgütlenmesini köklü bir şekilde güçlendirmek için cumhuriyetin kendilerine sağladığı tüm olanaklardan kararlı olarak ve rahatça yararlansınlar. Bu onlara, Fransa’nın yeniden doğuşu ve bizim ortak davamız olan emeğin kurtuluşu mücadelesi için dev bir yeni güç sağlayacaktır.”</p>

  <p class="normal">Marx, Genel Konsey’in olağanüstü oturumunda yazdığı çağrıyı okudu. Genel Konsey’in onayladığı bu çağrı bin nüsha halinde derhal yayımlandı.</p>

  <p class="normal">Marx ve Engels’in çok eski bir düşlerinin gerçekleşmesini umdukları 20 Eylül tarihi yaklaşıyordu. Artık aynı kentte yaşayacaklardı. Jenny Marx arkadaşlarının Mahchester’den Londra’ya kesin dönüşüne büyük bir gayretle hazırlanıyordu. Engels ailesi için nihayet Maitland-Park Road yakınlarında uygun bir konut buldu ve konuyu Manchester’e acilen ve ayrıntılı olarak yazdı.</p>

  <p class="normal">“Daire aramadan daha yeni döndüm ve sonucu size derhal bildiriyorum. Şu anda bulduğum ev, oldukça güzel ve uygun konumuyla tümümüzde hayranlık uyandırıyor.</p>

  <p class="normal">“Elbette sizin ve eşinizin bu evi en kısa zamanda görmesi çok önemli, çünkü bu denli iyi bir konuma sahip bir evin, öyle geliyor ki, yakında isteklileri çıkar...</p>

  <p class="normal">“Yarın gün boyu bu konuyu ayrıntılı olarak değerlendirebilmeniz için mektubu bu akşam postaya vermek istiyorum.</p>

  <p class="normal">“Sizi selamlıyorum.</p>

  <p class="sagnormal"><span class="ideitalik">Sizin Jenny Marx”</span></p>

  <div class="clrb"/>

  <p class="normal">Jenny ve Lenchen; Engels, eşi Lizzy ve küçük yeğenleri Mary-Ellen’in yerleşmeyi düşündükleri Regent’s Park Road’daki bu geniş evi ısrarla ve defalarca incelediler. İki kadın da tamirciyle uzun uzun görüştüler, pencere çerçevelerini ve bacaları kontrol ettiler ve antrelerin kırmızı duvar kağıtlarıyla kaplanmasında ısrar ettiler. Hatta bu konularda en ihtiyatlı ve seçici olan Lenchen’in çok ayrıntılı incelemesi sonucu dahi bir kusur bulunmamıştı; ev yerleşmeye hazırdı.</p>

  <p class="normal">Modena Villas’da konukların ağırlanması için hummalı hazırlıklar sürüyordu. Jenny, Regent’s Park Road’daki evin mobilyası tümüyle döşenene ve gerekli düzenlemeler yapılana kadar, Engels’in ailesiyle birlikte Modena Villas’da kalması gerektiğini düşünüyordu.</p>

  <p class="normal">Sonunda her iki dost için de uzun zamandır beklenen mutlu gün geldi. Ticaret firmasından ayrılmasıyla ilgili tüm işlerini nihai olarak yoluna koyduktan sonra Engels sürekli yerleşmek üzere sonunda Londra’ya geldi. İki hafta sonra onu oybirliğiyle Enternasyonal Genel Konseyi üyeliğine seçtiler. Ve Marx’la birlikte Engels, Uluslararası İşçi Hareketini yönetmeye başladı.</p>

  <p class="normal">Enternasyonal’in Almanya’daki etkinlikleri sanayi devriminin sonuna denk düşüyordu. Makine yapım fabrikalarının sayısı artmış, buharlı motorların gücü artmıştı. Demirçelikte Morten atölyeleri inşa edilmişti. Mekanik dokuma tezgâhları elle dokuma tezgâhlarının yerini alıyordu. Yeni anonim şirketler ve büyük bankalar kuruluyordu. Ülkenin birliği açık bir ekonomik zorunluluk olmuştu.</p>

  <p class="normal">Fransa-Prusya savaşının başlamasına yakın Almanya’daki fabrika işçilerinin sayısı 800 bin kişiye ulaşmıştı, ancak iflasa yol açabileceği korkusuyla, kapitalistlerin maaşları arttırmayacağını ve on iki, hatta on altı saate varan günlük çalışmayı azaltmayacağını iddia eden Lassalle’cılar onların pratik mücadeledeki başarısını engelliyordu.</p>

  <p class="normal">Lassalle’in ölümünden sonra Almanya Genel İşçiler Birliği’ne başkanlık eden Schweitzer, Almanya’yı Prusya’nın önderliğinde yukarıdan ‘demir ve kanla’ birleştirmeye çaba gösteren Bismarck’ın anti-devrim planını sürdürüyordu. Bir süre sonra Almanya Genel İşçi Birliği’nde dağılma başgösterdi. Marx ve Engels’in direktiflerini dikkate alan düşünce yoldaşları, Enternasyonal’in görüşlerini paylaşan işçi birliklerini birleştirdiler.</p>

  <p class="normal">60’lı yılların ortasından itibaren Alman işçilerinin yöneticileri arasında yirmi yedi yaşındaki August Bebel ön plana çıkmıştı.</p>

  <p class="normal">Ait olduğu aile açısından proleter değildi, fakat birçok mutsuzluk ve kayıpları yaşamış bir ailede büyümüştü, on dört yıldır da açlıktan ölmemek için tezgâh başındaydı. Kendisinin ve yakınlarının deneyimleri sonucu, dünyada her şeyin ne denli adaletsiz biçimde kurulduğunu kavramıştı. Yoksulluk onun yoldaşıydı. Yoksulların sadaka olarak topladıkları yemek artıklarını onlardan satın alan işsizleri sık sık görüyordu. Yüreği insanlara acıma duygusuyla defalarca parçalanmıştı, daha genç yaşta yaşamını, aralarında büyüdüğü işçilere adamaya karar vermişti. August Bebel’in bakışları akıl, irade ve sonsuz hüzün doluydu. Yetenekli, çalışmayı seven, kendine özgü alışkanlıkları olan, duygulu, proletaryanın ihtiyaçlarını çok iyi bilen Bebel etkili bir devrimci olmuştu.</p>

  <p class="normal">Willhelm Liebknecht’le dostluğu onun politik yazgısını belirlemişti. Enternasyonal’in kararlı bir taraftarı olup çıkmıştı.</p>

  <p class="normal">1869 yılında, Uluslararası İşçiler Birliği, Alman taraftarları için, yine aynı yıl içinde bir kongre yapılması kararının da alındığı bir konferans düzenledi. Kongre, küçük bir kent olan Eisenah’da Ağustos ayında yapıldı ve bu Almanya Sosyal Demokrat İşçi Partisi’nin kuruluş sürecinin başlangıcını oluşturdu. Tümüyle yanlış fikirlerle dolu çok sayıda Lassalle’cı sava karşın, yeni partinin programı, sınıf mücadelesini, uluslararası proletaryanın birliğini ilan ettiği ve demokratik talepler öne sürdüğü için Alman İşçi Hareketi adına büyük bir kazanımdı.</p>

  <p class="normal">Sosyal demokratların Eisenah’cılar olarak adlandırılan bu kanadı, Lassalle’cılardan farklı olarak Almanya’nın ‘tabandan’ birleşmesi düşüncesini savunuyorlardı. Prusyacılık, Bismarck’cılık ve nasyonalizme verilen her türlü ödüne karşı mücadele ediyorlardı.</p>

  <p class="normal">Fransa-Prusya savaşı başladığında Alman emekçileri Bismarck’ın kendilerini sahte yurtseverlik sarhoşluğuyla uyuşturmasına izin vermediler.</p>

  <p class="normal">“Tüm dünya işçileri bizim dostlarımız, dünyadaki tüm despotlar da düşmanlarımızdır,” diye ilan etmişti Chemnitz’in elli bin işçisi.</p>

  <p class="normal">Fransız proleterlerine dostluk elini uzatan Braunschweig makine sanayi işçileri onları destekliyordu. Enternasyonal’in Berlin Şubesi; ne boru sesleri, ne top gümbürtüleri, ne zafer ne de yenilginin emekçileri tüm dünya ülkeleri işçilerinin birleşmesi ortak davasından alıkoymayacağını ilan etmişti.</p>

  <p class="normal">Enternasyonal’in düşünceleri işçilere ulaşmıştı.</p>

  <p class="normal">Bebel ve Liebknecht, Marx ve Genel Konsey’le sürekli bağlantıdaydı. III. Napolyon imparatorluğunun yıkılmasından sonra Bebel, Reichstag’da (Meclis) askeri amaçlı kredilere karşı oy kullandı ve tutuklandı. Ancak işçiler onu Almanya Genel Reichstag’a seçtiler ve böylece hapisten çıkmasını sağladılar. Enternasyonal Genel Konseyi’nin düşüncelerine bağlı olan Bebel, Reichstag’ın oturumlarında Alsace-Lorraine’in cumhuriyet Fransasından ilhakına cesaretle karşı çıkıyordu.</p>

  <p class="ortayazi">***</p>

  <p class="normal">Uzun süre beklenen, III. Napolyon’un devrildiği ve Cumhuriyet’in ilan edildiği mutlu günde Jean Stock lokomotifini kırmızı bayraklarla süsledi. Tekerleklerin gürültüsü eşliğinde yüksek sesle ‘Marseillaise’i söylüyordu. Ara istasyonlarda karşılaştığı tren makinistleri ve ateşçilerle kucaklaşıyor ve “İlelebet yaşasın cumhuriyet!” diye bağırıyordu.</p>

  <p class="normal">Merkez depolardan birinde gündem dışı bir toplantı yapıldı.</p>

  <p class="normal">“Bekledik ve bayramı yaşadık. Nihayet düzenbaz, katil, hırsız Bonaparte devrildi. Ne yazık ki, yurtdışına kaçmayı başardı. Tüm Bonaparte’lar gibi, o Fransa’ya çok pahalıya maloldu,” diyordu Stock toplantıya katılanlara. “Meğer put, alçı bacaklar üzerinde duruyormuş. Hangi serseriyi sırtımızda taşıdığımız şimdi anlaşıldı, daha dün çokları, gûya, yüce hükümdar imparator ve halkın akıllı atası yaşasın, çığlıkları atıyordu. Satılıklar, körler ve alçaklar! Onlar, imparatordan unvanlar, ganimetler, gelir getiren makamlar elde etmeyi, hiç sorgusuz sualsiz emekçiler üzerinde egemen olmayı bekliyorlardı. Ben, memur ve burjuvaziden oluşan çanak yalayıcılardan benim gibi çok sayıda proleter gibi hesap sorma hakkına sahibim artık. Ben imparatorluk hapishanesinde neredeyse ölüyordum. Louis Bonaparte’ın elleri babamın kanına bulaşmıştı. Çok sayıda kurbanın katilidir o. Bu alçak yargılanmalıdır! Biz tesadüfi bir suç için dahi cezalandırılırız. Fakat bu toplu katliamcı affediliyor. Katil ortadan kayboldu. Ne bıraktı ki bize? Kanlı bir savaş, bir bozgunun utancı, açlık, yağma edilmiş bir ordu. Fakat halk, anayurdu uğruna kendisini feda etmeye alışmış. Fransa’yı kurtaracağız ve Özgürlüğü, Eşitliği ve Kardeşliği sağlayacağız!”</p>

  <p class="normal">Bu hararetli günlerde Jean Stock defalarca kürsüye çıkmıştı. Jeannette kocası için artık korkmuyor ve ona kendi düşüncelerini sonuna kadar söylemesi için destek veriyordu. Halk yirmi yıl boyunca Fransa’da ne düşündüğünü açıkça söyleyememişti. Fransa’da kurulan monarşi rejimine uygun ve bu rejim tarafından teşvik edilen farklı bir insan türü ortaya çıkmıştı.</p>

  <p class="normal">Dalkavuklar, ikiyüzlüler, yalancılar ve korkaklar kendilerini çok iyi hissediyorlardı. Fakat, değişmez bir tarihsel kural vardı. Bu kurala göre katı bir keyfi yönetimin olduğu ve hukukun olmadığı dönemlerde son derece cesur ve onurlu insanlar çıkar ve onlar, tıpkı değerli madenler gibi değişmez, despotizmin yakıcı asitinden etkilenip kararmazlar.</p>

  <p class="normal">Bu altın yürekli insanlardan biri de, Jean Stock’un yakın arkadaşı olan, otuz yaşındaki, neşeli, enerjik döküm işçisi, Emil Victor Duval’di. Herkeste güven ve saygı uyandıran Duval’i Uluslararası İşçiler Birliği Paris Şubesi Genel Konsey Sekreterliği’ne seçtiler. Onun belirgin özelliklerinden biri de korkusuzluğu ve keskin zekâsıydı. İmparatorluk yıkılmadan bir süre önce Emil Victor Duval, tutukluyken çamaşır sepetinin dibine gizlice koyduğu şu mektubu askerdeki kardeşine göndermişti:</p>

  <p class="normal">“Bu birkaç satırı sana selam iletmek için yazıyorum. Bir süre önce yitirdiği savaş nedeniyle ordunun büyük bir düş kırıklığı içinde olduğunu tahmin ediyorum ama yine de umarım ki, bu mektup sana ulaştığında iyisindir.</p>

  <p class="normal">“Bizler fena sayılmayız. Kayınvalidem bizim oralardan haber almış. Bizim gibi o da sana sağlık ve cesaret diliyor. 7 Ağustos Pazar gününden bu yana Enternasyonal üyesi olmakla işlemiş sayıldığım suçtan dolayı hapisteyim. İki aya mahkûm ettiler. Senden savaşla ilgili bilgi vermeni istemiyorum. O bilgileri biz gazetelerde okuyoruz ve bu haberler arasında mutluluk verici olanlar çok az, fakat bu, senin bize kendinle ilgili bilgiler vermeni engellemez. Halktaki yurtseverlik doruğa ulaştığı halde, Paris’ten gelen haberler iç açıcı değil.</p>

  <p class="normal">“Yenilginizin öcünü almanıza yardımcı olmak için her taraftan silah istiyorlar, fakat orduya dahil olmak için o kadar çok formaliteden geçmek gerekiyor ki, sonucun, halkın istemlerine uygun düşeceğini sanmam.</p>

  <p class="normal">“Bu konuda daha ayrıntılı yazamıyorum, nedenini sen tahmin ediyorsundur. Yazgın bizi endişelendiriyor, bu nedenle senden çok acil haberler bekliyoruz.</p>

  <p class="normal">“Mektubuma burada son veriyor, kardeşçe ellerinden sıkıyorum; metin ol ve umudunu yitirme, belki de tiranlıktan kurtuluşumuz, tahmin edildiğinden daha erken olacak.</p>

  <p class="normal">St. Pelage’den mahkûm kardeşin ve dostun E. Duval.”</p>

  <p class="ortayazi">***</p>

  <p class="normal">Cumhuriyetin ilk akşamında Enternasyonal’in Paris Şubesinden birkaç yoldaşı Stock’un evinde toplanmışlardı. Serraillier ve bir süre önce hapisten çıkan Duval’le karısı herkesten önce gelmişlerdi. Karısı, kısa boylu; alnını kapatmış kızıl bukleleriyle sempatik bir kadındı. Oldukça hareketli ve neşeliydi; cilveli halleriyle ergenliğe yeni adım atmış bir kızı andırıyordu.</p>

  <p class="normal">Duvaller gelirken, savaştan bu yana ender bulunan, çok güzel kızartılmış, lezzetli bir sığır eti getirmişlerdi.</p>

  <p class="normal">“Bunu bize köyden teyzem gönderdi ve sahiden de bunu kutlamak için daha iyi bir neden bulunamazdı,” diyordu bayan Duval.</p>

  <p class="normal">Auguste Serraillier, Genel Konsey’in yetkili temsilcisi olarak Londra’dan daha yeni gelmişti. Bu işçi, içinden geçilen karanlık dönemde Marx ve Engels’in en güvenilir yardımcılarından birisi olmuştu. İngiltere’de doğmuştu ve bir Fransız’a pek fazla benzemiyordu. Çok ölçülü ve dikkatliydi. Kapalı kutuydu adeta, insanlar arasında susmayı tercih eder fakat kürsüye çıktığında kendinden geçer, ikna edici ve etkileyici konuşurdu.</p>

  <p class="normal">İngilizce ve Fransızca’yı çok iyi bilen biri olarak bilimsel sosyalizmi derinlemesine incelemiş; Enternasyonal’e önemli katkıları olmuştu. Orta boylu, zayıf Serraillier’in ateş kızılı sakalı dikkat çekiciydi.</p>

  <p class="normal">Jeannette ve Catherine konuşkan konuklarının yardımıyla akşam yemeğini hazırlayıp masayı donatmaya koyuldular. Üç kadın da umut doluydu ve hepsinin gelecek için planları vardı.</p>

  <p class="normal">“Belki ilkbaharda Jean bizi lokomotifle Normandiya’ya götürür,” diye düş kuruyordu Jeannette. “Ben denizi yalnızca tablolarda gördüm.”</p>

  <p class="normal">“Emil, İngiltere’ye gitmek istiyor, Birlik Genel Konseyi’nde işleri var. Belki de hep birlikte bu adaya gitmemiz daha iyi olur. Orada çok arkadaşımız var,” dedi bayan Duval.</p>

  <p class="normal">“Ne kadar harika olurdu! Fakat ben her zaman, iyi giden her şeyin bir kötülüğün başlangıcı olmasından korkarım,” diye konuştu Jeannette.</p>

  <p class="normal">“Ne diyorsun, Jeannette! Şimdi zaman değişti cumhuriyet dönemi artık. Savaş neredeyse bitiyor. Savaş gerekli de değil zaten,” diye itiraz etti Catherine.</p>

  <p class="normal">“İkiniz de gençsiniz ve hiçbir şeyi anımsamıyorsunuz. 1848 yılını yaşamış olan hiç kimse rahat olamaz. Devrim, tıpkı doğum gibi, sancılı ve tehlikelidir. Çocuk ölü de doğabilir.”</p>

  <p class="normal">“Ama doğum hep canlılığı ve yaşamayı ifade eder,” diyerek bu benzetmeye karşı çıktı Duval’in karısı.</p>

  <p class="normal">Kapının çalınması konuşmaları sona erdirdi. Gürültüyle selam vererek odaya, sağlam yapılı, şişmanca bir boyacı olan Benoit Malon ile zayıf, uzun yüzlü kakma ustası Tolain girmişti. Malon da Duval gibi, hapisten yeni çıkmıştı.</p>

  <p class="normal">Tolain, kareli gömleğinin cebinden bir şişe şarap çıkardı.</p>

  <p class="normal">“Oo-la-la! Kırmızı Bordoeaux şarabı! Bunları biz savaştan önce içerdik. Gerçekten de bu hoş bir ziyafet olacak,” dedi Duval’ın girişken karısı. Kızıl bukleleri basık alnına yayılmıştı.</p>

  <p class="normal">Fakat kocası ve Stock, Tolain’i soğuk karşıladılar. Habersiz gelmişti. Bir süredir Tolain, Enternasyonal şubesince güvenilir bulunmuyordu. O, nedense bir fareyi anımsatan, kapalı bir insandı. Tolain, devrilen imparatorun yakın akrabası olan ve yıllardır devrimin ateşli savaşçısı rolü oynayan ve Sezarcı rejimin karşıtlarıyla flört eden Plon-Plon lakaplı Jeromé Bonaparte’ı teklifsizce ve sık sık ziyaret ediyordu. Çok zengin ve I. Napolyon’a çok benzeyen Jeromé rüşvet ve demagoji yardımıyla, ileride bir gün tahta geçme umudunu hiç yitirmemişti.</p>

  <p class="normal">Jeannette, herkesi akşam yemeği için masaya davet etti.</p>

  <p class="normal">“Nerede senin kiracın Wròblewski,” diye sordu Serraillier, Stock’a. “Bu Polonyalı pek çok Fransız’a bedeldir ve tam bir güveni hak ediyor.”</p>

  <p class="normal">“Bugünlerde önemli olan da bu,” dedi dökümcü Duval anlamlı anlamlı, Tolain’i göz ucuyla süzerek.</p>

  <p class="normal">“Hemşehrilerin gecikti. Cumhuriyetimizin doğuşunu onlar da kutluyor,” diye canlı bir sesle yanıt verdi Catherine ve kıpkırmızı kesildi.</p>

  <p class="normal">“Anlaşıldı. Bizim cesur subay, iyi bir kızın sevgisini hak ediyor. Jean ve Jeannette’in yakında yeni bir akrabalarının olmayacağını kim söyleyebilir?” dedi Malon kurnazca ve tatlı tatlı gülümseyerek.</p>

  <p class="normal">“Hiç de öyle değil. Wròblewski yalnızca arkadaşım ve bana gramer öğretiyor,” dedi kız, daha da utangaç bir ifadeyle.</p>

  <p class="normal">“Yani, müstakbel damat. Ne kadar iyi olurlarsa olsunlar, akrabalarla yalnızca mezarda yan yana yatmak iyidir. İnanın bana,” dedi Tolain, çevresindekilerde, kendisinin beklediği gibi, gülme duygusundan çok şaşkınlık yaratarak.</p>

  <p class="normal">“Doğru değil!” diye söze girdi Jeannette. “Akrabasızlık kötüdür.”</p>

  <p class="normal">“İnsanın akrabaları olması elbette önemlidir. O-la-la!! Örneğin, hapisteki kocanıza yiyecek götürürken çocuğu kime emanet edeceksiniz!” diye söze girdi Duval’in karısı ve odadakileri güldürdü.</p>

  <p class="normal">“Kim neden rahatsızsa ondan konuşur. Artık beni bir daha tutuklamazlar, ufaklık,” dedi döküm ustası.</p>

  <p class="normal">“Fakat, yakalarlarsa artık kurşuna dizmek için götürürler,” dedi Tolain acımasızca.</p>

  <p class="normal">“Hayır, o kadar uzun boylu değil. Herkesi öldüremezler. Biz kolay teslim olmayız; ve şunu da bilsinler ki cumhuriyete kastedenlerin kurtuluşu yoktur. Bu karamsar konuşmaların canı cehenneme. İçelim yoldaşlar, Enternasyonal’e, devrimin zaferine içelim,” dedi Stock yüksek sesle ve ekledi, “evet kardeşler, işçilerin iktidarı nasıl ele geçireceklerini düşünmenin zamanıdır. Varlin, gün bizim günümüz, bundan eminim.”</p>

  <p class="normal">“Bu kaçınılmaz,” dedi Malon kadehini kaldırarak. “Ne kadar çabuk olursa o kadar iyidir. Evet, özgürlüğe ve kardeşliğe içelim!”</p>

  <p class="normal">Herkes kadehini tokuşturdu ve iştahla yemek yemeye koyuldular. Kapı sessizce açıldı ve eşikte sarışın, orta boylu, geniş omuzlu bir adam belirdi.</p>

  <p class="normal">“Ve işte Walery.” Ev sahipleri ve konuklar gerçekten de mutlu olmuşlardı.</p>

  <p class="normal">Wròblewski, masaya yaklaştı. Kocaman çıkıntılı alnından geriye doğru taradığı gür, kıvırcık saçları vardı. Bir süre önce geçirdiği çiçek hastalığı nedeniyle izler kalmış olsa da yüzünün derin ve sert hatları çok çekiciydi ve onun azimli, inatçı karakterini yansıtıyordu. Walery’nin duruşu ve yürüyüşünde askerlere özgü bir disiplin vardı. Bir zamanlar soyluların okuduğu Vilensk Yüksek Okulu’nda öğrenim görmüştü. Rus devrimci demokratların eğitimlerine katıldığı Petersburg Orman Enstitüsü’nü bitirdikten sonra Grodnen eyaletine dönmüştü. Girişken, insanlarla ilişkilerinde sabırlı ve dikkatli biri olan Wròblewski, Beyaz Rusya köylüleri arasında çarlıkla mücadelenin yorulmaz propagandacısı olmuştu. Polonyalı devrimciler için, büyük bir gizlilik içinde hazırlanan ayaklanmada, ayaklanmacılara silah, yiyecek sağlayacak, gerektiğinde bu malzemeleri balta girmemiş ormanların en kuytu yerlerinde onları takip edenlerden saklayabilecek, güvenilir insanları görevlendirmek çok önemliydi.</p>

  <p class="normal">1863 yılında Polonyalılar, zalimlerin üzerine yürüdüğünde, Wròblewski isyan müfrezelerine komuta etmişti. Wròblewski’nin halkın davasına canla başla sarılmış mükemmel bir askeri yönetici olduğu ortaya çıkmıştı. Ayaklanma hunharca bastırılmıştı. Wròblewski’nin kimi çarpışmada, kimi de darağacında olmak üzere pek çok arkadaşı öldürülmüştü. O da iki kez yaralanmış; cesur bir yurtsever bayanın kupa arabasıyla yurtdışına kaçırılmıştı. İyileştikten sonra Paris’e geçti. Sürgünde yoksulluk içinde yaşadı; para kazanabilmek için uzun süre belediyede çalıştı; geceleri sokak fenerlerini temizliyor ve yakıyor, sabahları ise söndürüyordu. Çok zor geçmiş olmasına rağmen yine de bu dönemi çok kötü anmıyordu. Paris’i, Paris’in insanlarını, yaşam biçimini, sorunlarını tanımıştı; bir yabancı dili mükemmel derecede öğrenmişti. Kendisi gibi bir parça ekmek parasını ağır çalışmalar sonucu elde eden çok sayıda arkadaşı vardı. Azim ve kararlılık genç Polonyalı’nın değişmez özelliğiydi. Boş saatlerinde canla başla askeri eğitim üzerine çalıştı ve hatta bir genelkurmay okuluna girmeyi dahi başardı.</p>

  <p class="normal">“Yüzyılımızda devrimler kaçınılmazdır ama zafer için savaşı bilen, güvenilir insanlar gereklidir,” düşüncesindeydi Wròblewski.</p>

  <p class="normal">Matbaacılığı öğrendi ve aynı zamanda Leh dilinde kitaplar yayımlayan bir yayınevinde çalışmaya başladı. Bu sırada Paris’i kasıp kavuran çiçek hastalığı onu da pençesine aldı ve yatağa düşürdü. Ölüm riski nedeniyle hastaneye yatmayı kesinlikle reddetti ve bu süreyi kendisine özgü Stoacılıkla, küçücük odasında tek başına geçirdi ve kendi yöntemleriyle tedavi oldu.</p>

  <p class="normal">“Hayvanlar,” diye düşünüyordu Wròblewski, “ağır bir hastalığa yakalandıklarında yemekten kesilirler. Yiyecekleri reddederek uysalca yatarlar; açık ki bu organizmanın kendisini kemiren enfeksiyonla mücadelesini kolaylaştırmak ve kanı mideye çekmemek içindir. Bu içgüdü, bizim fiziksel doğamızda da vardır ve ona uymak gerekir.”</p>

  <p class="normal">Bu çileli hastalık sırasında hiçbir şey yemiyor, bol bol sıcak çay içiyordu. Yaşam iradesi galip geldi ve Wròblewski iyileşti, fakat yüzünün derisi yer fıstığı kabuğuna benziyordu artık.</p>

  <p class="normal">Fransa’da bulunduğu yıllarda Wròblewski, Polonyalı mültecilerin sol kesiminin en önde gelen şahsiyetlerinden biriydi. İnancındaki sağlamlık, mütevazılığı, mertliği ve özverisi yüzünden onu seviyorlardı.</p>

  <p class="normal">“Ben,” diyordu Wròblewski, “düşüncelerim, yüreğim, ruhum, geçmişim ve eylemlerimde demokratım. Ben insanın insan üzerindeki egemenliğinin yerini özgürlüğün, sağduyunun ve hukukun zaferine bırakacağı, cehaletin genel kültürün parlak ışığı altında eriyeceği, gereksinimlerin ise toplumsal gelirin namusluca bölüşümünün sonucu olacağı bir Polonya’dan başka bir Polonya için ne yaşayabilir ne de ölebilirim. Her şey halk için ve halkla birlikte. Bu şiarda anayurdumuzun yalnızca politik ideali değil, bir idealin gerçekleştirilmesi için gereken araçlar da yer almaktadır. Her şey halk için demek, insandaki entelektüel ve politik alandaki tüm yeteneklerin geliştirilmesi hakkı ve olanaklarından kaynaklanan bireysel ve kolektif özgürlük anlamına gelir.”</p>

  <p class="normal">Demokrasiye derinden bağlı olan Wròblewski sınıf savaşının belirleyici önemini anlamıyordu, devrimcilerin bağımsız ve özgür Polonya için mücadelede dayanması gereken gücün farkında değildi. Wròblewski’nin kendisini de dahil ettiği burjuva demokratlara özgü darlığın bunda etkisi vardı.</p>

  <p class="normal">1870 yılı ilkbaharında Walery Wròblewski, Jean Stock’un köşeye bakan bir odasını kiraladı ve makinistin samimi, açık yürekli ailesinde kendini kendi insanları arasında hissetti.</p>

  <p class="normal">Cumhuriyet’in kutlandığı gece Polonyalı, eve morali iyi olarak geldi.</p>

  <p class="normal">“Merhaba, dostlar,” dedi herkesi selamlayıp ellerini sıkarak. “Oo, Tolain, çoktandır görüşmedik,” diye kakma ustasına farklı davrandı ve “umarım, bu şişman domuz, asalak Plon-Plon’la ilişkilerini nihayet koparmışsındır,” dedi.</p>

  <p class="normal">“Artık sonsuza dek,” diye yanıt verdi Tolain.</p>

  <p class="normal">“Gereğinden fazla geciktin Henri,” diye bağırdı Benoit Malon öfkeden kıpkırmızı kesilerek, ve masayı yumrukladı.</p>

  <p class="normal">“Ne bağırıyorsun, gören de kavga ediyor sanır,” diye tersledi onu kakma ustası.</p>

  <p class="normal">“Seninle nasıl konuşmalıyım, sayın saray oymacısı? Kalınderili, şimdilik bir şey söylemeyeceğim. Sıkı bir yumruk istiyor namussuz,” diye yapıştırdı lafı boyacı.</p>

  <p class="normal">Tolain ayağa kalktı:</p>

  <p class="normal">“Kimin postunun kalın olduğunu göreceğiz Benoit. Ben yaşamımda senin gibi çok yalancı pehlivan gördüm. Sonuç onlar için kötü oldu. Sen yaptıklarını unuttun mu yoksa? ‘Örgüt’le flört etmedin mi? Ha? Susuyorsun. Fakat sen anarşist de değilsin, Malon, sen yalnızca kariyer düşkünüsün. ‘Enternasyonal, benim.’ Evet, işi nereye vardırdın tavuskuşu? 14. Ludwig’i de geçmek istedin. Bakunin’le olan entrikalarını anlatsana.”</p>

  <p class="normal">Malon, mosmor oldu ve hiddetle geniş kazağının kollarını sıvadı. Stock, hükmeder bir tavırla elini onun omuzuna koydu.</p>

  <p class="normal">“Sakin ol, babalık, ikiniz de günahsız değilsiniz, inkâr edecek ne var, ikiniz de entrika ustasısınız. Nasıl belediye başkanı ya da senatör olacağınız rüyalarınıza dahi giriyor. Bir işçide bu denli şöhret düşkünlüğü inanılır gibi değil. Öfkelendiniz, geçti. Yeter artık.”</p>

  <p class="normal">Fakat Tolain ve Malon sakinleşmemişlerdi ve kavga devam etti.</p>

  <p class="normal">Elinde dumanları tüten bir tabakla mutfaktan gelen Jeannette olaya müdahale etti: “Bugün tartışmak kesinlikle yasaktır.”</p>

  <p class="normal">Ancak şarabın da kızıştırdığı ağız kavgası yatışmadı. Herkes, birbirinin sözünü keserek gürültü yapmaya devam ediyordu.</p>

  <p class="normal">“Dilleri çözüldü, ayırmak mümkün değil artık,” diyordu Duval’in karısı. “Ben dövüşü çok severim.”</p>

  <p class="normal">“Bu daha bir şey değil,” dedi yüksek sesle Tolain.</p>

  <p class="normal">Stock soğuk bir sesle onun konuşmasını kesti.</p>

  <p class="normal">“Boş sözler bunlar! Sen de biliyorsun ki, burjuvazi iktidarda olduğu sürece ne olacağı belli olmaz.”</p>

  <p class="normal">“Her an sırtına bir bıçak saplanabilir,” diye tamamladı Duval.</p>

  <p class="normal">Masada ne varsa yenilip içilmişti. Erkekler daracık antreye sigara içmeye çıkmışlardı.</p>

  <p class="normal">“Savaşın nereye varacağının bilinmemesi bizim felaketimiz demektir. Ne diyorsun Auguste, Almanlar barışa yanaşırlar mı? Belki de barış, şu an onların çıkarına değil.”</p>

  <p class="normal">“Bismarck cin gibi kurnaz, bir domuz gibi aç gözlü ve bir kurt gibi kindardır,” dedi Duval öfkeyle.</p>

  <p class="normal">“O, alçak Bonaparte yüzünden Fransa’nın maruz kaldığı karışıklık ve yıkımdan yararlanmaya çalışacaktır,” dedi Serraillier.</p>

  <p class="normal">“Fırtınalı bir dönem. Burada hemen insanın aklına güzel bir şiir geliyor,” dedi Wròblewski kocaman kafasını kaldırarak ve birden şiiri okumaya başladı.</p>

  <p class="indentmetin">“... Toprak sarsılıyor ayaklarımın altında</p>

  <p class="indentmetin">Uğulduyor yankısı gökgürültüsünün,</p>

  <p class="indentmetin">Alevleri parlıyor şimşeklerin,</p>

  <p class="indentmetin">Kasırgaya dönüştü siyah bir toz bulutu.</p>

  <p class="indentmetin">Birbirine girdi ve çarpışıyor.</p>

  <p class="indentmetin">Tüm karşı rüzgarlar.”</p>

  <div class="clrb"/>

  <p class="normal">“Ohoo! Sen şairmişsin, Polonyalı dostum.”</p>

  <p class="normal">“Bunu ben değil, Aşil yazdı. İki bin yıl önce yaşamış kendisi.”</p>

  <p class="normal">“Demek ki o dönemlerde de insanlar bugünkülerden aptal değildi. ‘Birbirine girmiş çarpışıyor tüm karşı rüzgarlar.’ Nasıl da güzel ifade etmiş! Sen ne yapmayı düşünüyorsun, Wròblewski?”</p>

  <p class="normal">“Ulusal Birliklere katılmayı düşünüyorum. Çok sayıda Polonyalı bu konuyu ulusal savunma hükümetiyle konuşmaya başladı. Varsınlar Paris savunmasında görevlendirsinler bizi. Ben bu konuda Geçici Mülteci Komisyonu’na üye seçildim, fakat daha sonuç alamadım.”</p>

  <p class="normal">“Trochu, Rus Çarını öfkelendirmekten korkuyor,” dedi Stock öfkesini açıkça dışa vuran bir tavırla. “Bu kesin. Fakat onun bizim ulusal orduya girmemizi engelleyebileceğini sanmıyorum. Orada nasıl hareket edilmesi gerektiği, duruma göre belli olacak.”</p>

  <p class="normal">Kadınlar antreye bir göz attılar. Sıkılmışlardı. Tolain ve Malon akşam yemeğinden hemen sonra dama oynamaya başlamışlardı. Bir hayli içtikleri için ikisinin de keyfi yerindeydi. Kakma ustasını yendikten sonra Malon şarkı söylemeye başladı:</p>

  <p class="indentmetin">“Tepemizde yoksulluk</p>

  <p class="indentmetin">Aile büyük, mekan dar</p>

  <p class="indentmetin">Ne çizme, ne yorgan var</p>

  <p class="indentmetin">Delik tavandan akan yağmur,</p>

  <p class="indentmetin">Ölüme de hep yardımcı olur.”</p>

  <div class="clrb"/>

  <p class="normal">“Ne de dokunaklı ve hüzünlü sözler,” diyordu Duval’in karısı. “Ama sözlere hiç de uymayan mutluluk verici, neşeli bir melodi. Yoksa bunları siz mi yazdınız?”</p>

  <p class="normal">“Melodi gerçekten de şiirin içeriğine zıt, fakat başka türlü ağlıyor insan, çok hüzünlü bir tablo, ben drama katlanamam,” dedi Malon. “Bu sözler benim bir arkadaşıma ait, müzik ise operanın büyük ustası Johann Strauss’un.”</p>

  <p class="normal">“Bu gerçek şairi görmek isterim,” dedi dalgın bir edayla masayı toplayan Catherine.</p>

  <p class="normal">“Bu o kadar kolay değil. Şairim ne genç ne de yakışıklı; üstelik işçi. Fakat Béranger<sup class="calibre6"><a href="../Text/ates4_split_032.html#footnote-654-21" id="footnote-654-21-backlink">[21]</a></sup> de markiz değildi. Adı Eugène Pottier.<sup class="calibre6"><a href="../Text/ates4_split_033.html#footnote-654-22" id="footnote-654-22-backlink">[22]</a></sup> Sizin gibi bir kız Catherine, doğrusu şairleri esinlendirmek için yaratılmış. Onu buraya getireceğim.”</p>

  <p class="normal">“Öğle yemeğine yetişmeye çalışın. Jean, bize lezzetli bir çorba yapmamız için öte beri getirecek. Şairler, bir de işçiyse, her zaman açtırlar,” dedi Enternasyonalciler arasında konukseverliğiyle oldukça ünlü olan Jeannette.</p>

  <p class="normal">Enternasyonal şube üyesi olan kumaş desencisi şair Eugené Pottier yaşlı, hasta bir insandı. Oldukça çirkindi ve antik edebiyatı çok iyi bilen Wròblewski, onun solgun yüzünde, basık burnunun çizgilerinde, çukurlaşmış, keskin gözlerinde Ezop’la bir benzerlik bulmuştu. Fakat, ünlü masal yazarında da olduğu gibi, Pottier konuşmaya başlar başlamaz, dış görünüşüne ilişkin olumsuz izlenim bir anda silinmiş; konuşmaya başlayınca çekici bir görünüm almıştı. Bu yaşlı emekçi şair güzel olan her şeyi seviyordu, kavgacı ve doğrucuydu. Şiirlerinde hiçbir zaman, Beranjer gibi, yoksulları yazgıya boyun eğmeye çağırmıyor, elinde heybesi ve değneği olan bir dilenciye dönüştürmüyor, onların amansız bir mücadeleye hazırlanmasını istiyordu. Yoksulluktan nefret ediyor ve mutsuzluk edebiyatı yapmıyordu. Pottier, Alman halkına yapılan, savaşın sona erdirilmesine ilişkin çağrıya imza atmıştı.</p>

  <p class="normal">“Şu an silahın hakkını verebilmek için şiirle geçici olarak vedalaşmam gerekti,” diyordu Catherine Stock’a, onun, genç ve yalnız bir terzi kız için şiir yazma ricasına yanıt olarak.</p>

  <p class="normal">1870 yılı Aralık ayında Modena Villas’ya ince, uzun boylu, güzel bir kadın geldi ve Lenchen’e bir tavsiye mektubu uzatarak, kendisini yurttaş Marx’a götürmesini rica etti. Helene Demuth giren kadını dikkatlice inceliyordu, insanları iyi tanırdı.</p>

  <p class="normal">“Ben Rus’um, adım Tomanovskaya, Eliza Tomanovskaya,” dedi kız.</p>

  <p class="normal">Lenchen konuğun, tıpkı Jennychen gibi koyu siyah saçları ve parlak samimi gözleri, Tussy gibi afacan, fakat aynı zamanda mahcup tatlı bir gülümseyişi olduğunu düşünüyordu.</p>

  <p class="normal">“Bekleyiniz,” dedi Lenchen İngilizce emredercesine ve ikinci kata, Marx’ın yanına çıktı.</p>

  <p class="normal">“Bana öyle geliyor ki Karl, onu kabul edebilirsin,” dedi Lenchen gelen kişinin adını söyleyip mektubu uzatarak.</p>

  <p class="normal">Marx zarfı açtı.</p>

  <p class="normal">“Değerli yurttaş!</p>

  <p class="normal">“Bu mektupta size Rusya’da kendisini dürüstçe ve ciddi olarak devrim davasına adamış en iyi arkadaşımız olan bayan Eliza Tomanovskaya’yı büyük bir güvenle tavsiye etmemize izin verin. Onun aracılığıyla sizinle yakından tanışmamız ve ayrıca sizi şubemizin durumu hakkında daha ayrıntılı olarak bilgilendirmemiz mümkün olursa, mutlu olacağız. Bu konuyu Tomanovskaya ayrıntılı olarak anlatabilir.</p>

  <p class="normal">“Durum, kuşkusuz üzüntü vericidir, çünkü bir yandan Çarın her türlü özgür propagandanın önüne koyduğu engeller, diğer taraftan da cahillik ve sahtekârlık Rus toplumunun eğitimli olarak bilinen katmanlarına işlemiştir. Üstelik, küçük grupsal çıkarlar gençler arasında dahi devrim davasını sekteye uğratmaktadır. Gençlerin saflarında, daha önceki Alman öğrenci birliklerini tahlil etmek isteyen ve devrimcilik oynama merakında olanlar, Rusya’da başka herhangi bir yerden daha az mümkün olan, ‘halk için fakat halksız’ bir devrim gerçekleştirmek için kendini yetenekli görenler var. Tüm bunlar, konumu gereği Uluslararası Birliğin gerçek propagandacıları olabilecek ve olması gerekenlerin çoğunun, devrimin gerçek önemini kavramaktan uzak olduklarını ortaya koyuyor. Rusya’da ortak bayrağımızı dikmek ve sağlamlaştırmak için daha çok çaba gerekiyor. Yine de bizim, belirlenen görevin başarıyla yerine getirileceğinden en küçük bir kuşkumuz yok ve Rus devrimci hareketinin, proletaryanın Ortak Avrupa hareketi yönüne çevrilmesi gerekliliği düşüncesini öncelikle biz öne sürdüğümüz için mutluyuz.</p>

  <p class="normal">“Bayan Eliza burada oluşturduğumuz girişken propaganda gruplarının genelgelerini size sunacak.</p>

  <p class="normal">“Bize bildirmek için gerekli bulacağınız her şey hakkında Bayan Eliza bize yazacak, geri dönüşünde ise daha çok yakın dostları, işçi birlik örgütleri, İngiltere’nin toplum ve politik hayatı hakkındaki izlenimlerini bize aktaracak. Bu sorunların incelenmesinde kendi tavsiye ve direktiflerinizle ona yardımcı olacağınıza eminiz, şimdiden yapacağınız yardımlar için size teşekkür ederiz.</p>

  <p class="normal">“Değerli yurttaş, kardeşçe selamlarımızı kabul edin.”</p>

  <p class="normal">Marx yerinden kalktı ve Cenevre’den gelen genç elçiyi karşılamaya gitti. Eğer konuğun üzerinde alacalı bir şalvar ve atlas bir şal olsaydı, bir Türk kadınına, ya da Byron’ın Don Juan’ını kendisine tutsak eden Medora’ya benzetebilirdi.</p>

  <p class="normal">“Merhaba, sizi gördüğüme çok memnun oldum,” dedi Rusça her sözcüğü bastırarak. Daha sonra babacan bir gülüşle ekledi: “Kaç yaşındasınız!”</p>

  <p class="normal">“On dokuz,” dedi Eliza. Sık kirpikleri kaşlarına doğru kalktı ve sonra kaşları soru işareti gibi büküldü. Yanakları al al oldu. Kısacası, Marx’ın inceleyici, dostça bakışı karşısında kapıldığı heyecanını bastırdı.</p>

  <p class="normal">“Yani siz anarşistlerin Cenevre’deki tartışmaları sırasında o heybetli Samson Bakunin’i utandıran ve onun etkisini kıran Dalila mısınız? Fırça yapımcılığından öte becerileri de olan ihtiyar Becker bana Bakunin’i gülümseyişinizle ezdiğinizi yazdı. Bu, ideolojik boşluklarını tumturaklı sözler arkasında saklayan insanlarla mücadele için en karşı konulmaz silahtır. Anlatın lütfen, nasıl oldu tüm bunlar.”</p>

  <p class="normal">Marx’ın evindeki sıcak ortama çabuk alışan Eliza, üstün anlatımcı yeteneğini sergileyerek anarşistlerin toplandığı Cenevre kahvesini, Bakunin’in kendisini kâh cefakâr bir firari kürek mahkûmu, kâh filozof, kâh yok edici tanrı olarak betimlediği çağrı afişlerini anlatıyordu. Eliza, kürsülerde kükreyen, Marx ve takımına iftira oklarını yönelten Bakunin’i başarıyla taklit ediyordu. Ona göre, anarşizmin ideoloğunun konuşması sağır edici bir kurusıkıdan başka bir şey değildi. Boş sözlerle dolu tartışma her şeyin kavgayla bitebileceği berbat bir temsile dönüşmüştü. Ve işte o an Eliza Tomanovskaya, öfkeden kudurmuş Bakunin’in kendinden geçmiş Utin’e saldırısını önlemişti. Aniden sahneye fırlayıp, izleyenlerin büyük bir sevinçle karşıladığı ve Bakunin için bestelenmiş, çok ağır ironik sözleriyle dikkati çeken hareketli bir şarkı söylemeye başlamıştı. Gürültülü kahkahalar yayılınca da anarşizmin önderi mağlup olmuş ve daha en baştan beri bir soytarı oyununu andıran tartışma ortamından utanarak kaçmıştı.</p>

  <p class="normal">Marx, Eliza’nın anlattıklarına uzun uzun güldü. Bu genç Rus devrimcisinin canlılığı ve derin zekası karşısında hoş bir şaşkınlık içindeydi.</p>

  <p class="normal">“Ancak, Doktor Marx, bu entrikacı ve palavra düşkününün Enternasyonal’e nasıl sızdığını aklım almıyor,” dedi Tomanovskaya. “Onu yakından tanıyor muydunuz? Bana öyle geldi ki, o sizin şahsınıza karşı çok acımasız.”</p>

  <p class="normal">“Bakunin’le bir çeyrek yüzyıldan fazla süredir tanışırız,” diye söze girdi Marx. “Uzun bir aradan sonra 1864 yılında yeniden Londra’da karşılaştık. Durup dinlenmeden Birlik’te çalışacağına söz verdi. Elbette, davamıza zarar verebileceğini o zaman tahmin edememiştim.”</p>

  <p class="normal">“Bakunin İtalya’ya gitti,” diye anlatıyordu Marx. “Ve kendisinden birkaç yıl haber alınamadı, sonra yeniden İsviçre’de ortaya çıktı. Orada Enternasyonal’e değil, burjuvaların ‘Barış ve Özgürlük Birliği’ne dahil oldu. Bakunin Birliğin Yürütme Komitesi’ne girdi, fakat orada sadece onun diktatörce etkisine karşı koymakla kalmayıp, ‘Şüpheli bir Rus’ olarak onu takibe aldılar. Enternasyonal’in Brüksel Kongresi’nin hemen ardından Barış Birliği, Bern’de bir kongre düzenledi. Bu kez Bakunin ‘Firebrand’ gibi kışkırtıcı rolünü oynadı. Salak burjuvalara korku salıp, Bay Bakunin’in Barış Birliği’nden gürültülü ayrılmasını sağlamaya yönelik, bir dizi saçma karar önerdi. Onun Bern Kongresi’ne sunduğu programın içerdiği ‘sınıfların eşitliği’, ‘sosyal devrimin başlangıcı olarak miras hakkının kaldırılması’ ve buna benzer bir dizi ipe sapa gelmez uydurma fikirlerden söz etmek yeterlidir ki tüm bunlar bir anlık etkilemeye yönelik düzeysiz doğaçlamalardır. Bakunin’in Paris ve Londra’daki arkadaşları, onun Barış Birliği’nden ayrılmasını, alçakça bir karar diye niteleyerek tüm dünyaya duyurdular ve onun bu gülünç ve hiçbir yeni fikir içermeyen sıradan programını da özgün bir program diye lanse ettiler.</p>

  <p class="normal">“Bu sırada Bakunin, Enternasyonal’in Cenevre’deki Romen Şubesi’nde faaliyetlerine başladı. Onun bu adımı atabilmesi için yıllar gerekiyordu. Fakat Bay Bakunin’in Enternasyonal’de darbe yapmaya karar vererek buradaki görevini bu amaca alet etmesi için birkaç gün yeterli oldu.”</p>

  <p class="normal">“İsviçre’de de onun ustaca numaralarına tanık olduk. Düşünün, Doktor Marx, bir süre önce yeni bir fikir ileri sürdü. Rusya’da sokak eşkıyalarının dışında ideolojik devrimci olmadığını, İtalya’da bu tür devrimcilerin baldırıçıplaklar olduğunu söyledi.”</p>

  <p class="normal">“Bakunin’in yaptığı hiçbir şey artık beni şaşırtmıyor. Londra Genel Konseyi’nin ardına gizlenerek sözümona ‘Sosyalist Demokrasi Birliği’ni kurdu. Bu birliğin programı, Bakunin’in Barış Birliği’ne önerdiği programın aynısıydı. Birlik, daha en başından itibaren Bakunin’in gizli hikmetinin tanıtımını yapan bir propaganda örgütü olarak ve sosyal teori alanında en cahil insanlardan biri olan Bakunin birdenbire sekt’in kurucusu olarak karşımıza çıktı. Ancak bu ‘Birliğin’ teorik programı yalnızca soğuk bir şakaydı. İşin aslı onun pratikteki örgütlenmesindeydi. Özellikle de bu birlik Cenevre merkezli enternasyonal bir birlik olmalıydı, yani Bakunin’in şahsi yönetiminde bulunmalıydı ve aynı zamanda da Uluslararası İşçiler Birliği’nin ana bölümünü oluşturmalıydı.”</p>

  <p class="normal">“Londra’da bu konuda hiçbir şey bilinmiyor muydu?” diye sordu Eliza şaşkınlıkla.</p>

  <p class="normal">“Biliniyordu tabii. Genel Konsey her şeyden haberdardı. Bununla birlikte Konsey Bakunin’e, Becker aracılığıyla ‘Sosyalist Demokrasi Birliği’nin tüzük ve programını Genel Konsey’in onayına sunduğu ana kadar rahat hareket etme olanağı tanıdı. Bunu, tamamen hukuki ve nesnel olarak hazırlanmış, fakat esasında ironi dolu ayrıntılı, gerekçeli karar izledi.</p>

  <p class="normal">“Kararın gerekçeli bölümünde,” diye devam etti Marx, “açık ve kesin bir şekilde kanıtlandı ki ‘Birlik’ Enternasyonal’i karıştırmak için bir araç olmaktan başka bir şey değildi.</p>

  <p class="normal">“Darbe, beklenmedik bir darbeydi.</p>

  <p class="normal">“Bakunin hangi yolla olursa olsun amacına ulaşana kadar Enternasyonal’i kendisine alet etmek istiyordu. Bakunin’in planı şuydu; Basel Kongresi onun önerdiği ‘ilkeleri’ kabul ederse, herkes Bakunin’in Enternasyonal’e değil, Enternasyonal’in Bakunin’e uyduğunu görecekti. Buradan şu basit sonuç çıkıyordu; Londra Genel Konseyi istifa etmek zorunda kalacak, Basel Kongresi de Genel Konsey’i Cenevre’ye taşıyacaktı. Bu da Enternasyonal’in tümüyle Diktatör Bakunin’in emrine geçeceği anlamına geliyordu.</p>

  <p class="normal">“Bakunin, Basel Kongresi’nde çoğunluğu elde etmek için gerçek bir entrika düzenlemişti. Hatta birçok sahte aday da vardı. Bakunin kendisini Napoli ve Lyon’dan aday göstermişti. Genel Konsey aleyhine her türlü iftira yayılmıştı. Birilerine, Konsey’de burjuva unsurların egemenliğinden, diğerlerine ise Konsey’in otoriter komünizmin yuvası olduğundan söz ediyorlardı. Fakat, Bakunin’in önerisi Kongre’de onaylanmadı ve Genel Konsey, Londra’da kaldı.”</p>

  <p class="normal">Marx, Yelizaveta Lukiniçna’yı ailesiyle tanıştırdı. Bu Rus kızı Modena Villas’da herkesin beğenisini kazandı ve kısa sürede Jennychen ve Tussy ile dost oldu.</p>

  <p class="normal">Genç kadının kısa yaşam öyküsü, kendisi gibi ilginç ve sıradışıydı. Zengin toprak ağası Kuşelev ve hizmetçi Natalya’nın kızı Yelizaveta çocukluğundan bu yana çok yönlü eğitim almış, yabancı diller öğrenmiş, soylu topluluğunun yaşam tarzı ve alışkanlıklarını benimsemişti. Müzik öğretmeni ise Musorgski idi.</p>

  <p class="normal">Luka Kuşelev, Eliza’nın annesiyle evlendikten kısa bir süre sonra ölmüş, kızını nüfusuna kaydettirememişti. Böylece Eliza onun gayrimeşru fakat mali olarak iyi durumda olan evlatlığı olarak kalmıştı. Onun bu ikili konumu nedeniyle küçümsenmesi; coşkulu, duygulu, yetenekli yapısı üzerinde derin izler bırakmıştı. Okuduğu özgürlükçü yapıtlar ve sosyal adaletsizliği protesto eden gençlerle tanışması Yelizaveta Lukiniçna Kuşelev’in yüreğinde yaşamdan hoşnutsuzluğu, kendisi gibi insanlar için farklı bir yazgıyı yakalama isteğini güçlendirmişti. Fakat, taşrada ücra bir yerde, babasının ölümünden sonra annesine kalan çiftlikte ne yapabilirdi ki. Yelizaveta’nın karakterinde koşullara boyun eğmek yoktu. Kız arkadaşlarından biri bağımsız olabilmek ve Rusya’dan çıkış hakkı elde edebilmek için anlaşmalı bir evlilik yapmıştı. Yelizaveta Lukiniçna da aynı şekilde hareket etti. Genç kızın arkadaşları arasında ağır verem hastası, yaşlı, emekli albay Tomanovskaya da vardı. Tomanovskaya duygulu ve akıllı bir insandı. Yelizaveta da baba evini tamamen terk edip başlayacağı yaşam mücadelesinde onun yardımına başvurdu. Çünkü gelecekte varoluşunun tek anlamını bunda görüyordu. Yelizaveta Kuşelev, çevresinde o kadar çok mutsuz insan varken mutlu olamayan seçkin özverili insanlardan biriydi.</p>

  <p class="normal">Tomanovskaya onun ricasını yerine getirip yardım etmeye karar verdi. Bir süre sonra evlendiler. Kuşalevler’in çiftliğini terk ettiler ve hayali balayına çıktılar. Sınırda emekli albay sahte eşiyle ebediyen ayrıldı ve evine döndü, bir süre sonra da öldü. Eliza hiçbir engelle karşılaşmaksızın Cenevre’ye ulaştı. Orada Utin, Bartenev, Trussov ve Enternasyonal’in Rusya kanadının diğer yetkilileriyle karşılaştı ve mücadelede yanında olacak dostlarını buldu.</p>

  <p class="normal">Dava arkadaşlarına seve seve verdiği paralarla ‘Halkın Davası’ dergisinin basılmasına yardımcı oldu. İleriyi görebilen bir insan olarak Eliza, Bakunin’de tehlikeli bir iktidar düşkünü ve zavallı bir teorisyeni görüyordu.</p>

  <p class="normal">Aradan daha birkaç ay geçmeden Eliza’nın bilgilerine, uyumlu çalışmasına Uluslararası Birliğin Rusya şubesinde güven o kadar arttı ki, Rus devrimci hareketini temsilen Marx’ın yanına onun gönderilmesine karar verdiler.</p>

  <p class="normal">Modena Villas’da Herman Lopatin’in yazgısı ve onun Çernişevski’yi hapisten kurtararak yurtdışına gönderme girişiminin sonucu herkesi endişelendirmişti.</p>

  <p class="normal">Eliza’nın orada bulunduğu günlerde bu konudan özellikle endişeyle söz edildi.</p>

  <p class="normal">Jenny ve kızları, Helene Demuth ve Karl Marx endişelerini gizleyememişler, bu özverili devrimciye yardım yöntemleri bulabilmek için boş yere seferber olmuşlardı. İrkutsk zindanına girebilmek için Londra’da ne yapılabilirdi ki?</p>

  <p class="normal">Marx çalışırken, Eliza, dostları Jennychen ve Tussy ile birlikte oluyordu. Maitland-Park’da akşamlar, piyano çalarak, şarkı söyleyerek, yüksek sesle metinler okuyarak, Rusya’ya ilişkin öyküler, değişik geziler anlatılarak ve tabii ki şakalar ve oyunlarla geçiyordu. Jenny Marx, boş zamanlarında gençlere seve seve katılıyordu. O, yalnızca kendi kızlarının değil, onların arkadaşlarının da en iyi dostuydu. Akıllı, eğlencelerde yaratıcı, kültürel anlamda seçkin, sürükleyici bir sohbet arkadaşı olan Jenny Marx, duyguları ve hedeflerini paylaşma konusunda, tüm insanlara karşı çok özveriliydi. Eğitimi sınırlı ama iyi bir anneye sahip olan Eliza Tomanovskaya, Bayan Marx’a karşı hayranlığını gizlemiyordu. Bazen onun çalışma odasına gidiyor; saatlerce süren söyleşiler yapıyorlardı. Marx, Rusça konuşma olanağı bulduğu ve öğrendiği dili kaynağından duyduğu için mutlu oluyordu. Çernişevski’nin yapıtlarını okuyor ve onun anavatanında köy komününün gelişimine oldukça ilgi duyuyordu. Enternasyonal’in Rus kanadının temsilcisi bu zor konuda oldukça bilgiliydi. Babasının Pskov eyaletindeki çiftliğinde yaşarken çok şey görmüş ve bu konuları enine boyuna düşünmüştü. Bir gün, fazla zamanını almadan görüşlerini aktarabilmek için, dostları Jennyhcen ve Tussy’nin yanında misafir olarak kalırken Marx’a mektup gönderdi.</p>

  <p class="normal">“Üstad!.. Sizin Rusya’da toprak komününün yazgısına ilişkin öngördüğümüz alternatife gelince, ne yazık ki bu topluluğun küçük bir mülkiyete dönüşmesi büyük bir olasılıktır. Hükümetin tüm önlemlerinin –vergi ve yükümlülüklerinin dengesiz ve dehşet verici şekilde yükseltilmesi– tek amacı toplu sorumluluğun ortadan kaldırılması yoluyla özel mülkiyete geçilmesidir. Geçen yıl çıkan yasa, sayısı 40’ın altında olan (söz konusu olan erkeklerdir, ne mutlu ki kadınlar kölelere dahil değildir) topluluklarda toplu yükümlülüğü ortadan kaldırmaktadır. Resmi ve liberal basın, kendi görüşüne göre bu kararın olumlu sonuçları konusunda avazı çıktığı kadar bağırmaktan hiç de utanmıyor. Ve gerçekten de bu denli harikulade başlangıç çok şey vaat ediyor.</p>

  <p class="normal">“Size ‘Halkın Davası’ dergisinin bu konuyu ele aldığı sayısını gönderiyorum. Bu derginin sizde belki de tümüyle olmadığını tahmin ediyorum.</p>

  <p class="normal">“Kuşkusuz, Haxthausen’in 1847’de çıkan ve Rusya’da toprak mülkiyeti topluluğu sistemini ele alan yapıtı size yabancı değildir. Eğer, bu yapıt sizde yoksa, bana bildirmenizi rica ederim. Bende yapıtın Rusçası var ve size hemen gönderebilirim.</p>

  <p class="normal">“Bu yapıt toplulukların örgütlenmesi ve yönetimi hakkında çok sayıda olguyu ve kontrol edilmiş verileri içeriyor. Toprak mülkiyeti birliğine ilişkin şu anda okumakta olduğumuz yazılarda Çernişevski’nin bu kitaptan sık sık söz ettiğini ve alıntılar yaptığını göreceksiniz.</p>

  <p class="normal">“Elbette zamanınızı almak istemem fakat pazar akşamı birkaç saat boş zamanınız olursa ve bunu bizimle birlikte geçirirseniz, eminim kızlarınız da benim gibi mutlu olacaklardır.”</p>

  <p class="normal">Gençlik, güzellik ve kadınsı çekicilik ile daha çok erkeklere özgü olduğu düşünülen akıl, cesaret ve iradenin muhteşem bir uyumla birleştiği Eliza Tomanovskaya, Marx’ın dostluk ve güvenini kazandı. Jenny ve kızı Jennychen, Tussy, Helene Demuth da bu genç Rus kızına bir akrabaları veya yakınlarına davranır gibi davranıyorlardı.</p>

  <p class="normal">Yelizaveta Lukiniçna, Modena Villas’da, kendisini bazen Ruslara yazdığı mektupları imzalarken kullandığı isimle, Fyodor Fyodoroviç olarak tanıtan Engels’le tanıştı.</p>

  <p class="normal">Tomanovskaya’nın İngiltere’de bulunduğu dönem Fransa’nın tarihinde fırtınalı bir döneme denk düşmüştü.</p>

  <p class="normal">Her savaş, bir bulut gibi, ham ve olgun tohumları koparan, yeryüzünden verimli toprakları, taşları, bitkileri, çöpleri silip süpüren fırtına ve bora taşıyan bir bulut gibidir. Beklenmedik sürprizlerle doludur.</p>

  <p class="normal">III. Napolyon’un tahttan indirilmesinden sonra Fransa’nın Prusya saldırısından tek kurtuluş yolu, Marx’ın belirttiği gibi, tüm Parisli işçilerin silahlanmasıydı.</p>

  <p class="normal">“Fakat Paris’i silahlandırmak, devrimi silahlandırmak demekti. Paris’in saldırgan Prusya’ya karşı zaferi, Fransız kapitalisti ve onun devlet içindeki asalaklarına karşı bir zaferi olabilirdi,” diye yazıyordu Marx.</p>

  <p class="normal">Fransa burjuvazisi dış düşmandan çok soydaşı olduğu proletaryadan korkuyordu. Zenginlerin çıkarlarını savunan devlet, elbette ulusal ihanet hükümeti olmuştu.</p>

  <p class="normal">Hain bakanlar Trochu ve Favre, başkent halkının gıda ihtiyacını karşılamıyor ve onları açlığa terk ediyordu. Cephede yenilgiler birbiri ardına geliyordu. Fransız askerleri esir düşüyordu. Hükümetin başı Trochu, Bismarck’la gizli bir görüşme yaptı. Bu haber halk arasında hemen yayıldı ve ihanet perdesi hemen aralandı. Fransız işçileri, kendilerinin aptal yerine konulduklarını anladılar. Herkes, geçici hükümetin, verdiği teminatların aksine, savunmayı düşünmek yerine, kayıtsız şartsız teslimiyeti düşündüğünü anlamıştı.</p>

  <p class="normal">Aynı zamanda emekçi halk gitgide artan ihtiyaçlara karşın, Fransa’nın kurtuluşu için kahramanca savaşma arzusuyla doluydu. Devrimin ilk günlerinde Paris’te demokratik ve sosyalist hareketin temsilcileri, Enternasyonal’in Fransa Şubesi üyelerinden oluşan komitenin başkanlığını yaptığı bölgesel gözlemci komisyonlarına kendi temsilcilerini seçti. Ulusal ordu taburları örgütlendi, işçilerin gönüllü olarak topladığı paralarla toplar döküldü. Paris proleteryasının topçuları başkenti Prusyalılara ve sinsi yerli burjuvaziye karşı savunmak zorundaydı.</p>

  <p class="normal">Ekim sonunda Paris, Başkomutan Trochu’nun yeni ihanetini öğrendi. Bourges’de, kahramanca çarpışan, fakat hükümet tarafından desteksiz ve silahsız, kendi yazgısına terk edilmiş seyyar nişancılar öldürüldü. 31 Ekim’de Blanqui’cilerin komuta ettiği ulusal ordu müfrezeleri ayaklandılar ve yenilgiye uğradılar.</p>

  <p class="normal">Ulusal ihanet hükümeti halka karşı savaş başlattı. Blanqui’nin önderlik ettiği Parisli emekçilerin bir ayaklanması daha bastırıldı. Jules Favre ve Thiers, Bismarck’tan barış görüşmeleri ricasında bulunmak üzere Versailles’a geldiler. Kudretli Başbakan Paris’in kayıtsız şartsız teslim olması ve garnizonlarının ve kalelerinin verilmesi talebinde bulundu. Fransa savaşa devam edecek durumda olmasına karşın, hükümet alelacele talebi kabul etti. Barış antlaşması 28 Ocak 1871’de imzalandı. 8 Şubat’ta ise barış antlaşmasının teyit edilmesi için toplantıya çağrılan Ulusal Meclis seçimleri yapıldı. Tüm demokratik güçler kovuşturma ve tutuklamaya maruz kaldılar. Seçimler üstünkörü, gericiler ve Alman kuşatmacıların baskısı ve tehditleri altında geçti. İşçilerin çoğu seçimlere katılmadı. Seçilenler Monarşistlerdi, 12 Şubat’ta ulusal meclis Bordoeux’da çalışmalara başladı ve Hükümet Başkanlığına Adolphe Thiers’i seçti.</p>

  <p class="normal">Louis Philippe ile birlikte tarih sahnesinden yirmi yıldan daha fazla bir süre önce dışlanan iktidar düşkünü, iğrenç, rüşvetçi ve insan düşmanı Thiers, uzun süredir beklediği iktidara yeniden döndü. Kısa boylu, oynak Thiers, arka ayakları üzerine kalkmış, tüyleri dökülmüş, ihtiyar bir porsuğu eskisinden daha çok andırıyordu. Orleans hanedanına sadık bu ruhsuz entrikacının, gerici Ulusal Meclis tarafından önder seçilmesi rastlantı değildi. Sonunda Adolphe Thiers, 1848 Devrimi’nin ilk günlerinde Paris halkına karşı düşlediği katliamı gerçekleştirdi. Başkente, düşman da olsalar Almanlar’ın yardımıyla devrimi bastırmak için asker göndermeye karar verdi. Bu amaçla Thiers, yalnızca Prusya krallığını değil, 1871 Ocak ayında Versailles’da ilan edilen Alman İmparatorluğu’nu da temsil eden Bismarck’a geldi.</p>

  <p class="normal">26 Şubat’ta Thiers ön barış anlaşmasını imzaladı. Almanya Fransa’dan sanayi ve stratejik öneme sahip iki bölge olan Alsace-Lorraine’i ilhak etti. Almanlar’a, Ulusal Meclis tarafından barış anlaşması onaylanana dek yerinde kalması gereken kendi askerlerini Paris’e getirme hakkı verildi.</p>

  <p class="normal">Ulusal ihanet hükümeti 1871 Ocak ayı sonunda Alman ordusu karşısında boyun eğdiğinde, savaşan taraflardan hiçbiri ulusal birliklerin silahlarına elkoyma cesareti gösteremedi. Bismarck ve Favre arasında imzalanan kuşatmaya ilişkin anlaşmada Paris Ulusal Ordusu’na silahlarını koruma hakkı verildiği hükmüne yer verilmişti. Fakat gerici Ulusal Meclis, Almanya ile barış anlaşmasının ön koşullarını kabul ederek Alsace-Lorraine’in ilhakına ve beş milyar frank tazminat ödemeye razı olunca, Thiers derhal Paris’i silahsızlandırmaya kalkıştı.</p>

  <p class="ortayazi">***</p>

  <p class="normal">1870 sonbaharında Krasotski’ler Fransa’ya gitmeye karar verdiler. Sigizmund’un sağlığının kötüleşmesi nedeniyle son bir yılı Cenevre’de geçirmişlerdi. İngiltere’nin nemli, dumanlı ikliminde verem yeniden nüksetmişti. Krasotski sıtma nöbetlerine tutuluyor, öksürüyor, zayıflıyordu. Liza ve kocası İsviçre’de, Enternasyonal’in Rus kanadının çok sayıda üyesiyle yakın ilişkiler içindeydiler. Londra’da Uluslararası İşçi Birliği’ne dahil olduktan sonra Krasotski’ler konuk olarak Genel Konsey’in oturumlarına katıldılar, değişik ödevleri yerine getirdiler, daha çok belgelerin çevirisiyle ilgilendiler ve yazınsal materyaller göndermek için Polonya ve Rusya ile ilişkiler kurdular. Marx’ın söylevlerini sık sık dinliyorlardı. Enternasyonalci Rus sürgünler onları büyük bir saygı ve ilgiyle kendi saflarına kabul ettiler.</p>

  <p class="normal">Soydaşı olan birkaç kadın Liza’nın çok hoşuna gitmişti, Cenevre’deki şubeye başkanlık eden Nikolay İsakoviç Utin’in, hoş görünüşlü, kültürlü, güleryüzlü, sağlam iradeli eşi Natalya Korsini-Utina ve sert, telaşlı, giyimi ve saçlarıyla bir erkeği andıran Olga Zinovyeva-Levaşova. ‘Halkın Davası’ onun maddi katkılarıyla basılıyordu, o Enternasyonal’in Rus kanadının kurucularından ve devrimci düşüncelerin ateşli propagandacılarından biriydi.</p>

  <p class="normal">Liza en çok kızlık soyadı Korvin-Krukovskaya olan Anna Vasiliyevna Jaklard’a sempati duyuyordu.</p>

  <p class="normal">Krasotski gibi, Anna Vasiliyevna da saraylıydı. Zengin bir generalin kızı olan Anna ve ender bir matematik yeteneğine sahip Sofya Kovalevskaya ücra bir yerdeki toprak ağası çiftliğini bir daha dönmemek üzere terk etmişlerdi. Sofya bilimle uğraşmaya eğilimliydi. Anna ise sıradışı önemli bir şeylerin arayışı içindeydi. Fırtınalı düş gücü onu mistisizme sürüklemişti, daha sonra manastıra kapanma arzusu yerini tiyatro kulislerinde ün peşinde koşma düşlerine bırakmıştı.</p>

  <p class="normal">Okuduğu her kitap ona yeni bir hedef çiziyor, başka bir istek uyandırıyordu. Nihayet gençlik gelip çatmıştı. İsyancı bir öğrenciyle karşılaşması gizliden gizliye Çernişevski, Dobrolyubov’un yapıtlarını, ‘Çağdaş’, ‘Rus Sözü’ dergilerini ve Herzen’in ‘Çan’ını okumasını sağlamıştı. Birdenbire oluşan bu yeni kavrayışla sarsılan Anna Vasiliyevna nihayet kendini bulmuştu. Başarılı sayılabilecek yazılar yazmaya başlamıştı. Dergisine gönderdiği öyküler Dostoyevski’nin ilgisini çekmişti. Devrimci geçmişini reddetmiş, eski bir Petraşevci<sup class="calibre6"><a href="../Text/ates4_split_034.html#footnote-654-23" id="footnote-654-23-backlink">[23]</a></sup> olan yazar, yaşlılığına ve sağlığının pek iyi olmamasına rağmen güzel Korvin-Krukovskaya’yla tanışır tanışmaz ona ateşli bir şekilde âşık olmuş ve evlenme teklif etmişti. Dostoyevski onda bir duygu uyandırmamıştı, üstelik o ünlü de olsa tek bir insan için değil, insanlar için yaşamak istiyordu. Kendisini yalnızca aileye ve kocasına adayacak tipte biri olmadığını anlıyordu. İş ve mücadele ısrarla onu bekliyordu.</p>

  <p class="normal">Babası kızına parasal yardımda bulunmayı reddetmişti. Anna Vasiliyevna ailesinin himayesine girmek istemiyordu. Paris’te bir matbaada dizgici olarak işe başladı. Fransız tıp öğrencisi Blanqui’ci Charles-Victor Jaklard’la tanıştıktan bir süre sonra onun eşi oldu. Jaklard, yüce ruhlu, akıllı, coşkulu, bir ölçüde kaygısız ve ruhsal değişikliklere kolay teslim olan bir insandı.</p>

  <p class="normal">Fransa’nın başkentinde Anna Jaklard’ın bulunduğu her yerde sadık bayan arkadaşları vardı. Fakat o diğerlerinden daha çok yazar André Léo’yu sevmişti. Bu yetenekli, herhangi bir aile bağını reddetmiş olan, kendine özgü, coşkulu devrimcinin gerçek adı Léonile Champseix idi, fakat edebiyatta kullanmak için iki oğlu olan André ve Léo’nun adlarını seçmişti.</p>

  <p class="normal">Yaşamlarının diğer dönemlerinden farklı olarak gençlik dönemlerinde insanlar, daha sabırsız, enerjik, araştırıcı ve dayanıklı olurlar. Jaklard’lar ve arkadaşları da, tarihin, insanların düşledikleriyle uyuşmayan kendi akışı ve süreci olduğunu düşünmeden olayları hızlandırdılar.</p>

  <p class="normal">“Fransa’ya gittiğimde,” diye yazıyordu Anna Jaklard anayurduna, “burjuva rejimini devirme düşünün gerçeğe çok yakın olduğundan kuşkum dahi yoktu.”</p>

  <p class="normal">Anna Vasiliyevna yüce ve mükemmel bir insandı. Praxiteles’in kaleminden çıkmış antik heykel çizimlerini andıran yüz ifadesi, çiçeklere benzer kadifemsi lacivert zambak renkli gözleri ile endamlı bir kadın olan Anna Vasiliyevna, dış güzelliğiyle özgün zekayı ve canlı, cesur, bir ölçüde çocuksu, zaptedilmez karakteri bir araya toplamıştı. Liza, Anna Jaklard’dan yirmi yaş büyüktü ve ona bir anne gibi yaklaşıyor ve onu ‘hercai menekşe’ diye çağırıyordu. Bu iki kadın da üç yabancı dili mükemmel biliyorlardı. Ve yalnızca kendi kuşaklarının değil, önde gelen değişik ülkelerin kültürlerini de özümsemişlerdi. Bu da, onları tüm yürekleriyle kendilerini adadıkları devrimci işçi hareketi için yararlı insanlar kılmıştı. Anna’ya bakıp onun davranışlarına yansıyan zekasını ve alımlı yüzünü incelerken Liza, Jenny Marx’ı anımsıyordu.</p>

  <p class="normal">III. Napolyon hükümeti, hızla uçuruma yuvarlanıyordu. Tiran’ın ve yardakçılarının durumu kötüleştikçe terör de o ölçüde tırmanıyordu. Jaklard komplo suçlamasıyla mahkemeye verilmişti. Hapis cezasıyla yüz yüzeydi. Anna Vasiliyevna ve kocası Fransa’dan İsviçre’ye kaçmışlardı. Bir parça ekmek için mücadele vermek zorundaydılar, Jaklard gece geç saatlere kadar ders veriyor, fakat çok az para kazanıyordu. Karısı Rusya şubesinin çalışmalarına yardımcı oluyor, Rusça hazırlanan ‘Halkın Davası’ dergisinin İsviçre’de yayımlanan sayıları için Marx’ın konuşmalarını içeren broşürleri çeviriyordu.</p>

  <p class="normal">Liza, elinden geldiğince arkadaşının ağır yaşam koşullarını kolaylaştırmaya çalışıyordu. Jaklard’lar ve Krasotski’ler boş zamanlarını dağlarda dolaşarak birlikte geçiriyorlardı. Yürüyüşlerde verdikleri molalarda, güncel politik sorunları hararetli bir şekilde tartışıyorlardı. Dostlarıyla birlikte haftada bir kez, küçük, beyaz bir vapurla Vevey’e gidiyorlardı. Asya, Vevey’de bir yatılı okulda okuyordu. On beş yaşındaydı, aşırı hareketliliği nedeniyle sınıf arkadaşları ona ‘civa’ adını takmışlardı.</p>

  <p class="normal">Fransa-Prusya savaşı başladığında sürgündekiler Paris’te olanları gergin bir ruh haliyle izliyorlardı. Bir sosyal devrimin yaklaştığı belirgin bir şekilde hissediliyordu ama başlangıçta hiç de başarı vaat etmeyen, endişe verici haberler de alınıyordu. Savaşan, cephelerde yenilgilere uğrayan, aç, yıkıma uğramış, en sonunda imparatorluk rejimi tarafından soyulmuş halka ait haberler...</p>

  <p class="normal">Orleans’cılar ve Bonaparte’ın partisinin iç savaşıyla kemirilen Fransa’nın, işçilere zafer sağlaması, yeni bir sosyal düzeni kurması mümkün görünmüyordu.</p>

  <p class="normal">Paris proletaryası böyle dehşetli bir anda kendi iktidarını savunacak güçte değildi. Bunu fark eden Engels, sonuçları son derece tehlikeli olabilecek olası bir girişime kesinlikle karşı çıktı. Engels, kopmak üzere olan trajedinin önüne geçme arzusuyla, Alman ordularının savaşın son perdesinde Parisli emekçilere saldırmasının korkunç bir şey olacağını yazıyordu.</p>

  <p class="normal">Krasotski’ler ve Jaklard’lar iktidardaki gericilerin utanç verici ve yıkıma yol açacak bir barış antlaşması imzalamalarını engellemeye gerek olmadığına inanıyorlardı. O takdirde halkın kendisi, burjuva iktidarının Fransa’ya neye malolacağına bizzat tanık olabilirdi. Enternasyonal’in Cenevre’de bulunan dört üyesinin görüşleri Marx’ın, Genel Konsey’in ikinci toplantısında dile getirdiği düşüncelerle uyum içindeydi.</p>

  <p class="normal">Ancak, istila edilen, iç çelişkilerle ve en önemlisi de savaşla kemirilen Fransa’yı kuşatarak kendiliğinden oluşan güçler tüm hesapları altüst etmişti.</p>

  <p class="normal">Emekçiler, ne pahasına olursa olsun, ulusun onurunu kurtarmak, Prusyalılar’ı anayurtlarından kovmak ve ülke içinde sosyal adaleti sağlamak istiyorlardı. Burjuvazi ise, tam tersine, Bismarck’la anlaşmak eğilimindeydi ve Fransa’nın gerçek yurtseverleri olan ve canını bile düşünmeksizin ne pahasına olursa olsun Alman gericilerine karşı zafer için tüm güçlerini seferber etmek isteyen emekçileri engelliyordu.</p>

  <p class="normal">Eylül darbesinden hemen sonraki Lyon, Marsilya ve Toulouse’daki devrimci hareketler, yerel iktidar organları komünlerin seçimleriyle paralellik taşıyordu.</p>

  <p class="normal">Taşralarda kurulan bu komünler, bürokratik işleyişin değiştirilmesi, memuriyet sisteminin gözden geçirilmesi, siyasi tutukluların serbest bırakılması, çağdaş eğitime geçilmesi, mülk sahibi zenginlerin vergilendirilmesi, tefecilerin küçük çaplı ipotekleri karşılıksız olarak iade etmesi gibi çok sayıda önemli devrimci etkinlik gerçekleştirdi. Hükümet, komünleri baskı altına almayı başarmıştı. Ancak ayaklanan Paris, yüce ve ölümsüz olmaya mahkûm olan kendi komününü kurmuştu.</p>

  <p class="normal">Fransa’nın ikinci büyük kenti olan Lyon’da Enternasyonal’in yerel şubesinin etkisiyle, imparatorluğu devrilmiş sayan ve cumhuriyet ilan eden Toplumsal Kurtuluş Komitesi kuruldu. Emekçiler silah depolarını ele geçirdi. Ulusal ordu kuruldu. Toplumsal Kurtuluş Komitesi’nde üç komisyon vardı; askeri, mali ve toplumsal gereksinimler komisyonu. Uluslararası Birlik ve radikal burjuva cumhuriyetçi emekçi üyelerden oluşan Komün’ün devrimci hükümeti böylece kurulmuş oldu.</p>

  <p class="normal">Marx mektuplarından birinde Lyon olayları konusunda şunları yazıyordu: “Bonaparte ve klerikal entrikacılar yıldırılmıştı. Ama halkın silahlandırılması için seri önlemler alınmıştı. Lyon ayaklanması, Enternasyonal’in şubelerinin güçlü olduğu Marsilya ve Toulouse’u derhal etkilemişti.</p>

  <p class="normal">“Fakat Bakunin ve Cluseret, bu eşekler Lyon’a gelip her şeyi berbat ettiler...”</p>

  <p class="normal">Fransa Cumhuriyeti’nin ilanına ilişkin haber İsviçre’ye ulaşır ulaşmaz Mihail Aleksandroviç, ‘Birlik’teki dava arkadaşlarına, Fransızlar’ın, onun anarşi teorisi çevresinde birleşmesinin artık zamanı geldiğini ilan etti. Birkaç taraftarıyla birlikte Lyon’a gitti. Tam onların Lyon’a geldiği gün halk, defalarca işçi ayaklanmalarına sahne olan belediye binasını zaptetmişti. Bakunin, belediye başkanının odasına girdi ve o anda kendisini kentin sahibi hissetti. Yıllarca beklediği an artık gelmişti.</p>

  <p class="normal">“Bizim işimiz korkunç bir şekilde her yerde, tamamen ve acımasızca yıkımdır. Halka ilkelerimizi anlatmalıyız,” dedi ve kızıl ağaçtan yapılma yaldızlı, kocaman çalışma masasına oturdu.</p>

  <p class="normal">Bakunin’in, belediyenin ana binasındaki üretim sancıları birkaç saat sürdü. Karmakarışık olmuş saçlarını sallayıp, kalın burnu üzerindeki gözlüğünü düzelterek “Devletin Lağvedilmesine” başlıklı kararnameyi yazarken, kimse tarafından korunmayan belediyeye, az önce kağıt üzerinde lağvettiği iktidarın temsilcileri geldi. Bunlar, ulusal burjuva muhafızlarından oluşan iki bölüktü.</p>

  <p class="normal">“Derhal defolun!” diye bağırdı Bakunin ve tüm gücüyle masaya yumruğunu indirdi.</p>

  <p class="normal">“Ben Fransa Cumhuriyeti’nin temsilciyim,” dedi bölük komutanı teğmen ve yıkıcılar havarisinin gururla yayıldığı koltuğun arkasına kılıcıyla vurdu.</p>

  <p class="normal">“Artık devlet yok,” dedi öfkeden deliye dönmüş ve kan ter içinde kalmış olan Bakunin.</p>

  <p class="normal">Teğmen bu ak saçlı, özensizce giyinmiş, iri yarı adama hiçbir şey anlamamışçasına bakıyordu. Askerler güldüler.</p>

  <p class="normal">“Atın buradan bu soytarıyı,” dedi neşeyle bölük komutanı.</p>

  <p class="normal">Ulusal muhafızlar gürültü ve yuhalamalarla Bakunin’i dışarı attılar. Bakunin, Fransa’dan alelacele ayrılarak tehlikesiz ve sakin İsviçre’ye döndü.</p>

  <p class="normal">Napolyon’un teslim olduğu haberi gelir gelmez Jaklard’lar Paris’e gittiler. Bir an bile hareketsiz bir seyirci olarak kalamazlardı ve düşmanla göğüs göğüse çarpışmak için kendilerini ateşe attılar. Bir süre sonra Jaklard’ların ardından Krasotski’ler de Paris’e hareket ettiler. Otuzlu yıllarda Polonya ayaklanmasına ve Amerikan İç Savaşı’na katılmış biri Fransa’da olan bitenlere kayıtsız kalamazdı.</p>

  <p class="normal">“Ben ancak haklı bir dava için savaşanların yanında mutlu olabilirim,” demekten hoşlanırdı Sigizmund.</p>

  <p class="normal">Kuşatma altındaki Paris’e ulaşmak çok güç olmuştu. Krasotski’ler yolun büyük bir bölümünü köy arabalarıyla ya da yaya geçtiler.</p>

  <p class="normal">“En sonunda bir işe yararım dokunacak. Ve özellikle de artık genç olmadığım için, farkında olmaksızın yaşamda birçok olumlu düşüncesi, fakat çok az sayıda eylemi olan güçsüz bir ihtiyara dönüşme düşüncesi beni kahrediyor.</p>

  <p class="normal">“Olgunluk ve yaşlılık, gençliğe özgü sabırsızlığı aşmayı ve beklemeyi bilmeyi öğretiyor. Sınırlı fiziksel gücün bilinmesi, artık bir önemi kalmamış olan fırsatların muhasebesinin yapılması, hayat tecrübesi, işte tüm bunlar zamanla kazanılıyor. Genç mücadeleciler, güçleri ve ataklıklarıyla; yaşlı olanlarsa net bir şekilde ortaya koydukları hedefleri ve bu hedeflere uygun iyi tasarlanmış eylem planlarıyla kendilerini gösterirler. İşte bu yüzden devrim mücadelesi için uygun olmayan yaş yoktur,” diye yazıyordu kızına Liza.</p>

  <p class="normal">Uzun yıllar süren ağır hastalığını adeta unutan Sigizmund gençleşmiş ve dinçleşmiş görünüyordu.</p>

  <p class="normal">Karısını, Fransa’nın geleceğinin daha iyi olacağına ikna etmeye çalışıyordu.</p>

  <p class="normal">“Bizim için vatan, devrimci galeyanla elde edilmiş tüm topraklardır. Biz Enternasyonalciyiz, yoksulların hakları için mücadele edilen her yerde olmalıyız.”</p>

  <p class="normal">Gece, Krasotski’leri Paris yakınlarında cephe hattında bulunan bir köy otelinde yakalamıştı. Uzaklardan mermi sesleri yankılanıyordu. Prusyalılar Fransa’nın başkentine doğru ilerliyorlardı.</p>

  <p class="normal">“Bu, St. Louis’ye ne kadar da benziyor. Sanki şu an sevimli Weydemeyer’in güçlü bariton sesini duyar, sargılar içindeki başını görür gibiyim,” diyerek Birleşik Devletler’deki iç savaş günlerini anımsıyordu Liza.</p>

  <p class="normal">“Biz ikimiz de önsezilere inanmıyoruz, ama bu önseziler bizi bir alacakaranlık gibi kuşatıyorlar. Belki de bilim ileride bir gün bunun mantıklı bir açıklamasını bulur. Bilmiyorum. Fakat şu an bu önseziler ve rüyalar yükleniyorlar üzerime,” diyordu Sigizmund karısına.</p>

  <p class="normal">“Ne tür bir rüya gördün, Sigizmund? Ben rüyalardan korkarım, rüyalar henüz bir esrar perdesiyle kaplı, ve bir yabancı için fırtına neyse, o denli gizemli.”</p>

  <p class="normal">“Rüyamda sık bir ormanda, yeşil çimlerin üzerinde yürüyorum ve kırmızı yemişler topluyorum. Renkli bir tablo, değil mi? Birden karşıma kuytu bir yerde, penceresiz, ağaçtan yapılmış bir kulübe çıkıyor. Kulübenin içine giriyorum ama bir türlü dışarı çıkamıyorum. Kapı yok olmuş. Karanlıkta, soğuk, tahta döşemeye uzanıyorum ve birden çizmelerimi kaybettiğimi fark ediyorum.”</p>

  <p class="normal">“Yerde ve çıplakayak mı yatıyorsun? Tuhaf bir rüya,” dedi Liza dalgın dalgın. Bunun kötü bir rüya olduğunu söylemek istiyordu, fakat kendisini tuttu. “Tüm bunların önemi yok, canım. Geceleri daha ne rüyalar görülmez ki, unutalım bunları.”</p>

  <p class="normal">“Ancak, mistik bir inançtan farklı olarak ölüm bir gölge gibi her zaman yanı başımızda. Ben bunu her ihtimale karşı söylüyorum. Çünkü her şey olabilir. Devrim ve savaş bir sağanaktır. İşte öyle, eğer yazgımda orada ölmek varsa ve cesedim bulunursa...”</p>

  <p class="normal">“Neler söylüyorsun sen, Sigizmund? Bağışla, ama tüm bunlar çok saçma. Hastasın sen.”</p>

  <p class="normal">“Hayır, sağlığım yerinde. Benim senden ricam, eğer öldürülürsem yüreğimin Lublin topraklarına gömülmesidir. Ben orada doğdum, annem ve babam orada gömülü. Sen kendini sakın, daha zamanın var. Kendini Asya için koru.”</p>

  <p class="normal">“Ben sensiz yeryüzünde kalmak istemiyorum.”</p>

  <p class="normal">“Ben de Hamlet değilim, benim için sorun çoktan çözüldü; olmak! Ve mümkün olduğunca daha uzun süre olmak! Ama, her şey bizim isteğimiz doğrultusunda gelişmiyor. Bazen, kendine saygını yitirmemen için yaşamını vermen gerekir. Biz bu nedenle domuz değil, insanız. Her ihtimale karşı anımsa benim...”</p>

  <p class="normal">“Vasiyetini.”</p>

  <p class="normal">“Gerekli sözü söyledin. Fakat buna bir önsöz olacak. Kronik ve umutsuz derecede hasta ve zehirli bir bakteri yüzünden ölecek biri için ölümle acımasız bir düşman kurşunu sayesinde buluşmanın büyük bir başarı olacağını düşünmüyor musun? Dedem ve babam savaş meydanlarında can vermişler. Doğrusu, bu kötü bir final değil. Bir hastalığın pençesinde kıvranıp yok olmaktansa insanların yararına, devrim için ölmek daha iyidir. Ölüm bilenmiş kılıcını tepemde dolandırmaya başladı, ama ben onu kandırabilirim. Haklı değil miyim?”</p>

  <p class="normal">“Belki de, ama ben seni ölmüş olarak tasavvur ederek sakin sakin dinleyemem.”</p>

  <p class="normal">“İnsanların hem yaşadığı hayata hem de yaklaşan ölüme dair kendilerine hesap vermekle yükümlü olduğu bir yaş vardır. Ben o yaşa geldim. O sınıra sen de yaklaşıyorsun.”</p>

  <p class="normal">Liza itiraz etmiyordu artık.</p>

  <p class="normal">Sabaha karşı mütevazı eşyalarını yol çantasına doldurmadan önce, uzun yıllar sonra yeniden günce tutmak için yanına aldığı defteri çıkardı Liza. Günlük koşuşturmalar, seyahatler, kafasında doğan bir düşünceyi ve kuşkuyu kocasıyla paylaşma olanağı, onun eskiden yaptığı kendine rapor verme alışkanlığını engelliyordu. Fakat, İsviçre’den ayrılırken, anne babasına kendisini de birlikte götürmeleri için ısrarla yalvaran ve hıçkıra hıçkıra ağlayan Asya ile vedalaşırken, savaşa mahkûm devrim Paris’inde yaşananları yazacağına söz vermişti.</p>

  <p class="normal">“Ayrılığımızın biraz da olsa hafiflemesi için sana tüm duygu ve düşüncelerimi yazacağım,” diyordu mahzun kızına.</p>

  <p class="normal">“Son yıllarda temiz yürekli birkaç insanla tanışma mutluluğuna eriştim,” diye yazıyordu Liza. “Onlarla söyleşmek, denize yaklaşmak gibi. Öyle geliyor ki onların çevresindeki hava daha temiz ve ruh sağlığına yararlı. En önemlisiyse benzerlerini kendisine çekiyor. Bir zamanlar, ilk gençliğimde dünyada sevilecek en güzel ve iyi şeylerin çiçekler, ağaçlar, sakin nehirler ve çılgınca akan şelaleler olduğunu düşünürdüm. Yıllar geçtikçe sevgim insanlar üzerine yoğunlaştı. İnsanlar mutlu oldukça kalbim daha canlı çarpıyor ve acı çektiklerinde ise ağlıyor. Yeryüzündeki en önemli ve mükemmel canlı, insandır. İnsana karşı vurdumduymaz olmak olanaksızdır. Pascal insanı düşünen bir şeker kamışı olarak adlandırmıştır. Varsın öyle olsun. Ama, ben dev ruhlu insanları görebildim. Onlardaki yaratıcı enerji büyük bir güç ve bu güç çevresinde adeta biz ölümlüleri kendisine çeken görünmez manyetik alan oluşturuyor ve tüm düşünceler, duygular ve yaratıcı enerji burda birikiyor. Marx’ı anımsıyorum. O böyle değil mi? İnsan yeryüzünün en büyük harikasıdır. Onlara olan sevgimiz kocamla beni, şimdi patlamaya hazır barut deposuna dönüşen Paris’e çekiyor. Bizim yerimiz dostlar arasında, yüce ve iyi olana bıçak çekilen yerde. Amerika’da siyah kölelerin, Avrupa’da, bir zamanlar Spartaküs’ün kılıcını çektiği beyaz kölelerin, emekçilerin, yoksulların acılarını gördüm. Çevremizde daha ne çok acı var. İnsanın buna kayıtsız kalması mümkün mü?”</p>

  <p class="normal">Sonunda Krasotski’ler Fransa’nın başkentine ulaştılar. Orada, bir süre önce Lyon’dan gelmiş Jaklard’ları ve Enternasyonal’in diğer üyelerini buldular. Duval’in tavsiyesi üzerine Krasotski’ler kendilerine iki odalarından birini veren Stock’ların evine yerleştiler. Catherine hevesle mutfağı topluyordu.</p>

  <p class="ortayazi">***</p>

  <p class="normal">Krasotski ile çabucak yakınlaşan Wròblewski, kısa sürede onun ulusal orduya girmesine yardımcı oldu. Bir süre önce General Trochu, Polonyalı sürgünlere bu izni vermiş, fakat bağımsız savaş birlikleri kurmalarını yasaklamıştı. Yabancılar Fransız ünformasını taşıyorlardı ve tüm Fransız asker ve subaylarıyla eşit haklara sahip olarak hizmet veriyorlardı. Genç ve sağlıklı Wròblewski gibi, yaşlı ve hasta Krasotski de askeri disipline uyuyor, ve ulusal ordu mensubu olmanın gereklerini itirazsız yerine getiriyordu.</p>

  <p class="normal">Liza çevresini inceliyor ve yoldaşlarla tanışıyordu. Sık sık Enternasyonal’in bulunduğu Karderi sokağındaki binaya gidiyordu.</p>

  <p class="normal">Savaşın başlamasıyla birlikte Fransa Şubesi’nin faaliyetleri hemen hemen durmuştu. Emekçilerin orduya alınması, işsizlik, kovuşturmalar ve tutuklamalar Enternasyonalciler’in faaliyetleri üzerinde ölümcül bir etki yapmıştı. Serraillier, Marx’a şunları yazıyordu:</p>

  <p class="normal">“Paris’e geldiğimde bir delege beni belediye binasına gönderdi. Derneği nerede bulacağımı sorunca bana yanıt olarak şu anda ne münferit şubelerin, ne federal konseyin mevcut olduğunu, tüm üyelerin önce hapiste olduğunu, daha sonra da değişik alaylara dağıtıldıklarını, bazılarının düzenli orduda bulunduklarını, diğerlerinin de Ulusal Ordu’da olduklarını, bunun sonucu olarak da derneğin dağıldığını söyledi.”</p>

  <p class="normal">Cumhuriyet’in ilanından sonra şube canlanmaya başlamıştı, ama yine de pek büyük değildi, onun örgütsel etkisinden çok ideolojik bir etkisi vardı. Marx ve Engels’in taktiğinin izleyicisi olan Enternasyonalciler Almanya ile barış anlaşması imzalanıncaya dek son derece dikkatli bir politika izlemeleri gerektiğini kabul ediyorlardı. Tek doğru olan bu tavrı netleştiren Engels, Marx’a yazdığı mektupta savaş bitinceye kadar Fransız emekçilerin harekete geçmemeleri gerektiğini belirtiyordu.</p>

  <p class="normal">“Barış anlaşması nasıl olursa olsun, işçiler bir şeyler yapmadan önce imzalanmalıdır. Ulusal savunma davasına hizmet ederken galip gelirlerse Bonaparte’ın ve bugünkü ucube cumhuriyetin mirasını üstlenmek zorunda kalırlar; boş yere Alman orduları tarafından bozguna uğratılırlar ve yeniden yirmi yıl geriye giderler. Burjuvazi uğruna Prusya ile savaşmak, çılgınlık olur.”</p>

  <p class="normal">Halkın bütünleşme eğilimi, değişik devrim komitelerinin kurulması sonucunu doğurmuştu. Fakat, emekçiler arasında kargaşa ve düşünce ayrılıkları egemendi. İki sosyalist akım yönetimi almaya çabalıyordu; her zaman olduğu gibi kendi komplolarına umut bağlayan Blanqui’ciler ve felaketin onları üste çıkaracağını iddia eden Proudhon’cular. Emekçiler onları bilimsel esaslara dayalı eylem programıyla birleştirecek bir partiye gereksinim duyuyorlardı. Devrimci işçi partisinin olmaması hızla gelişen olayların sonucunu etkiliyordu.</p>

  <p class="normal">Marx bunu öngörmekteydi ve ayaklanmaya kararlı bir şekilde karşı çıktı. Bunun yerine proletaryayı, örgütlenmeye ve parti kurmaya çağırdı.</p>

  <p class="normal">Paris, alışılmadık bir görüntü sergiliyordu. Akşamları bazı sokaklarda gaz fenerleri yanıyordu. Şık giyimli kalabalık yoktu artık. Bu yıl ilkbahar da gecikmişti. Kasvetli ve pislik içindeki başkentte açlık ve soğuk tehditkâr bir şekilde kol geziyordu.</p>

  <p class="normal">Bitkin düşmüş cılız çocuklar, acınacak durumdaki yaşlılar sokaklarda bir parça ekmek için fırınların kapılarını çalıyorlar, sessizce para dileniyorlar ve yazgılarına ağlıyorlardı. Hastalıklar ortalığı kasıp kavuruyordu. İlaç ve gerekli tıbbi yardım yoktu.</p>

  <p class="normal">“Kahrolası, bu soğukta yemek için karga dahi bulamazsın.”</p>

  <p class="normal">“Tüm fareler kenti terk ettiler. Yazık. Kahrolayım ki, onların etinin pekala yenilebileceğinden emin oldum artık. Benim ihtiyar, kendisine piliç eti getirdiğimi düşünerek yediği fare çorbası sayesinde kendisini epeyce toparladı. Bütün iş inanmakta elbette.”</p>

  <p class="normal">“Aman tanrım; neler konuşuyorsunuz, pis herif, biz günahkârları bu pisliklerle mi besliyorlar.”</p>

  <p class="normal">“Bil ki, aç kaldığında, İsa’nın değerli nişanlısı olursun.”</p>

  <p class="normal">“Pis kemirgenleri yemektense ölmek daha iyidir.”</p>

  <p class="normal">“Rahipler ruhsal gıdayla besleniyorlar. Derler ki bu, üç kap et yemeği ve bir sürahi şarabın üstüne yenmiş iyi bir tatlı gibidir.”</p>

  <p class="normal">“Zavallı rahiplerimizi rahat bırakın, onlar biz tok olalım diye dua ediyorlar,” diyerek konuşmaya katıldı ihtiyar bir kadın. “Eğer kilisedeki pederler iktidarda olsalardı, biz acı nedir bilmezdik.”</p>

  <p class="normal">“Ben kadınlara erkeklerle aynı hakları vermemek gerektiğini söylemişimdir hep. Onlar bugünkü gökyüzü gibi karanlıktırlar ve Fransa’yı papazlarla, manastırlarla kuşatırlar.”</p>

  <p class="normal">“Eh, bunun nasıl bir kadın olduğuna bakılmalı. ‘93 ve ‘48 yıllarında onlar, barikatlardaki kavgalarda bizden geri kalmadılar. André Léo’nun kalemi tam bir kırbaçtır. Louise Michel nelere değmez ki, dövüşken bir kızdır, hiçbir şeyden korkmaz. Daha geçenlerde belediye binasına üç yüzden fazla kadını getirdi. Hemen hepsi hiç zaman kaybetmeden ön saflarda yer alma talebinde bulundular. Öyle atak kızlardı ki! Louise Michel gibi bir öğretmen her subaya cesaret dersi verir ve hepsine taş çıkartır.”</p>

  <p class="normal">“Özgürlük de zaten dişil bir sözcüktü,” diye ekledi bir genç.</p>

  <p class="normal">“Ustaca bir savunma. Doğrusu siz İşçiler Birliği’nin üyeleri de Marat ve Babeuf’ün torunlarısınız değil mi?”</p>

  <p class="normal">Louise bugünlerde Parislilerin neler yaşadığını anlayabilmek için dükkânların önünde kuyruklardaki tartışmalara kulak kabartıyordu.</p>

  <p class="normal">Bir keresinde Enternasyonal’in Paris şubesinin toplantısında Varlin’i dinlemişti. Varlin, onda güçlü bir etki bırakmıştı. Onu daha yakından tanıyınca güncesine şunları yazmıştı:</p>

  <p class="normal">“Eugené Varlin köy kökenli, tam olarak aklı ve yüreğiyle hareket eden bir emekçidir. Bu nitelikleri kendisinde toplayan bir insan entelektüel anlamda diğerlerinden daha gelişmiş ve ilerdedir. Bana öyle geliyor ki Varlin hem güçlü hem de çocuk kadar saf ve yetenekli bir gönül insanıdır. Kürsüde konuşurken, gazete sütunlarında ya da insanlarla yüz yüze iletişim kurarken; kitap mı ciltliyor, Enternasyonal’in bir şubesini mi yönetiyor, ulusal ordu müfrezesine mi komuta ediyor, dostların bulunduğu bir toplulukta şarkı mı söylüyor anlayamazsınız. Tüm bunlar ona kendine özgü, bilge, içten ve yürekten bir konum kazandırıyor. Kuşku götürmez yetenekliliğinin bir işareti olan ensesi, çıkıntılı kocaman kafası, gür saçları ve şakaklarından başlayan gür sakalları olağanüstü. Topu topu otuz iki yaşında, ama saçları ağarmış, çok düşündüğü, çok acılar çektiği ve başkalarının yüz yılda başaramayacakları kadar çok şeyler yaptığı için.</p>

  <p class="normal">“Yüzü sakin, düşünceli ve hüzünlü.</p>

  <p class="normal">“Tıpkı bir ejderhayı öldüren Bizans fresklerindeki muzaffer Georgi gibi, eski din savaşçılarına benziyor. Bana, çekiciliği ve sağduyusu sayesinde, bugün oldukça fazla sayıya ulaşan Enternasyonal’in Paris şubesi üyelerinin dörtte üçünü ikna ettiğini söylüyorlardı. Ben bunu anlıyorum. Varlin yaydığı inanılmaz enerjiyle söyleşi yaptığı insanları dinlemesini öyle iyi biliyor ve onların gereksinimlerini algılıyor ki sonuçta herkes için önemli biri oluyor. Fransız proletaryası doğuştan yetenekli böyle bir insanla ne denli övünse azdır.”</p>

  <p class="normal">Eugené Varlin, değişik ülkelerin emekçilerinin saygısını kazanmış bir insandı. Altmışlı yılların sonunda Cenevreli inşaat işçileri ücret artışı talebiyle grev yapmışlardı. İşverenler onların talepleri karşısında inatla direniyorlardı. O zaman Varlin, greve gidenler yararına imza kampanyası açmış ve bu konuda gazeteye ilan vermişti. Onun hazırladığı imza listeleri elden ele dolaşıyordu. Tekstil, taş kalıp, matbaa, teneke, demiryolu ve maden işçileri, Enternasyonalci ciltçinin bu çağrısına hemen karşılık vermişlerdi. Komşu İsviçreli işçilerin zafer kazanmalarına yardımcı olacak sayıda imza toplamış ve dünya, emekçi dayanışmasının ne olduğunu görmüştü.</p>

  <p class="normal">Bir süre sonra Napolyon Hükümeti Enternasyonal’in şubesine karşı mahkeme sürecini başlatmıştı. Suçlananlar arasında Varlin de vardı.</p>

  <p class="normal">Savunması tüm Paris’te yankı uyandırmıştı:</p>

  <p class="normal">“Siz mevcut düzeni her ne pahasına olursa olsun korumak, biz sosyalistler ise bu düzeni değiştirmek istiyoruz,” diyordu yargıçlara, yoldaşlarını savunurken. “Zenginlerin ayakları altındaki toprak kayıyor. Bugüne dek tarih arenasında herhangi bir haksızlığı ortadan kaldırmak için ancak grevler sırasında sesini duyurabilen bu ezilen sınıf, yani işçi sınıfı, sonunda kötülükleri ve acıları yok etmek için ne yapılması gerektiğini öğrendi. İşçi sınıfının haklı davasına engel olmamak sizin için çok sağduyulu bir tavır olur. Burjuvazi, emekçilere güç kullanımı ve katı uygulamaları dışında hiçbir şeyle karşı koyamaz, fakat güç kullanımı, patlama sürecini hızlandırır...”</p>

  <p class="normal">Varlin hapisten çıktıktan sonra politik mücadeleye daha büyük bir gayretle sarıldı. Uygulamada sık sık kendi görüşlerini savunup uygulamasına karşın, uzun süre Proudhon’cu görüşün taraftarı olarak kaldı. Fakat Proudhon’culuk onu düş kırıklığına uğrattığından, zamanla Marx’ın öğretisine yaklaştı. Bitmez bir enerjiye sahip olan Varlin, devrim davasında bitkin düşünceye kadar çalıştı ve daha da güçlendi. Kendisini büyük ve önemli bir davaya adayan tüm insanlar çok güçlü bir enerji dönüşümünden yararlanır. Varlin kendisini proletaryanın birleşmesine adamış ve bu yolda çok şey elde etmişti. Yazılarından birinde gururla şunları belirtiyordu:</p>

  <p class="normal">“Bugüne kadar bizi hor gördüler, pervasızca kullandılar, çünkü birleşmemiştik ve güçsüzdük. Şimdi bizi dikkate almaya başlıyorlar. Bu bir karşı koyma dönemidir! Çok yakında, hepimiz birleştiğimizde, fiilen ve hukuken emeğimizin birleşik gücünü değerlendirme hakkını talep edebileceğiz. Bu da adaleti sağlayacaktır. İşte o zaman parazitlerin yeryüzünden silinmesi gerekecek; eğer isterlerse üretici ve yararlı insanlar olmaları gerekecek.”</p>

  <p class="normal">Bakunin, Varlin’i kendi safına çekmeye çalıştı, fakat başarısızlığa uğradı. Bu yetenekli ciltçi onu desteklemiyordu. Anarşistlerin önderi, Fransız şubesinin onun yalanlarına teslim olmayacağını, Genel Konsey’e karşı ayaklanmaya yol açacak entrikaların ağına düşmeyeceğini bir kez daha anlamış oldu.</p>

  <p class="normal">1870 yılında Paris’teki Enternasyonal üyeleri huzurunda yaptığı konuşmasında Varlin şu önemli sözleri söylüyordu:</p>

  <p class="normal">“Biz halkın mutlak egemenliğini, halk iktidarını talep ediyoruz. Dünya Toplumsal Cumhuriyeti ilkesini onaylıyoruz.”</p>

  <p class="normal">Varlin yeni bir güç kazanmıştı, onun harika ince sesi kendinden emin olarak çınlıyor, hafif kamburlaşmış omuzları tüyleri kabaran bir kuş gibi birden doğruluveriyordu. Hareketlerinde uçarcasına bir rahatlık vardı.</p>

  <p class="normal">Bu tutkulu devrimci gerçek mutluluğu tanımıştı artık. İmparatorluğun devrilmesinden sonraki sonbaharda Varlin ulusal orduya girdi ve taburlardan birinin komutanı oldu. O, silahlı emekçilerin, karşıdevrime karşı en büyük güç olduğunu iyi biliyordu. Varlin’in üyesi olduğu Ulusal Ordu Merkez Komitesi, silahlı halktan güç alan halk iktidarının ilk ve gerçek organı olmuştu.</p>

  <p class="ortayazi">***</p>

  <p class="normal">Adolphe Thiers yetmiş dört yaşına basmıştı. Bu, ceketini zorlayan kocaman bir göbeği olan; kalın, biçimsiz enseli, ince, eğri bacaklı bir cüceydi. Çökük avurtlu, leş yiyen kuşların gagalarını anımsatan çengel burnu, karışık sarkık yüzü ve kaplumbağa kabuğu görünümlü çerçevesi olan kocaman gözlüğünün ardına gizlenen rahatsız edici bakışları sanki kötü yüreğini ve tehlikeli zekasını yansıtıyordu. Makam düşkünlüğü ve pintilik gençliğinden beri onda bir tutku halini almış ve işte şimdi yaşamının son demlerinde iktidarı elde etmiş ve damarları dışarı fırlamış titreyen elleriyle hep hedeflediği şeye sıkı sıkıya sarılmıştı.</p>

  <p class="normal">Acıma, Thiers’e yabancı bir duyguydu ve proletaryaya karşı acımasızlığını, politikanın acımasız bir uğraş olduğuna dayanarak açıklıyordu.</p>

  <p class="normal">Tarih sahnesine zaman zaman, gücünü insan soyuna duyduğu derin nefretten, çevresindekiler üzerinde hipnotizma derecesinde etki eden güveninden ve her türlü alçakça yola başvurmaya hazır olmaktan alan, tuttuğunu koparan, ruhsuz, acımasız iktidar düşkünleri çıkar. Yalnızca iyi niyetli insanlar değil, zeki, dürüst politikacılar dahi, vicdanını yitirmiş bu tür kurtların gerçek yapılarını zamanında kavrayamazlar ve genellikle onların kurbanı olurlar.</p>

  <p class="normal">Thiers, geçmişteki karşıdevrimcilerin deneylerini en ince ayrıntısına dek incelemişti. Tarih onun için bir askeri strateji uzmanı ve taktisyeninin haritasına dönüşmüştü. Geçmiş devrimin kan emici, cahil cellatı Cavaignac onun hoşuna gidiyordu, fakat o Cavaignac’ı oldukça yufka yürekli ve uzağı göremeyen biri olarak kabul ediyordu. 1848 yılında Parisli işçilerin katillerinin hükümet tarafından satın alınmış haydutlardan oluşan seyyar burjuva ordusu olduğunu anımsayan Thiers, Paris’e saldırı için gizlice hazırladığı imha ordularının generallerine, askerleri iyi beslemelerini ve onlara iyi davranmalarını öneriyordu. Hem açgözlü hem de pinti olan Thiers, mali sonuçları ne olursa olsun hükümet ordusunda yer alan subayların nasıl satın alınabileceğini öğrenmişti. Thiers insanları aşağılar ve daha sonra kendisi ve kendisinin bağımlı olduğu zengin sınıflar ve mali sermayenin çıkarları için kullanmak amacıyla onlardaki kötü içgüdüleri, eğilimleri teşvik etmeye, geliştirmeye çalışırdı.</p>

  <p class="normal">Devrimci Parislilerin askerler üzerindeki etkisinden korkan Thiers, askerleri başkentin isyancı havasından, gazeteler ve ulusal ordu propagandacılarından uzak tutmak için sıkı korunan ve yalıtılmış kışlalara yerleştirilmesi direktifini verdi.</p>

  <p class="normal">Thiers, Alman Başbakanı’ndan destek bulmuştu. Yaşlanmış Bismarck’ın kocaman, gülümseyen yüzü bir boğayı andırıyordu. Benekli, kan bürümüş damarlarıyla patlak gözleri, kırmızı boynu, kat kat yağ bağlamış çenesi bu benzerliği daha da pekiştiriyordu. Kendisine itiraz edilmesine katlanamaz, kolayca parlar, böyle anlarda gürültülü nefes almaya başlar, her nefeste ıslık sesi çıkarırdı. Alman Başbakanı’nın en sevdiği tarihi kahramanlardan Hun İmparatoru Atilla da aynı derecede inatçıydı. Bismarck’ı muhteşem bir diplomat olarak kabul ederlerdi ve o da bununla gurur duyardı.</p>

  <p class="normal">“Benim tüm diplomatlığım, düşündüklerimi söylememden ibarettir,” derdi hep kısık, ince sesiyle.</p>

  <p class="normal">Bismarck’a en yakın kişilerden biri, ona Fransa-Prusya savaşı sırasında sürekli eşlik eden, büyük bir kariyer yapmayı başaran ve Nasyonel-Liberallerden Reichstag üyesi olan kırk üç yaşındaki banker Johannes Miquel’di. Bismarck geniş bilgisi ve siyasal ileri görüşlülüğünden dolayı emrindeki Johannes Miquel’e değer veriyordu.</p>

  <p class="normal">Genelde şüpheci olan Başbakan, ondaki ölçülülük, sır gizleme yeteneği, dış görünüşüne verdiği mütevazı önem nedeniyle Miquel’e tümüyle güveniyor ve ondan gizlisi saklısı olmuyordu. Miquel’de, insanları okumasını bilen Bismarck’ın da bir türlü açıklayamadığı bir şeyler vardı.</p>

  <p class="normal">Başkomutan’ın Versailles’daki karargâhında hiç kimse, Başbakan’ın en güvendiği memurlarından biri olan bu kişinin bir zamanlar, gençlik yıllarında Komünistler Birliği’nin aktif üyesi ve bizzat Marx’ın öğrencisi olduğunu bilmiyordu.</p>

  <p class="normal">1849 yılından sonra Johannes Miquel Alman komünistlerinden işçi Klein, Solingen’den Firtz Moll ve diğer bazı kişilerle illegal çalışmalara başlamış ve sıkı kovuşturma günlerinde çok tehlikeli ve önemli propaganda çalışmaları yürütmüştü. Marx’ın Londra, Dean Street, 58 adresine, gerçek adıyla imzalayarak gönderdiği mektuplarında illegal ilişkilerini ve illegallerin çalışmalarını anlatırdı.</p>

  <p class="normal">Kölnlü komünistlerin yargılanması sonunda gericilerin estirdiği rüzgar, kararsızların ve tesadüfen harekete katılanların kopmasına yol açtı. Miquel, öğreti konusunda değil de, kârlı bir evlilikle elde ettiği refahı ve yaşamı feda etmeye değip değmeyeceği konusunda ikileme düşmüştü. Hiç zorlanmadan zafer umutlarının pek dayanağı olmadığına ve yaşamını yakıcı devrim ateşinden uzakta geçirmenin daha akıllıca olacağına inandırmıştı kendisini.</p>

  <p class="normal">Düşmek, kalkmaktan daha kolaydır. Birinde hareketsizlik egemendir, diğerinde ise engelleri aşmak ve epeyce güç harcamak gerekir. Miquel geçmişiyle bağlarını koparmıştı. İdeolojik cesaretini bir yana bırakıp başarılı bir memur olarak kariyer yapmaya başladı ve onu yanına alıp ön plana çıkaran Bismarck’ın güvenini kazandı.</p>

  <p class="normal">Miquel, Marx’ın, onun illegal bir komünistken yazdığı ve Alman despotizmi ve onun liderine cesurca saldırılar içeren mektuplarını her an ortaya çıkarabileceği korkusuyla sarsılıyordu. Fakat, bakan olma hevesindeki bu parlamento üyesini korkutan yalnızca bu değildi. Komünizmi terk ettikten sonra bile Marx’ın onda uyandırdığı derin saygıdan da bir türlü kurtulamıyordu. Hannover’de kendi inisiyatifiyle Enternasyonal’in önderi ile görüşüp, kendisine hizmet etmeye hazır olduğunu söyledikten sonra, gericilerin komünist harekete karşı planları hakkında onu bilgilendireceğine söz verdi. Marx’ı Almanya’da kendisini tehdit eden tutuklanma konusunda Miquel bilgilendirmişti. Tüm 1871 kışı ve ilkbaharında Bismarck’ın yanında bulunmuş ve Prusyalı komutanlarla Thiers hükümeti arasındaki görüşmelerle ilgili bilgileri ilk ağızlardan almıştı. Gericilerin Paris’e müdahale planlarıyla ilgili bilgileri almanın Marx için ne denli önemli olduğunu bildiğinden, Miquel ona bu bilgileri anında aktarıyordu.</p>

  <p class="normal">Fransa’da yürütme erkini elinde bulunduran ve ülkesini Bismarck’a satan Thiers yaşlılık belirtilerine karşın inanılmaz bir performans sergiliyordu. İnsanlara duyulan nefret ve iktidar düşkünlüğü, dünyayı altüst etmeye yöneltebilecek güçlü itkilerdi. Mart ortalarında Thiers, Versailles’da halkına ihanet eden Ulusal Meclis üyeleriyle, iki gün sonra da Paris Emniyet Müdürlüğü’nde Orleans monarşisinin kurulmasıyla sona erdirilecek karşıdevrim komplo planını gizlice görüşmüştü. Ulusal ordunun elinden topların alınması, merkez komitesi üyelerinin tutuklanması ve işçilerin silahsızlandırılması tasarlanıyordu.</p>

  <p class="normal">Sonbaharda reşit olan tüm Parisliler silahlandırılmıştı fakat halk yine de kendi topçu birliklerinin olmasını istiyordu. Belville’deki bir toplantıda emekçiler top üretmeyi önermişler ve bu amaçla kaynak yaratılmaya başlanmıştı. Parisli emekçiler onları desteklemiş ve çanlar, heykeller eritilerek bunlardan top dökülmüştü. Toplara ‘Marianna’ adını koyan Parisliler, sözlerini gözü pek bir topçu erinin yazdığı şarkıyı söylüyorlardı:</p>

  <p class="normal">“Marianna’m varoşlarda doğdu. / Halkın elleri yarattı onu. / Halkın evlatlarına ateş etmeyecektir hiçbir zaman. / Eğer çıkarsa bir gün karşısına sinsi planlarıyla bir Cavaignac, / Marianna ateş edecektir tüm özgürlük katillerine.”</p>

  <p class="normal">18 Mart’ta polis, jandarma ve tüm askeri müfrezeler, kentliler tarafından fark edilmemek için bütün güvenlik önlemlerine uyarak Paris’e hareket ettiler. Bu operasyonu emirlere itirazsız uyan ve Thiers’e bağlı General Binud yürütüyordu.</p>

  <p class="normal">Güneş henüz doğmamıştı ve yeşile çalan şafağın habercisi ışınlar, yıldızların parıltısını bastırarak gri ufku ağır ağır aydınlatıyorlardı. Montmartre sokaklarından birinde ulusal ordudan yedi kişi Parisli emekçilere ait topları ve mitralyözleri koruyordu. Ayak seslerini duyan nöbetçi, tüfeğini doğrulttu ve “Kim var orada! Kıpırdama!” diye bağırdı. Kendisine ateşle yanıt verildi. Ağır yaralanan nöbetçi nemli toprağa yığılıverdi. Nöbet tutan solgun, temiz yüzlü kız ona doğru koştu. Bu, Parisli emekçilerin çok iyi tanıdığı cumhuriyetçi Louise Michel’di. Ölen yoldaşını sararak ve silahını dalgalanan çuhadan yağmurluğunun altına saklayarak bir an önce alarm vermek ve bu haince saldırıyı kente duyurmak için hemen yerinden fırladı.</p>

  <p class="normal">“İhanet, kardeşler, ihanet!” diye kendinden geçercesine bağırıyor, yakınındaki top alanında nöbet tutan ulusal ordu askerlerinin dikkatini çekmek için tepeden ateş ediyordu, halkın bu gözü pek ve uyanık kızı.</p>

  <p class="normal">Bu sırada Vinoy’un ordusu şehrin birkaç tepesini kaşla göz arasında kuşatmıştı. Güneş ağır ağır yükseliyordu. İmhacılar ele geçirilen silahları götürmek için acele ediyorlardı. Topları aşağıya, sapa sokaklara sürüklemek zorunda kaldılar. Tam bu sırada başkentin diğer bölgelerinde karşıdevrimci saldırılar başlamıştı. Başlangıçta önemli bir direnişle karşılaşmayan Thiers’in generalleri kentin merkezine doğru ilerliyorlardı. Hayali zaferlerine ilişkin övgü dolu haberleri telefonla dört bir yana yayıyorlardı. Onların ajanları gece karanlığında tüm başkent sokaklarına ulusal ordunun çöktüğü ilanlarını yapıştırıyorlardı. Ancak karşıdevrimcilerin sevinmesi için henüz erkendi.</p>

  <p class="normal">Kent ansızın, gürültüyle uyanmıştı. Alışverişe ve su almaya çıkan ev kadınları, toplara el konulduğunu ilk öğrenenlerdi. Ellerindeki sepetleri, kovaları bir yana fırlatarak, olayları yüksek sesle duyurarak belediye binasına koşuyorlardı. Tehlike çanları çalmaya başlamıştı. Çanların bu tekdüze, endişeli sesleri yüzyıllar boyunca Paris üzerinde o kadar çok çalmıştı ki, bu öfkeli, korkunç sesi Parisliler çok iyi tanıyorlardı.</p>

  <p class="normal">Bu sesler bir kuru ot yığınına atılmış kıvılcım gibi, çocuğunu savunan bir annenin çığlığı gibi etkisini göstermişti. Bu seste ölümü ve yaşamı, yenilgi ve yengiyi, savaşa değişmez çağrıyı dile getiren bir uyarı vardı. Bu tehlike çanı, çağırdıklarının hiçbirinde kayıtszlıkla karşılaşmamıştı. Bu sese insanlarla dolu sokakların giderek artan uğultusu, gürültülü koşuşmalar, kılıçların, tüfek süngülerinin şangırtısı ve öfkeli konuşmalar yanıt veriyordu.</p>

  <p class="normal">Bir süre sonra tehlike çanlarına ulusal ordu müfrezelerinin trompet sesleri eklendi.</p>

  <p class="normal">Çocuklar, yaşlılar, kadınlar ve erkekler alelacele silahlanarak cephaneliklere koştular. Montmartre’da yaşamı pahasına özgürlüğün ve düşmana karşı savunmanın garantisi olan topları kurtarmak için binlerce insan toplanmıştı. Louise Michel, devrim için savaşmak amacıyla ulusal ordu askerleriyle birlikte Montmartre’a döndü.</p>

  <p class="normal">Sıcak bir ilkbahar günüydü. Kuşlar şarkı söylüyorlardı. Toplanan kalabalık, Thiers’in kardeş diye adlandırdığı askerlerini kız kardeşlerine, babalarına, annelerine ateş etmemesi için ikna ediyordu. Ve askerler halkla dost oldu. Tüfeklerinin dipçiklerini havaya diktiler, subaylar ve generallerse onlara ısrarla kalabalığa ateş açmalarını emrediyordu. Polisler bu emirleri yerine getirmeye çalışıyordu ama halk ve dört bir yandan toplanan ulusal ordu askerleri kan dökülmesine izin vermediler. Onlar jandarmayı, subayları silahsızlandırdılar ve devrim Paris’ine hücum komutunu vermiş olan generalleri hapse attılar. O andan itibaren emekçiler, zanaatçılar ve onların birlikleri savunmayı bırakıp saldırıya geçtiler. Emekçiler Thiers’in sinsi provokasyonunu ulusal ordu merkez komitesinin yardımıyla püskürtmüşlerdi. Halk, gerçek anlamda bir zafer elde etmişti. Emekçiler tarihte ilk kez Paris’in egemeni olmuşlardı.</p>

  <p class="normal">İlk proleter devrim, gücünü öngörmenin mümkün olmadığı volkanik bir patlama, bir fırtına gibiydi.</p>

  <p class="normal">18 Mart hareketi kendiliğinden doğmuştu. Herhangi bir devrimci örgüt tarafından hazırlanmamıştı ve tek bir yönetim merkezine sahip değildi. Bu Paris emekçilerinin ve ona sempati duyan entelektüel kesimin, devrimin sinsice yok edilmesini tasarlayan ezeli düşman gerici burjuvaziye birlikte karşı koyuşuydu. Ancak zafer için yalnızca bir parlama ve cesaret tek başına yeterli değildi. Safların sıklaştırılması, eylem bütünlüğü, akıllıca taktik ve karşı saldırının seri olması gerekliydi. Tüm bunları, işçi sınıfının devrim hükümeti olan ulusal ordu merkez komitesi sağlıyordu. Tüm iktidarın halk tarafından seçilen Komün’e devredilmesine kadar geçen on gün boyunca, Ulusal Ordu Merkez Komitesi, Devrim Partisini yönetti.</p>

  <p class="normal">Merkez Komitesi üyeleri herhangi bir özellikleriyle ünlü değillerdi, ancak çoğunlukla içlerinden geldikleri işçi sınıfı çevresinde tanınan, saygı duyulan ve sevilen kişilerdi.</p>

  <p class="normal">Hükümet Versailles’a kaçmıştı. Yürütme erkinin başındaki Thiers, camları perdeli bir kupa arabasıyla koruma eşliğinde gizlice başkenti terk etti.</p>

  <p class="normal">19 Mart sabahı binlerce Parisli büyük bir sevinç dalgası içinde Merkez Komitesi’nin yazdığı afişleri asıyordu. Bu afişlerde, Merkez Komitesi’nin iktidarı devredeceği Komün için seçim yapılacağı bildiriliyordu.</p>

  <p class="normal">“Yurttaşlar! Paris halkı, mahkûm edilmek istendiği zulümden kurtulmaktadır. Paris ve Fransa’da tek yönetim şekli olacaktır. İstilalar, iç savaşlar çağını sonsuza dek kapatacak bu yönetimin, Cumhuriyet’in temelleri birlikte atılacaktır.</p>

  <p class="normal">“Sıkıyönetim kaldırılmıştır. Paris halkı Komün seçimlerinin örgütlenmesi için kendi birimlerine davet edilmektedir. Tüm yurttaşların güvenliği ulusal ordu tarafından sağlanacaktır.”</p>

  <p class="normal">Telgraf, belediye, bakanlık binaları, bunların hepsi ulusal ordunun yöntemindeydi. Açık, güneşli bir pazar günüydü. Varoşlarda yaşayanlar, emekçiler bugünü uzun süre beklenen mutluluk verici bir bayram olarak karşıladılar. Bulvarlar, meydanlar, caddeler oldukça kalabalıktı. Şarkılar, müzik sesleri ve kahkahalar duyuluyordu. Belediye binasının üzerinde kızıl bayrak dalgalanıyordu.</p>

  <p class="normal">O gün Varlin ve onlarca ulusal ordu mensubu hiçbir dirençle karşılaşmadan Maliye Bakanlığı’nı ele geçirdiler. Versailles’a kaçan Bakan’ın çalışma odasına geçtiler, memurları çağırdılar ve özel bodrumlarda korunan sandıklardaki para miktarı hakkında rapor istediler. Onlara yanlış rakamlar söylendi ve dövizlerin bulunduğu para kasalarının anahtarlarının Versailles’da olduğu bildirildi. Burada Merkez Komite delegeleri affedilmez bir uysallık ve öngörüsüzlük sergilediler.</p>

  <p class="normal">Varlin tıpkı Jaklard gibi hâlâ Versailles ile barış umudu taşıyordu, bu yüzden bankadan yalnızca en acil ödemeler için para istedi. Ulusal ordu askerlerinin maaşlarını ödemek gerekiyordu. Uzun süren görüşmelerden sonra banka müdürü gerekli miktarı (ki topu topu bir milyon franktı) imza karşılığı ve banknot olarak vermeye razı oldu. Bankada iki buçuk milyar Frank dolayında para vardı. Birkaç gün sonra Varlin Komün için gerekli olan 1 milyon Frank daha talep ettiğinde red yanıtı aldı. Ancak ısrarlar ve ölçülü tehditler sonucunda bankanın müdür yardımcısı hazine için pek de önemli olmayan bu miktarı vermeyi zoraki kabul etti.</p>

  <p class="normal">Paris devrim hareketi yöneticilerinin tavırları Marx ve Engels’i son derece şaşırtmış ve endişelendirmişti.</p>

  <p class="normal">“En güç kabul edilir olanı da,” diye yazıyordu Engels, “Komün’ün, Fransız Bankası’nın kapıları önünde saygıyla eğilmesidir. Bu, büyük bir siyasal hatadır. Bankanın Komün’ün elinde olması, on bin tutsaktan daha büyük bir önem taşır. Bu, tüm Fransız burjuvazisini Versailles Hükümetine Komün’le barış antlaşması imzalamak için baskı yapmaya zorlayabilirdi.”</p>

  <p class="normal">Komün’ün temellerinin atıldığı günlerde düzeltilmesi güç diğer politik hatalar da yapılmıştı. Bir grup belediye başkanı belediye binasına gelmiş ve onlardan birisi Varlin’e şu soruyu sormuştu:</p>

  <p class="normal">“Gerçekte, ne istiyorsunuz? Belediye seçimlerinin yeniden yapılmasına razı olmamız sizin için yeterli mi?”</p>

  <p class="normal">Varlin hiç düşünmeden yanıt vermişti:</p>

  <p class="normal">“Evet, biz Komün’ün, Belediye Meclisi gibi seçilmesini istiyoruz. Fakat, bizim taleplerimiz bununla sınırlı değildir ve hepiniz bunları çok iyi biliyorsunuz! Biz Paris için belediyenin özgürlüğünü, polis örgütünün lağvedilmesini, ulusal orduya başkomutan dahil, kendi subaylarını seçme hakkını, beş yüz frankın altındaki ödenmemiş konut borçlarının tümüyle silinmesini ve diğer konut borçlarının da orantısal olarak indirimini, bono ödemelerinde adil bir yasa çıkarılmasını istiyoruz. Sonuç olarak Versailles askerlerinin Paris’in yirmi mil uzağına çekilmesini istiyoruz.”</p>

  <p class="normal">Belediye yöneticileri bu denli ılımlı taleplere razı olmayı sertçe ve kesinlikle reddettiler. Gericiler çok çeşitli gerekçelerle isyandaydılar. Merkez Komitesi’ni tanımadıklarını ve onlar için Paris’te tek yasal iktidarın belediye başkanları meclisi ve eski parlamenterler meclisi olduğunu belirtiyorlardı. Merkez Komitesi temsilcileriyle belediye başkanları arasında gecenin geç saatlerine kadar süren kıran kırana bir tartışma olmuştu. Birkaç gecedir uyumamış ve yorgunluktan bitkin düşmüş Varlin, kurnazca kurulan tuzağı fark etmeksizin bazı önemsiz çekincelerle ödün vermişti. Duman altı olmuş havasız odadan çıkıp sessiz sokakta, temiz havada kendine gelir gelmez hatalarını hemen anladı. Yoldaşlarına yaptıklarının hatalı olduğunu söyledi ve belediye başkanlarıyla milletvekillerinin taleplerinin reddedilmesini önerdi. Fakat, hiç de öyle olmadı.</p>

  <p class="normal">Varlin, çok sayıdaki diğer Parisli proleter gibi, doğal yurtseverliğin yarattığı yok edici bir düşün tutsağıydı. Ülkeyi, Alman askerleri kuşatmıştı. Çoğu devrimci, düşmanın başkentten iki adım ötede durduğu zor bir dönemde kardeş kanının akmasına yol açacak bir iç savaş başlatmaktan korkuyordu. Onlar, Thiers ve Fransız burjuvazisinin, Bismarck ve ordusunu Fransız proletaryasından çok daha değerli ve kendine yakın bulduğunu anlamıyorlardı. Sınıf düşmanına karşı nefretten daha korkunç bir şey olamaz.</p>

  <p class="normal">Çok kısa bir süre sonra Varlin ve düşünce yoldaşları için gözlerini açma zamanı gelmişti. Fakat artık çok şey yitirilmişti ve düzeltilemez durumdaydı. Bununla birlikte Paris yönetimi emekçilerin elindeydi. Komün tarihte ilk kez dünyaya gerçek halk iktidarını ilan ediyordu.</p>

  <p class="normal">Jean Stock kendisinden beklenmeyen bir katılıkla Jeannette ve Catherine’den, hızla büyüyen kadın hareketine katılmamalarını, kendiliğinden ortaya çıkan kadın kulüplerini ziyaret etmemelerini, hastabakıcılık yapmamalarını ve silah kullanmayı öğrenmemelerini istemişti. Çok genç olduğu 1848 yılında ağır yaralanıp; kan revan içinde kalmış Jeannette’i barikattan taşıdığından bu yana devrim mücadelesini erkeklerin işi olarak görüyordu. O yalnızca eşinin ve kız kardeşinin yaşamı için kaygılanıyordu ve onları evde tutarak tehlikelerden korumak istiyordu.</p>

  <p class="normal">“Siz ne derseniz deyin, bu sizin için tehlikeli,” diye diretti Stock, Jeannette ve kız kardeşinin Liza Krasotski ile birlikte kulübe gitmek için giyindiklerini görünce. “Sizin dedikodu toplantılarınız yüzünden ben görevimin başında rahat olamıyorum, siz, biz erkeklerin devrimi rahatça savunmamızı engelliyorsunuz.”</p>

  <p class="normal">“Erkek egoizminin her türünü gördüm, fakat siz buna yeni bir tür eklemeyi başardınız. Anlaşılan rahatsız olmak istemiyorsunuz? Jeannette ve Catherine, ikisi de ne çocuklar ne de bir eşya,” diye ona karşı çıktı Liza.</p>

  <p class="normal">Jeannette bu sırada hınzırca gülerek şapkasının bağcığını bağlamaktaydı.</p>

  <p class="normal">“Ona, düşüncelerini söyleme fırsatı verin Bayan Krasotski,” diye rica etti.</p>

  <p class="normal">“Böyle bir durumda size gerçek düşüncelerimi söyleyeceğim. Ben bu konuda defalarca düşündüm ve haklı olduğumdan eminim. Doğa kadına evinde oturmasını, evini huzurlu ve sıcak tutmasını emretmiştir. Kadının işi bizi yumuşatmak ve karşı koymamaktır, kupkuru sağduyusuyla değil, yüreğiyle yaşamaktır. Bana göre, erkek yeryüzüne bir işçi ve asker olarak gelmiştir, kadın ise yalnızca ona arkadaştır, ocağın koruyucusudur. ‘Barış’ sözcüğünü ilk söyleyen kadındır ve bu nedenle övgüye layıktır.”</p>

  <p class="normal">“İşte bu nedenle bizim bir an önce gitmemiz gerekiyor,” dedi kesin bir ifadeyle Catherine ve kapıya yöneldi.</p>

  <p class="normal">“Hayır, bırakın tüm düşündüklerini söylesin,” dedi ona Jeannette ve durdurdu. “O bugün laternacı Lamartin gibi güzel konuşuyor. Şu an öyle güzel ve düzgün konuşuyor ki daha iyisini bulamazsınız.”</p>

  <p class="normal">“Gülünecek bir şey yok. Bana göre, kadın canavar bir erkeği dahi insana dönüştürmüştür. Kadın uygarlığın temelidir.”</p>

  <p class="normal">“Oysa bilim adamları her şeyi başka türlü açıklıyorlar. Havva’yı anımsarsınız. Adem’in ahlakını bozan o,” diyerek gülümsedi Liza.</p>

  <p class="normal">“İlk şairi, ressamı, müzisyeni esinlendiren kadındır. Tüm bunları okudum ben,” diyerek ayak diredi Jean.</p>

  <p class="normal">“Saçma! Her şeyi yaratan emektir, insanın elleridir, alın teridir. Kadın hiç de her zaman ve her yerde süslü bir oyuncak olmamıştır. Siz her şeyi gerçek bir Proudhon’cu olarak değerlendiriyorsunuz,” dedi Liza soğukça. “Proudhon kadının yerinin evi olduğunu ileri sürmüştü. Kendinizi Marx’ın öğretisinin taraftarı olarak ilan etmenizin anlamı yoktur.”</p>

  <p class="normal">“Varsın öyle olsun, belki ben haksızım. Elbette siz benden daha bilgilisiniz, fakat çocukları doğuran ve büyütenin kadınlar olduğunu yadsıyacak mısınız? Yeryüzünde onların işleri başından aşkın. Ben Jeannette’in okumasını, öğrenmesini engellemiyorum ki. Tam tersine. Elimden geldiğince yardım ediyorum, fakat kadının ödevi aileyi korumaktır, ona özenle bakmaktır.”</p>

  <p class="normal">“Kocasına yani,” dedi Catherine neşeyle.</p>

  <p class="normal">“Sayın despot, söyleyin o halde nereden çıktı amazonlar müfrezesi, yalnızca tarihte değil, ilk devrimde bile,” diye anımsattı Liza.</p>

  <p class="normal">Liza anaerkil dönemi ve eski Alman destanlarının savaşçı kadınlarını anlatmak istiyordu, fakat tartışmanın devamını engellememek ve arkadaşlarının düşüncelerini ifade etmelerini sağlamak için kendini tuttu. “Tüm bu insanlar şimdi yürekleriyle yaşıyorlar, en iyisi de bu,” diye düşündü ağır ve kanlı bir savaşı kestirebilen Jean’ın kadınları ölümcül bir tehlikeye atmak istemediğini tahmin ederek.</p>

  <p class="normal">“Ben asker kadınlar hakkında bir şey bilmek istemiyorum. Böyleleri vardı. Çocukluğumda gördüm. Bildiğim bir şey var. Kadın ve erkek doğası gereği farklıdır. Bir örnek vereceğim. Yazın Jeannette ile Meudon’a gittik; tarlalarda geziyorduk. O, peygamber çiçeklerini görür görmez dans etmeye başladı, yaban çiçeklerinden buket yaparken mutluluktan bir çocuk gibi kendinden geçiyordu. Bu, onun için bir çiçek, benim için ise ayıklanması gereken yaban otlarıydı.”</p>

  <p class="normal">Üç kadın da bunlara kahkahayla gülüyorlardı.</p>

  <p class="normal">“Garip bir insansın. Çiçeklere karşısın, güzelliğe öfke duyuyorsun. Bu ayrıca acınası bir erkeklik gösterisi. Efendilerimiz bizim, hapishaneleri yapan, cellat kütüklerini, giyotini, prangaları, zincirleri uyduran sizlersiniz,” diye takıldı kardeşine Catherine.</p>

  <p class="normal">“Peki öyle olsun, ama sizin işiniz silah değil, çamaşır teknesi, tavalar, tencerelerdir.”</p>

  <p class="normal">“Sen bana bunları nasıl söyleyebiliyorsun?” diye bağırdı sapsarı kesilen Jeannette ve tehditkâr bir tavırla kocasının üzerine yürüdü. “Ev kadınının emeğinden daha nankör, daha ağır bir şey yoktur. Tüm gün adeta elekle su taşıyorsun. Geriye yorgunluktan, nasırlaşmış ellerden ve kırışıklardan başka bir şey kalmıyor. Öyle oluyor ki, temizlik yaparken sanki döşemeyi dilinle yalamış gibi temizliyorsun, ama bir de bakıyorsun, yine insanlar gelip gitmişler ve yine her taraf toz ve pislik. Yemek pişiriyorsun, yanıyorsun, masalarda tekrar biriken kirli taslar, testiler, tencereler.</p>

  <p class="normal">Dönüp duruyorsun bir topaç gibi. Ama çalışmalarından çabalarından hiçbir iz yok. Hiçbir şey yok ortada. Ben bir ev kadınının, ev ve mutfak kölesinin anıtını dikerdim. Ama artık yalnızca senin için değil, benim için de zaman değişti.”</p>

  <p class="normal">“Siz haklısınız, Jeannette,” dedi Liza.</p>

  <p class="normal">“Ben devrimin yabancısı değilim,” dedi öfkeden kıpkırmızı kesilen Jeannette.</p>

  <p class="normal">Bluzunu çıkardı ve Haziran 1848’de aldığı yaraların derin izlerini taşıyan omzunu ve göğsünü gösterdi. Jeannette orada vurulan kocasının elinden düşen kızıl bayrağı kapmış ve barikatın üstüne saplamıştı.</p>

  <p class="normal">“Annen Geneviève, toprağı bol olsun, yıllarca çektiği acılardan sonra babanı, birlikte katıldıkları ‘Dört Mevsim Derneği’nin ayaklanması sırasında bulmadı mı? Bir erkek olarak düşüncelerinden dolayı utan, yeryüzünde varolmuş en mütevazı kadın kahramanın anısı önünde yüzün kızarsın hiç değilse. Böyleleri az mı acaba?” diye sürdürdü konuşmasını öfkesinden derin derin nefes alarak.</p>

  <p class="normal">Jean ayaktaydı, beyninden vurulmuşa dönmüştü.</p>

  <p class="normal">“Bağışla Netta,” dedi karısını kucaklayarak. “Ben seni biliyorum, sen Jeanne d’Arc gibi atılgansın. Eğer sen ölürsen, benim yeryüzünde yapacağım bir şey yok. Ben babamın, acı çekmiş çok sayıda insanın öcünü sensiz de alırım ve ikimiz için tek başıma dövüşürüm. Ama ben sana akıl verecek değilim. Bildiğin gibi yap.”</p>

  <p class="normal">“Ben de İşçiler Birliği’nin şubesinde senin hakkında konuşmak istiyordum,” diye şaka yaptı Jeannette. “Belki de senin nasıl bir zalim olduğunu bizzat Marx’a anlatmak istiyordum. O büyük insan seni öyle överdi ki? Anla artık, mücadelede birbirimize engel değil yardımcı olmalıyız. En önemlisi de şunu unutma, senden on yaş büyük olduğum halde –Jeannette derin bir iç geçirdi ve bu can sıkıcı ayrıntıyı elinin tersiyle itercesine bir hareket yaptı– yeniden dul kalmak için seninle evlenmedim ben; –ve farkında olmaksızın yirmi yıldan fazla bir süre önce barikatta vurulan arkadaşına söylediği sözler döküldü ağzından– Jean, sen neredeysen senin Jeannette’in da orada. Yaşamda ve ölümde hep birlikte olacağız...”</p>

  <p class="normal">Liza pencereye dönmüş, oldukça dokunaklı biten bu alışılmadık sözlü kapışmayı artan bir heyecanla dinlemekteydi.</p>

  <p class="ortayazi">***</p>

  <p class="normal">Halk iktidara geldiğinde Paris ilkbaharı da karşılamıştı. Her taraf yemyeşildi. Halk gece gündüz sokaklarda toplanıyordu.</p>

  <p class="normal">İnsanlık tarihinde çoğu devrimin kış aylarının bitiminde ilkbaharın ilk aylarında başladığı görülür. Doğa yeniden doğuşun zaferini insanlarla birlikte kutlar adeta. Fakat hiçbir zaman insanlardaki mutluluk Paris’te Mart ayının ikinci yarısındaki bu günler kadar coşkulu, gem vurulamaz ve mutluluk verici olmamıştı. Her tarafta kendisini gösteren tehdit, sonunda tam bir özgürlük elde eden halkın azmini kırmamış, tam tersine güçlendirmişti. Halkın bastırılmış gücü kendisini göstermiş ve büyük insan kitlesinin elleri ve beyni hummalı bir şekilde işlemeye başlamıştı.</p>

  <p class="normal">Ulusal Ordu Merkez Komitesi’nin üyeleri, durup dinlenmeden çalışıyorlardı. Belediye binasının tavanındaki soluk gökyüzünü ve dört bir yana uçuşan aşk tanrılarını betimleyen süslemeler nedeniyle mavi salon olarak adlandırılan salonunda, düşmanların saldırılarına tam hazırlıklı olmak için ne yapmak gerektiğini birlikte tartışmak için sürekli toplanıyorlardı.</p>

  <p class="normal">İktidarın işçiler tarafından ele alındığı ilk günlerde tıbbiyeli Jaklard ve ciltçi Varlin dahil, bazıları Thiers’e görüşme önermeyi ve bazı ödünler verip vermemeyi düşünüyorlardı. Ama Versailles’lıların bunu Parisliler aleyhine, onları aldatmak için kullanacakları bilindiğinden bu yaklaşım tepkiyle karşılandı. Versailles ile Paris arasındaki uçurum aşılmaz olmuştu ve anlaşmaya varmak olanaksızdı. Tıpkı Anna Vasiliyevna Jaklard gibi, Krasotski ve Stock da artık bu kanıya varmışlardı. İradesi zaman zaman güçlenen zaman zaman da zayıflayan kocasını iyi bilen Jaklard ondaki ruhsal gücü desteklemek ve en küçük bir tereddüt işaretini ortadan kaldırmak için tüm etkisini kullanıyordu.</p>

  <p class="normal">Yaroslav Dombrovski, Louise Michel gibi uzağı görebilen çok cesur devrimciler, iktidarın emekçiler tarafından ele geçirilişinin ilk günlerinden itibaren rahat değillerdi ve gericilerin şer yuvasının dağıtılması ve derhal kuşatılmasında diretiyorlardı. Komüncüler tarafından ‘Montmartre’ın Kızıl Kızı’ olarak adlandırılan Louise Michel, gericilerin korkunç canavarı Thiers’in hakkından gelmeyi düşlüyordu.</p>

  <p class="normal">“Sınırsız iyi yüreklilikle suçlansam da, o denli zayıf değilim ben ve bu kanlı cücenin canını yağdan kıl çeker gibi alırım,” diyordu.</p>

  <p class="normal">Dombrovski ve Louise Michel’in, gericilerin Versailles’da güçleneceğine ilişkin endişesini, Londra’da Marx ve Engels de paylaşıyorlardı. Ne yazık ki bu öngörü gerçek olmaya başlamıştı bile.</p>

  <p class="normal">Prusyalıların yardımıyla oldukça güçlenen Versailles ordusu bir süre sonra başkente saldırıya yeltenmişti. O zamandan beri iç savaş önce kentin etrafında daha sonra da Paris’in içinde sürüyordu.</p>

  <p class="normal">28 Mart’ta Ulusal Ordu Merkez Komitesi, yetkilerini serbest oyla seçilen Paris Komünü’ne devretti. Emekçilerin bu yeni hükümeti, işçilerin çoğunlukta olduğu seksen altı kişiden oluşuyordu.</p>

  <p class="normal">Komün’ün ilanı dolayısıyla yapılan tören muhteşemdi. Devrim bayramları, insanlık tarihinin unutulmaz, heybetli, renkli ve görkemli anlarıdır. Böyle anlarda ‘kardeşlik’ ve ‘eşitlik’ kavramları eksiksiz olarak anlamlarını bulur. İnsanlar yalnızlığın dikenli tellerini aşar, mutluluk ve umudun yalımıyla, özlemini çektikleri birlik ve sevgiye ulaşırlar.</p>

  <p class="normal">Belediye binası önündeki alan, sabahtan itibaren resmi kıyafetli ve silahlı Komüncülerle tıklım tıklım dolmuştu. Ceketlerinin omuzlarına astıkları geniş kırmızı şeritlerden unvanları anlaşılıyordu. Müzik aralıksız çalıyordu. Gören, cepheye giden bir ordunun geçit töreni var sanırdı. Rüzgardan titreşen açık kızıl renkli, altın saçaklı bayraklar arasından görülen kılıçlar güneşte ışıldıyordu.</p>

  <p class="normal">Çatılmış tüfekler sazlık gibi dalgalanıyordu. Arabasındaki topların ağzı güneşte altın rengine dönüşmüştü. Top atışları ve trampetlerin eşliğinde ulusal ordu müfrezeleri geçiyordu. Kadınlar onları alacalı bayraklar ve kırmızı karanfiller sallayarak selamlıyorlardı. ‘Marseillaise’in sözleri bandonun müziğine karışmıştı. İnsanlar el ele tutuşmuş, birbirlerine gülümsüyorlardı.</p>

  <p class="normal">“Yaşasın Komün!”</p>

  <p class="normal">Ilık bir rüzgar taze otların ve verimli toprağın kokusunu yayıyordu.</p>

  <p class="normal">“Yaşasın toplumsal devrim!”</p>

  <p class="normal">Gökyüzünden gelen bu haykırış, burjuva cumhuriyetçi partilerden olup Komün’e üye seçilmiş az sayıdaki kişide açık bir korku ve rahatsızlık uyandırıyordu.</p>

  <p class="normal">Halkın zaferinin ilk günlerinden itibaren ihanet Paris’te gizlenmiş ve yavaş yavaş Komün’ü kemirmeye başlamıştı.</p>

  <p class="normal">Bazı belediye başkanları ve milletvekilleri Thiers’den direktif alarak, Versailles ordusunun güçlenmesini sağlamak ve zamana yayarak Parisliler’in uyanıklığını azaltmak için barış görüşmelerini kasıtlı olarak geciktiriyorlardı.</p>

  <p class="ortayazi">***</p>

  <p class="normal">Paris’teki olaylara ilişkin haber Londra’ya ulaşır ulaşmaz Enternasyonal Genel Konseyi Marx’ın önerisiyle daha önce Auguste Serraillier’yi olduğu gibi, Yelizaveta Tomanovskaya’yı da Dmitriyeva takma adıyla temsilci olarak Fransa’nın başkentine gönderdi. Tomanovskaya Cenevre’ye giderek; Marx’ın, Bakunin’in ‘örgütü’ hakkındaki mesajını Enternasyonal’in İsviçre şubelerine iletti. 29 Mart 1871’de Paris’e döndü.</p>

  <p class="normal">İşgalciler ve karşıdevrimci Fransızlar tarafından kuşatılmış olan kente geldiği ilk günden başlayarak Dmitriyeva tehlikelere aldırmaksızın, Komün’ün düşmanlarına karşı mücadeleye koyuldu. Cesur Louise Michel, André Léo ve Anna Vasiliyevna Jaklard ile birlikte ilk önce emekçi kadınlarla bir araya geldiler.</p>

  <p class="normal">“Parisli yurttaşlar! Paris ablukaya alınmış, bombardımana tutulmuştur. Nerede bizim çocuklarımız, kardeşlerimiz ve eşlerimiz?</p>

  <p class="normal">“Topların gürlemesini, tehlike çanlarının kutsal çağrı seslerini duyuyor musunuz? Haydi, silah başına! Anayurt tehlikede!</p>

  <p class="normal">“Fransa’ya bu saldırıyı yabancılar mı düzenledi? Birleşmiş Avrupalı tiranların lejyonları mı öldürüyor bizim kardeşlerimizi bu yüce kentle birlikte, kanımız pahasına elde edilmiş ölümsüz zafer anılarımızı da yok etmeyi umarak?</p>

  <p class="normal">“Hayır, bunlar düşmanlar, bunlar halkın ve özgürlüğün katilleri, Fransız hainler de bunlara dahil!</p>

  <p class="normal">“Bu, Fransa’yı kuşatan bir kardeş katliamı çılgınlığı, bu ölümcül bir savaş; bu adaletle kaba güç, emekle sömürü, halkla onun cellatları arasındaki ebedi uzlaşmazlığın finalidir!</p>

  <p class="normal">“Bizim düşmanlarımız, hep bizim alın terimizle yaşamış, bizim ekmeğimizi elimizden alarak palazlanmışlardır...</p>

  <p class="normal">“Halk, onların gözü önünde ‘hak olmadan yükümlülük, yükümlülük olmadan hak olamaz,’ sloganıyla ayaklanmıştır. Biz emekten ve emeğin meyvelerinden yararlanmaktan yanayız. Sömürücülere, patronlara ihtiyaç yok. Gerekli olan emek ve herkes için refah, halkın özyönetimidir. Gerekli olan Komündür. Ya birlikte özgürce yaşayıp çalışacağız ya da savaşarak öleceğiz!</p>

  <p class="normal">“Bakın işte, halk mahkemesi karşısına çıkma korkusu düşmanlarımızı çok büyük bir ihanete, iç savaşa sürükledi!</p>

  <p class="normal">“Parisli kadınlar, halk ve adalet adına Versailles’a giden ve XVII. Louis’yi esir alan Büyük Devrim’in kadınlarının torunları, biz Fransız halkının anneleri, eşleri ve kız kardeşleri, yoksulluk ve cahilliğin bizim çocuklarımızı düşman yapmasına, babanın evladına, kardeşin kardeşe karşı koymasına, onların, ilk önce Paris’i Prusyalılar’a satan, şimdi de yok etmek isteyen zalimlerin kaprisi yüzünden gözlerimizin önünde birbirini öldürmesine izin mi vereceğiz!?</p>

  <p class="normal">“Yurttaşlar! Kolları sıvadık; ya kazanmak ya da ölmek zorundayız. ‘Sevdiklerimi yitirmek zorundaysam, sizin davanızdan bana ne,’ diye düşünen bir kadın, artık kendisi için değerli olanları, kendisini destekleyen kocasını ya da tüm umudunu bağladığı çocuğunu kurtarmanın tek yolunun başlamış olan savaşa aktif katılımı olacağını anlasın.</p>

  <p class="normal">“Eğer halk bir kez daha yenilgiye uğrarsa, annelere yazık olacaktır. Onların evlatları yenilginin bedelini ödeyeceklerdir ve bizim kardeşlerimiz ve eşlerimizin yazgısı belirlenmiştir ve gericiler istediklerini yapmaktadırlar. Ne biz merhamet bekliyoruz, ne de düşmanlarımız.</p>

  <p class="normal">“Yurttaşlar, karar verelim artık! Birleşelim ve böylece davamıza yardımcı olalım! Yurdu savunmaya ve kardeşlerimizin öcünü almaya hazır olalım! Paris’in kapılarına, barikatlara, varoşlara, neresi olursa yürüyelim! Gerektiğinde onlara yardıma hazır olalım! Eğer esirlere ateş eden ve önderlerimizi öldüren alçaklar silahsız kadınları yaylım ateşine tutarsa daha mı iyi olacak? Tüm Fransa’nın ve tüm dünyanın korku ve öfke çığlıkları bizim başladığımızı sonuca vardırır. Var olan tüfekler ve süngüler kardeşlerimiz tarafından paylaşılmışsa, düşmanı tepelemek için bizim payımıza kaldırım taşları düşecektir!</p>

  <p class="sagnormal"><span class="ideitalik">Kadın Yurttaşlar Grubu”</span></p>
</body>
</html>
