<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates4</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">BİRİNCİ BÖLÜM<br class="chapter"/>
  İNSANLIK İÇİN ÇALIŞMAK</h1>

  <p class="normal">Jenny Marx, elindeki dikişi bırakıp sarı kumaşla kaplı yüksekçe koltuğa gömüldü. Aniden çöken alacakaranlık, evi çevreleyen gölgeli küçük bahçeden odaya sızmıştı. Nemli ilkbahar serinliği daha da hissedilir olmuş, etrafı sessizlik kaplamıştı.</p>

  <p class="normal">Jenny telaşsızca düşünerek dinleniyordu. Karanlığın bastırdığını fark etmemişti. Sisin ardındaki ayın görüntüsü sönüktü. Jenny’nin parmağındaki işlemeli antika altın yüzük parlıyordu. Bu yüzüğü bir zamanlar Barones Caroline von Westphalen takmıştı. Jenny’nin içine hüzün çöktü birden. Annesini minnetle andı. Ona hediyeler gönderdiğinde ya da Trier’de ziyaret ettiğinde, çocukluğunda olduğu gibi, annesi küçük kadife koltuğuna oturup, geçmişi anımsayarak mutlu olurdu.</p>

  <p class="normal">Jenny artık ellisini geçmişti. Annesiyle babası çoktan ölmüşlerdi. Kendisi de yaşlı bir kuşağa aitti artık; yüzünde iç karartıcı izler arayarak kendisini merakla süzüyordu. Hayır, yoktu aslında böylesi izler. Belleğini ve çalışma yeteneğini yitirmemişti. Ruhu dinçti. Mutluluk ve hüznün sık sık yer değiştirdiği anlarda bile yaşamı, her yönüyle daha bir coşkuyla seviyor; güneşin doğuşu ve alacakaranlıktan, aydınlık gün ile sisli havadan aynı ölçüde zevk alıyordu. Geçen yıllarla birlikte insanın ruh dünyasının zenginleşip daha da sağlamlaştığını düşünüyordu.</p>

  <p class="normal">La Rochefoucauld; yaşlılık kadınların cehennemidir, demişti. Ne var ki bu, geçen zamanla birlikte solan gençlik ve güzellikten başka hiçbir şeye sahip olmayan kadınlar için geçerliydi. Oysa insanın düşüncesi yaşıyla orantılı olarak gelişip zenginleşiyordu. Belki de Jenny tüm yaşamı boyunca Karl’ın aşkının koruyuculuğu ile donandığı için, yaklaşan günbatımını böylesine sakin karşılıyordu. Kadınlar, gençliklerini yitirdiklerinde yalnız kalacakları korkusuna kapılırlar bazen. Çünkü onlar, her şeyi unutturacak derecede bağlandıkları bir işe, sevdikleri bir mesleğe, yüce amaçlara ulaşma arzusuna sahip değillerdir çoğunlukla.</p>

  <p class="normal">Jenny’yse zamanın kendisine sunduğu yaşam dilimini iyi değerlendirmişti. Artık ona egemen olan, daha önceleri duygusal yüreğini inciten çok şeyin önemsizliğini kavrama bilinciydi. Maddi sıkıntılara daha kolay katlanabiliyor, gücü ve sağlığının yerinde olması, en önemlisi de Karl, çocukları ve arkadaşlarıyla birlikte olmak onu mutlu ediyordu.</p>

  <p class="ortayazi">***</p>

  <p class="normal">İki büyük kızı artık gelişip güzelleşmişti. Aile içinde Tussy olarak çağrılan Eleanor’un da ablalarıyla ve anne-babasıyla iyi bir iletişimi vardı; hızla gelişiyor, kendine özgü, sağlam karakteriyle herkesi şaşırtıyordu.</p>

  <p class="normal">Jenny, kızlarını anımsayınca yavaşça koltuktan kalktı. Fiziği hâlâ düzgün, hareketleri canlı ve zarifti. Koyu mavi cam abajurlu gaz lambasını yaktı. Masanın üzerinde ipekli bir parça kumaş vardı. Bununla, neredeyse ergenlik çağına girecek olan büyük kızı Jennychen’e elbise dikmeyi tasarlıyordu. Önündeki moda dergisini bir kez daha karıştırdı. Fotoğraflardan birindeki dar korsajlı, büzgülü bol etek çok hoşuna gitmişti. Dikiş dikmeyi severdi. Çocukluğunda özene bezene uğraşır, kuklaları giydirirdi. Daha sonra, ailesi sıkıntıya düştüğünde çocuklarının kıyafetlerini dikmeye başlamıştı. Bu işte gayet de başarılıydı. Doğuştan gelen bir zevke sahipti ve ender rastlanan renk uyumu yeteneği vardı. Marx’ın el yazmalarını ve yoldaşlarına yazdığı yanıtları temize çekmek, yayınevi ziyaretleri yapmak gibi önemli birçok çalışmanın ardından dükkânları dolaşarak vitrinlerdeki kumaş yığınları arasından güzel ve ucuz parçalar seçmekten zevk alırdı. En çok da lacivert rengi severdi.</p>

  <p class="normal">Çok az olan boş zamanlarında büyük masanın üzerinde geç saatlere kadar biçki yapar, dikiş dikerdi. Marx ailesinin ayrılmaz dostu ve evin emektarı Helene Demuth önlüğünü ve beyaz başlığını çıkararak Jenny’ye provalarda modellik yapardı.</p>

  <p class="normal">Jenny, arkadaşı ve daimi danışmanına, “İnsan iğneyi eline alınca, tasarlamak ne kadar kolay oluyor,” diyordu.</p>

  <p class="normal">Lenchen, çok titiz bir eleştirmen olarak bilinirdi. Bazen aralarında kıvrımlar ve fırfırlar yüzünden sonunda yerini neşeli bir kahkahaya ve şakaya bırakan şiddetli tartışmalar çıkardı. Buna karşın, karısının ürettiği ne olursa olsun hoşlanan Marx, Jenny’nin düşüncesine göre, onun çalışmalarını oldukça taraflı ve gereğinden fazla hoşgörüyle değerlendirirdi.</p>

  <p class="normal">Jenny kendisi için dikiş dikmeyi pek sevmezdi, ancak kocasının ve Lenchen’in ısrarları onu kendi kıyafetleriyle de ilgilenmeye zorlardı. Ama birçok kusur bulduğu için yeni aldığı her elbise ona hayal kırıklığından başka bir şey getirmezdi.</p>

  <p class="normal">Elinde dikişle sık sık kocasının çalışma odasına gelir, kanepeye oturur ve kocasıyla aralarında canlı bir sohbet başlardı. O sıralar her ikisi de kendilerini bir süre önce kurulan Uluslararası İşçiler Birliği’nde olup bitenlere adamışlardı. Marx bu Birliğe çok zaman ve enerji harcıyordu.</p>

  <p class="normal">Uluslararası Birliğin devrimci yapısı ve proleter özünden korkan burjuva partilerinin temsilcileri, Birlikten yavaş yavaş kaçıyorlardı. Marx’ın ısrarı üzerine Genel Konsey, onursal üyeliği yasaklamış, toplantılara zorunlu katılımı ve yeni üyelerin adaylıklarının ön tartışmaya açılmasını benimsemişti. Enternasyonal’in öncü gücü olduğu hiç kimse için bir sır olmamasına rağmen, Marx, kendi şahsını yüceltmeye dönük tüm girişimleri kararlılıkla dışlayarak Uluslararası Birliğin tüm etkinliklerinin mutlak demokrasiye dayandırılmasını talep ediyordu. “İnsan soyunda kölelik duygusu, yaranma, putlaştırma, bazen de dalkavukluk duyguları ne kadar da güçlü,” dedi Marx öfkeyle ve taraftarlarından birinin kendisine sahte övgüler yağdırdığı, Almanya’dan eline yeni ulaşan mektubu uzattı karısına.</p>

  <p class="normal">“Buna karşı amansız bir mücadele verilmeli Challey. Pohpohlamak ve pohpohlanmayı kabul etmekten daha küçük düşürücü bir şey yoktur. Yüreğimizde var olanların en iyisi insanlık onurudur. Övgü güneş ışını gibi gereklidir. Aksi takdirde donarız. Ancak dalkavukluk ve yardakçılık insana saygıyla hiç de ilgisi olmayan tiksindirici bir şey,” dedi Jenny.</p>

  <p class="normal">“Evet, bazen bana öyle geliyor ki,” dedi Marx odasını bir uçtan bir uca arşınlayarak, “yeryüzünde yapmacık hayranlık gösterisinden daha ruhsuz ve gelip geçici bir duygu yoktur. Bu, genellikle sahte ve hesaplıdır, farkında olmaksızın boş ve oldukça tehlikeli bir putlaştırmaya yol açar. Putlara tapma gereksinimi putperestlere özgüdür.”</p>

  <p class="normal">“Özellikle kölelere özgüdür. Saygı duyduğumuz herhangi birine dalkavukluk yapmaya daha az eğilimli oluruz. Saygı, aşk gibi kutsal bir duygudur. Alçakgönüllülük ve özveri de bu duyguya özgüdür.”</p>

  <p class="normal">“Haklısın,” dedi Marx, “gerçekte tüm yaşamımın anlamı olan birtakım özel hizmetlerimden söz ederek beni övmeye kalkışan kim olursa olsun sertçe azarlarım.”</p>

  <p class="normal">Karl purosunu içip söndürdükten sonra koltuğa oturdu, dikiş dikmekte olan karısını seyrederek dinleniyordu.</p>

  <p class="normal">Marx’ın büyük kızları hemen hemen aynı kıyafeti giyiyorlardı. Farklı olan yalnızca elbiselerindeki süsler, şapkalarının ve eşarplarının renkleriydi. Çünkü Laura’nın saçları ve gözleri kardeşine göre daha açık renkliydi. Her ikisine de güzellik veren yüzlerinin rengiydi. Jennychen, babasının kopyası bir esmerdi. Laura yeşile çalan ela gözlerini ve açık renk tenini annesinden almıştı. Küçücük bir heyecan ya da mutluluk anında yanaklarında şakaklarından başlayan bir pembelik belirir ve kaybolurdu. Küçük Tussy’nin yüz rengi kar beyazıydı. İri, parlak, siyah gözleri özellikle dikkat çekiciydi.</p>

  <p class="normal">Jenny dikişle uğraşırken, kızları, tutkulu bir çiçek bakıcısı olan Jennychen’in yetiştirdiği çiçeklerle bezeli limonlukta olurlardı. Jennychen daha bir süre önce babasının Hollanda’daki akrabalarından alınan lale tohumlarını dikmiş ve artık bu tohumlar inanılmaz derecede güzel çiçeklere dönüşmüştü.</p>

  <p class="normal">“Tıpkı mumyayı andıran süslü bir çan çiçeği,” diye bir çığlık attı Tussy ve kıpkırmızı bir taç yaprağına hafifçe dokundu parmaklarıyla.</p>

  <p class="normal">“Çiçekler insanların kendilerine dokunmasından hoşlanmazlar. Sen ne rüzgarsın ne de yağmur damlası,” dedi Jennychen endişeyle.</p>

  <p class="normal">Yeşil bir kovayla, sıra sıra dizilmiş saksıları suluyordu. Toprak zemine saplanmış küçük bir fener, Laura’nın ellerini başına dayayarak oturduğu her tarafı çentik çentik olmuş ahşap bankla birlikte, camdan bir evi andıran limonluğu tembel tembel aydınlatıyordu. Laura’nın kestane rengi bukleleri gelişigüzel omuzlarına dökülmüştü.</p>

  <p class="normal">“Sevmek mi daha iyidir, sevildiğini bilmek mi?” diye sordu Laura birden, gür saçlarını savurarak.</p>

  <p class="normal">“Sevmek,” dedi Jennychen hiç tereddüt etmeden.</p>

  <p class="normal">“Oo, hayır! Ben yaşam boyu büyük bir aşkla sevildiğimden emin olmayı yeğlerdim,” dedi kız kardeşi kendine güvenen bir ses tonuyla.</p>

  <p class="normal">“Bence dünyada en iyi şey denizci olmak ve Kaptan Marryat gibi birkaç gemi kazası atlatıp daha sonra yamyamların yaşadığı bir adaya düşmektir,” diye ablalarının sohbetine katıldı Eleanor.</p>

  <p class="normal">“Ama, zavallı cesur Cook’un başına geldiği gibi yamyamlara yem olunmamalı,” diye anımsattı Jennychen ve ekledi: “Hadi artık Tussy, eve git. Lenchen seni arıyordur. Şu pembe açelya tohumlarını da al giderken. Engels amcaya göndereceğiz. O da bana leylak renkli benekleri olan orkide fideleri vaat etti.”</p>

  <p class="normal">Limonluktan ayrılmak istemeyen Tussy:</p>

  <p class="normal">“Sen mi daha iyi çiçek bakıcısısın, yoksa Fred amca mı?” diye sordu.</p>

  <p class="normal">“Elbette Fred amca, ben yalnızca onun öğrencisiyim.”</p>

  <p class="normal">“Öğretmenlerimizi aşmamız gerek, değil mi Hotanto,” dedi Eleanor bilgiç bilgiç.</p>

  <p class="normal">“Bilmem, belki de,” diye yanıtladı Laura. Ve ekledi. “Hadi bebeğim, eve git artık. Yatma zamanın geldi.”</p>

  <p class="normal">“Beni başınızdan atıp aşk üzerine gevezelik yapacaksınız, değil mi?” dedi Tussy gözlerini kurnazca kısarak.</p>

  <p class="normal">Altından ayak bileklerine kadar inen iç pantolonu görünen bol eteğini savurarak olduğu yerde dönüyor ve:</p>

  <p class="indentmetin">“Nedir ki aşk?</p>

  <p class="indentmetin">Aşk nedir ki?</p>

  <p class="indentmetin">Öylesine bir duygudur</p>

  <p class="indentmetin">Kanımızı kurutan”</p>

  <div class="clrb"/>

  <p class="normal">şarkısını söylüyordu.</p>

  <p class="normal">Şarkı söyleyerek hoplaya zıplaya limonluktan uzaklaştı ve karanlık bahçede gözden kayboldu.</p>

  <p class="normal">“Seni şeytan seni,” dedi Jennychen.</p>

  <p class="normal">Afacan Tussy’ye katıla katıla güldükten sonra kız kardeşler birden sustular. Jennychen çiçekleri sulamayı bitirdi ve babasının çalışma odasındaki vazoya koymak üzere birkaç kırmızı sümbül kesti.</p>

  <p class="normal">“Bu tuhaf çiçekler ne kadar da şaşırtıcı kokuyor. Muhammed’in yeryüzünde en çok güzel kokuyu sevdiğini okumuştum. Haklıymış.”</p>

  <p class="normal">“Umarım bu yüzden Müslüman olmayı düşünmüyorsundur?” diye şaka yaptı Laura.</p>

  <p class="normal">“Ateizm, tümünün tezlerini çürütecek kadar bütün dinleri incelemiştir. Ama tanrının yeryüzünde yansımasını arasaydım, bunu yalnızca çiçeklerde bulurdum. Çünkü çiçekler güzelliğin doruğudur. Bu konuda şiir yazsana Kakadu. Evimizdeki tek şair sensin.”</p>

  <p class="normal">Yeteneği ve güzel kıyafetlere olan düşkünlüğü nedeniyle ailede Laura’ya, eski bir romandaki terzi kahramanın adını, ‘Kakadu’ adını takmışlardı.</p>

  <p class="normal">“Senin için çiçekler neyse benim için de şiir odur,” dedi Laura.</p>

  <p class="normal">“İki sevgilinin aynı kumaştan yaratıldığına dair masal hoşuna gider mi? Onlar yaşamları boyunca birbirlerini ararlar. Tarif edilemeyecek bir hüzün kovalar hep onları yeryüzünde. Bir bütündürler ve mutlu olmak için birleşmelidirler,” dedi Jennychen.</p>

  <p class="normal">‘Anlaşılan bizim Mömchen ve Mağripli bu kutsal atlasın bir parçasından yaratılmışlar,” diyerek gülümsedi Laura. “Hem ben masalları sevmiyorum artık. Onlar aldatıyor bizi. Gerçekte her şey tümüyle farklı.”</p>

  <p class="normal">“Düşsüz yaşamın anlamı yoktur,” diye itiraz etti Jennychen. “Baksana şu kır menekşeleri ne kadar da gizemli. Biliyor musun, bunlara İtalya’da Parma menekşeleri derler.”</p>

  <p class="normal">“Yeryüzünde pek çok şeyi sevmek mümkündür: Anneyi, babayı, çocukları, tatlıyı, eğlenceyi, kıyafetleri...” diye mırıldandı Laura kardeşine yanıt vermeksizin.</p>

  <p class="normal">“Ve duygusal şairlerin yazdığına göre, çiçek açan bir dalda her aşk için bir tomurcuk bulunur. Yine de ne dersen de, milyonlarca insan içinde ikinci ‘ben’ olarak o biricik kişiyle karşılaşmak bir büyüdür,” dedi Jennychen.</p>

  <p class="normal">“Sen romantiksin. Ben ise Romeo ve Juliette gibi sevemeyeceğimden korkuyorum. Ben fethetmeyi seviyorum. Bu şöhret düşkünlüğüdür, başka bir şey değil. Varacağı yer can sıkıntısıdır.”</p>

  <p class="normal">“Sen Charles Manning’i mi düşünüyorsun?”</p>

  <p class="normal">“O bana henüz aşktan söz etmedi.”</p>

  <p class="normal">“Laura, gerçek aşk duygusunu hissetmek için yüreğinin bütünlüğünü koru.”</p>

  <p class="normal">“Ben sevilen olmak istiyorum.”</p>

  <p class="normal">“Paylaşılmayan aşkın ne yararı var?”</p>

  <p class="normal">“Seninle biz farklıyız Jennychen.”</p>

  <p class="normal">“Bizim için her şey daha yeni başlıyor.”</p>

  <p class="normal">“Ben ancak üstün bir insanı sevebilirim. O insan, az da olsa Mağripli’ye ya da Engels amcaya benzemeli,” dedi Laura. “Ben henüz böyle birine rastlamadım. Charles Manning, küstah. O, öfkeli tavrıyla İspanyol annesine, ağır düşünme tarzıyla da İngiliz babasına çekmiş. Düşüncesi gökyüzünü kucaklamıyor, yerlerde sürünüyor. Beni geriletir o. Ayrıca, onun aşkı gülünç. Oysa bu duyguda kahramanlık olmalı, doğru değil mi? Ben onun aşktaki çılgınlığını bağışlayabilirim ama, aptallığını asla.”</p>

  <p class="normal">“Laura, sen gerçekten de ona karşı tamamen kayıtsızsın. Henüz kimseyi sevmedim, ama bana göre sevilen insandaki pozitif yönler, aşkın vesilesi ve haklılık gerekçesidir. Ama her zaman nedeni değildir. Seninle bu konuyu o kadar sık konuşuyoruz ki, aşk üzerine Shakespeare’e, Shelley’ye, Balzac’a, Stendhal’a ve diğer yazar ve şairlere ek olarak yeni bir tez yazabilirdik,” diye ekledi Jennychen gülerek.</p>

  <p class="normal">Daha sonra bahçıvan bıçaklarını topladı, sulama kovasının içine koydu ve çıkış kapısına doğru gitti. Laura istemeyerek de olsa onu izledi. Kapının önünde onları uzun tüylü küçük köpekleri Whiskey bekliyordu. Jenny onun tüylerini okşuyordu sevgiyle. Whiskey’i bir süre önce, Hampstead Head’e giden yol üzerinde acı acı ulurken Jennychen ve Tussy bulmuşlardı. Köpek tüm Modena Villas sakinlerine büyük bir coşkuyla bağlanmıştı.</p>

  <p class="normal">Ay sanki siyah bir tablonun içindeymişçesine pencereden göz kırpıyor, Londra uykuya hazırlanıyordu. Kız kardeşler üst kata çıktılar. Jennychen, buketi vermek için babasına gitti. Whiskey, koridorun köşesindeki yerine yattı. Kendisini görev başındaki bir nöbetçi gibi hissediyordu. Jennychen bir süre sonra yatak odasına döndü ve yatmadan önce okumak için kitapların arasından ‘İrlanda Tarihi’ adlı kitabı ve Mary Wollstonecraft’ın hazırladığı, kadınların hak eşitliği mücadelesine ilişkin ince broşürü seçti. Tarihin derinliklerinde, farklı yüzyıllarda ve ülkelerde yaşamış üstün kadınların adlarını büyük bir hevesle arıyor ve onların yazgısını ve yapıtlarını okumak için sabırsızlanıyordu.</p>

  <p class="normal">Marx tüm akşam ilk cildini basıma hazırladığı ‘Kapital’ üzerinde çalıştı ve ancak gece yarısından sonra karısının odasına geçti. Karısıyla, kızları hakkında konuşmaya başladılar.</p>

  <p class="normal">“Jennychen ve Laura henüz tanımadıkları duygular ve düşüncelerin peşinde gitme eğilimindeler,” dedi Jenny dalgın dalgın. “Onlar adına korkuyorum biraz.”</p>

  <p class="normal">“Kimse onların bu gidişini değiştiremez,” dedi Karl. Kaşlarının altında derinlemesine bir parlaklıkla ışıldayan gözleri sevecenlikle gülümsüyordu.</p>

  <p class="normal">“Mağripli, onların yaşama yeterince hazır olmadıklarını düşünmüyor musun?”</p>

  <p class="normal">“Seni anlamıyorum canım. Londra’da onlar kadar iyi eğitilmiş, yetiştirilmiş, dürüst ve cesur, aynı zamanda şımartılmamış ve ayrıca çocukluklarından bu yana yaşamları sıkıntı ve yoksulluk içinde geçmiş çok fazla kimse olduğunu sanmıyorum.”</p>

  <p class="normal">“Tüm bunlar doğru. Ancak onların beklentileri fazla, en yüksek ruhsal gıdaya alıştılar. Çirkeflikleri ve hileyi ancak kitaplarda ve tiyatro oyunlarında gördüler. Korumasız onlar. Eğer yaşam Engels, Wolff, Weydemeyer, Lessner, Weerth, Liebknecht ve diğerleri gibi pek çok mükemmel insanı göndermekle bize olduğu gibi onlara da cömert davranırsa diyeceğim yok. Peki ya böyle olmazsa? Onların üçü adına da korkuyorum. Genç olmak da çok zor.”</p>

  <p class="normal">Karl düşünceye dalmıştı. Karısı haklıydı.</p>

  <p class="normal">“Geçenlerde ‘Times’da, bir süre önce Haiti yakınlarında keşfedilmiş küçük bir ada hakkında bir yazı okudum. Bu ada, gerçek anlamda bir yeryüzü cennetiymiş, ancak adanın sakinleri çok erken yaşta ölüyorlarmış.”</p>

  <p class="normal">“Neden?”</p>

  <p class="normal">“Oranın havası o kadar temizmiş ki, bir gün Avrupa’dan gelen bir gemi kıyıya yanaştığında, havası son derece temiz ve steril olan bu ideal toprakların o güne kadar hastalık yüzü görmemiş insanları, daha önce hiç karşılaşmadıkları hastalıklardan ölmeye başlamışlar. Denizciler için zararsız bu mikroplara karşı ada sakinlerinin bağışıklığı yokmuş.”</p>

  <p class="normal">“Kızlarımızın yine de koruma altında olduğunu düşünüyorum. Çünkü yaşam onlar için katı bir öğretmen oldu.”</p>

  <p class="normal">“Ben yine de kendi sloganıma başvuruyorum: Umudunu hiçbir zaman yitirme! Üstelik zamanından önce. Her ne olursa olsun, onlar mutlu, imrenilecek derecede sağlıklılar. Ancak yine de onların geleceğinden endişelenmeden edemiyorum.”</p>

  <p class="normal">“Canım, kendin de evhamlılığın ve duvara şeytan tablosu çizip kendini korkutmaya çalışmanla alay etmez miydin?”</p>

  <p class="normal">Marx karısına yaklaştı ve saygıyla elini öptü.</p>

  <p class="normal">“İkimizin de birbirimize aynı ölçüde ihtiyacı var,” dedi şefkatle.</p>

  <p class="normal">Marx’ın Enternasyonal’deki faaliyeti, bir çalışkanlık ve beceri örneğiydi. En olumsuz hava koşullarında bile Soho’daki Greek Street’e, Uluslararası Birlik tarafından kiralanan küçük ofisin yerleştiği iki katlı bir evin bulunduğu sokağa gidiyordu. Marx, ancak ağır hasta olduğu zamanlar evden çıkmıyordu.</p>

  <p class="normal">Birlik’in Genel Sekreteri doğramacı Cremer, Genel Konsey toplantılarında devamlılığı sağlamak için büyük çaba gösteriyordu. Siyah mürekkeple çizilmiş kareli sayfa üzerinde Enternasyonal’in her yöneticisinin adının karşısına devam durumlarına göre artı ya da eksi işareti koyuyordu. En fazla artı, Genel Konsey üyelerinin en titizi olan Marx’ın hanesindeydi. Terzi Eccarius’un da toplantılara katılmadığı çok ender görülürdü.</p>

  <p class="ortayazi">***</p>

  <p class="normal">Genel Konsey’in toplantıları her hafta salı günleri akşam saat sekizdeydi. Cumartesi günleri ise Marx’ın da üye olduğu Alt Komite toplanıyordu. Bu toplantılarda daha çok Enternasyonal’in günlük çalışmaları ele alınıyor, hesaplar gözden geçiriliyor, direktifler ve çağrılar hazırlanıyordu.</p>

  <p class="normal">Genel Konsey ve Alt Komite üyeleri çalışmaları için ücret almak şöyle dursun, büro, aydınlatma, posta ve basım giderlerini de kendileri ödüyorlardı.</p>

  <p class="normal">“Partimize yetmeyen bir şey varsa o da para,” diye yazıyordu Karl Marx, Engels’e.</p>

  <p class="normal">Neyse ki şubelerden gelen para giderek artmaktaydı. Düşük miktarda da olsa zorunlu üyelik aidatları, Birliğin kasasını bir ölçüde dolduruyordu.</p>

  <p class="normal">Genel Konsey üyeleri içinde çoğunluğu işçiler oluşturuyordu. İşçiler, toplantılara on, zaman zaman da on dört saatlik mesaiden sonra geliyorlardı.</p>

  <p class="normal">Oldukça bilgili, özenli, güleç, toparlak yüzlü ve kel kafalı, alt dudağı kalın, orta yaşlı kunduracı Başkan Odger, Trade Union’ın (sendika) Londra Konseyi’nde yazmandı. Odger’in yardımcısı ise sakallı, solgun, hastalıklı bir görünümü olan terzi Eccarius’tu. Eccarius, sürekli geçim sıkıntısı çeken, felsefi konulara yatkın, zeki bir Alman sürgünüydü. Ama bilgilerinin yeterince derin olmayışı onun sık sık politik hatalar yapmasına yol açıyordu. Marx, onun üstün yeteneğini ve devrim davasına bağlılığını takdir ettiğinden, ona çok zaman ayırıyor, ufkunun genişlemesine yardımcı oluyordu.</p>

  <p class="normal">Cremer de Trade Union Hareketi’nin önde gelen simalarındandı ve gerçek proletaryanın tipik temsilcisiydi. Birleşik Dülgerler ve Marangozlar Derneği’ni o kurmuştu. Son derece titiz ve işbilir Cremer çok güzel bir el yazısına ve imrenilecek bir belleğe sahipti. Birkaç yıldır kendisinin tuttuğu Genel Konsey’in Protokol Defteri onun için kutsaldı ve defterin kusursuz olması için çok zaman harcıyordu. Bu, siyah naylon ciltli, büyük bir hesap defteriydi. Genellikle her toplantının başında bir önceki salı gününün tutanağını hiç acele etmeksizin okur ve herhangi bir düzeltme ve itiraz yoksa Başkan’ın imzasını talep ederdi. Ardından ağır ağır, özenle kendi imzasını atardı. Cremer sık sık, Genel Konsey’in toplantılarıyla ilgili değişik gazete haberlerinden pasajları ve bazı basılı belgeleri protokol defterine yapıştırırdı.</p>

  <p class="normal">Giderek bu defter Uluslararası Birliğin çalışma günleri ve çalışmalarının almanağı olmuş, yaşanan anı ölümsüzleştirmişti. Geçmiş yaşamın izlerini taşıyan sönmüş bir lav gibi...</p>

  <p class="normal">Genel Konsey, örgütlenme sorunlarıyla, politik, teorik ve uluslararası sorunlarla ilgileniyordu. Konsey’in birkaç üyesi her hafta Uluslararası Birliğe katılmalarını önermek için değişik işçi derneklerini ziyaret ediyordu.</p>

  <p class="normal">Bir süre sonra Enternasyonal’in üye sayısı on dört bine ulaşmıştı. Hatırı sayılır bir üye sayısına sahip ve etkin olan Kunduracılar ve Duvarcılar sendikaları da Enternasyonal’e dahil olmuşlardı. İngiltere’de Enternasyonal’in gazetesi de kurulmuş ve ‘The Workman’s Advocate’<sup class="calibre6"><a href="../Text/ates4_split_012.html#footnote-654-1" id="footnote-654-1-backlink">[1]</a></sup> adını almıştı. Genel Konsey genel seçim için mücadele derneği kurmuştu.</p>

  <p class="normal">İşçi hareketini büyük patronların güdümüne sokmaya çalışan Proudhon ve Lassalle’ın izleyicilerine karşı inatçı bir savaş başlamıştı.</p>

  <p class="normal">Bir gün Marx’ın en eski arkadaşlarından terzi Friedrich Lessner, Bakunin’in İtalya’dan Londra’ya geldiğini bildirdi. Karl, tüm devrimcilerin gözünde bir kahraman olan bu Sibirya firarisini ziyaret etmeye karar verdi. 1848’den bu yana, tam on altı yıldır Marx ve Bakunin görüşmemişlerdi. Mihail Aleksandroviç ellisini geçmişti ama yaşını göstermiyordu. Dolgun ve güçlü, atletik yapısı nedeniyle heybetli bir görüntüsü vardı. Ağarmış kıvırcık saçlarının koyu kızıl rengi daha yumuşak bir görünüme bürünmüştü. Fakat saçlarının önleri ve favorileri yine eskisi gibi açık kumral renkteydi. Artık pek bırakamadığı gözlükleri yüzünden rengi fark edilmeyen küçük gözleri coşkulu görünüyordu. Yanakları ve burnu yağdan parlıyordu. Kocaman, tombul elleri nemliydi. Konuşurken kendinden oldukça emin ve sertti, söyleştiği kişiyi dinlerken ise kayıtsızdı. Fakat bu genel özelliğine karşın Marx’ı saygıyla, sempatiyle karşıladı. Karl Marx, Bakunin’den dört yaş genç olmasına karşın daha çökmüş görünüyordu.</p>

  <p class="normal">Sık sık tehlikeli biçimde tekrarlayan ve bir türlü iyileşmeyen şirpençe hastalığı Marx’ı yıpratmıştı. Doktorların kesinlikle yasaklamalarına, akrabaları ve Engels’in ikna çabalarına karşın Marx geceleri ‘Kapital’ üzerinde eski temposunda çalışmaya devam ediyordu. Uluslararası İşçiler Birliği’ndeki işler onun giderek daha fazla enerji harcamasını gerektiriyordu.</p>

  <p class="normal">Marx’ın kocaman kafasındaki gür saçlar kar beyazıydı, fakat esmer yüzünü kaplayan kaba sakalı ve bıyıkları hâlâ kuzguni rengini koruyordu. Olağanüstü parlak ve derin siyah gözleri, keskin zekasının, çelikleşmiş kararlılığının ve ince ironisinin eşsiz ifadesiyle baktığı zaman herkesi kendisine bağlıyordu. Bu gözler adeta onun dehasını, ruhsal dünyasının karmaşıklığını ortaya koyuyordu. Kaşlarında da sık sık görülen hastalık gözlerini etkilememiş, gözleri gençliğinin canlılığını korumuş, Marx’ın iç dünyasının ve gücünün dalgalanmalarını dışa vurmuştu.</p>

  <p class="normal">Ancak aşırı çalışmadan dolayı Marx görme bozukluğu çekiyordu. Topluluk içinde bulunduğunda ise redingotunda asılı duran bir siyah zincire taktığı kelebek gözlüğünü kullanırdı.</p>

  <p class="normal">Bakunin’in gösterişli kıyafeti yanında Marx’ın yumuşak bir kumaştan yapılmış, tümüyle ilikli siyah redingotu derli toplu ve şık oluşuyla dikkat çekiyordu. İnce, uzun parmakları, küçücük elleri canlı ve güzel görünüyordu.</p>

  <p class="normal">“Sizi yeniden gördüğüme çok sevindim,” dedi Marx, Bakunin’in geniş yüzüne dostça bakarak. “Bu ne Prusya, ne Avusturya ne de Rus monarşisine nasip olan bir mucize.”</p>

  <p class="normal">“Beni idam sehpasında sallandırmaları için ne gerekiyorsa yaptım ama,” diye Marx’ın sözlerine yanıt verdi Bakunin ellerini iki yana açarak, “ama anlaşılan, kısmet. Özgürlüğü ve sizi hiçbir zaman görmeyeceğimi düşündüğüm anlar oldu.”</p>

  <p class="normal">Bakunin yapmacık bir alçakgönüllülükle Golgota Tepesi’ne<sup class="calibre6"><a href="../Text/ates4_split_013.html#footnote-654-2" id="footnote-654-2-backlink">[2]</a></sup> tırmanış olarak isimlendirdiği Şliselburg kalesi, Sibirya ve diyar diyar gezdiği memleketlerden bahsetti.</p>

  <p class="normal">Bakunin, Rusya’dan başarılı bir kaçıştan sonra Herzen’e sığınmıştı ve Herzen’den Marx’ın İngiliz gazetelerinden birine yazdığı bir yazıda kendisi hakkında ‘ajan’ suçlamasında bulunduğunu duymuştu. Gerçekten de F. Marx imzalı, bu iddiayı içeren bir makale çıkmıştı. Makalenin yazarı Karl Marx değil, Marx’ın tanımadığı ama kendisiyle aynı soyadı taşıyan Francis Marx adlı biriydi. Bunun bir yanlış anlaşılma olduğu ortaya çıkmıştı; ancak anlaşılan, Herzen’i kırmamak için Bakunin, Marx’la görüşmemişti. Bir süre sonra Bakunin’in karısı Antoniya Ksaveryevna İrkutsk’tan gelmiş ve Bakunin’ler devrim mücadelesinin dinmediği İtalya’ya yerleşmeye karar vermişlerdi. Kendilerini güneyin güneşi cezbetmişti ve yaşam koşulları İngiltere’ye göre daha rahattı. Floransa’ya gitmeden bir süre önce Bakunin ‘Komünist Manifesto’yu Rusçaya çevirdi. Ancak çevirirken, böylesine önemli bir metnin içeriğini tahrif etmişti. Bakunin metne öyle kurnazca bir önsöz yazmıştı ki eseri Marx ve Engels’in yazdığından kuşku duymamak elde değildi. Okuyanlar Manifesto’nun Bakunin tarafından yazıldığını düşünebilirlerdi. Enternasyonal’in ortaya çıkışıyla aynı zamana denk gelen, Bakunin’in Londra’ya ikinci gelişinde Marx, Bakunin’le ilişkileri yeniden başlatmaya karar vermişti. Bakunin’in Çar zindanlarında tüm işkencelere namusluca katlandığına inanmış, onun cesur bir Rus devrimcisi olduğundan kuşku duymamıştı.</p>

  <p class="normal">Mihail Aleksandroviç geçmişi anlatırken Rus Çarı karşısındaki itiraflarından tek kelime olsun söz etmemişti. Marx’la bu buluşmaya kadar olan sürede kilo almıştı. Hatta Marx’a öyle geliyordu ki, baş eğmeden karşı koyduğu acı deneyimler Bakunin’in ruhunu daha da sağlamlaştırmıştı.</p>

  <p class="normal">“Polonya ayaklanmasından sonra şimdi yalnızca dünya sosyalist hareketi içinde olacağım,” dedi kararlı bir ifadeyle Bakunin Marx’a.</p>

  <p class="normal">Marx, Bakunin’in bu sözlerinden duyduğu memnuniyeti gizlemedi ve sıcak bir ifadeyle: “İyi, çok iyi. Birlikte mücadele etmenin zamanı çoktan geldi,” dedi.</p>

  <p class="normal">Bakunin geniş omuzlarını dikleştirerek koltuğa gömüldü ve sakalını sıvazlayarak gür sesiyle kahraman Polonyalı gerillaları anlatmaya başladı. Ona göre, Polonya’daki devrim hareketi Rus Hükümetinin işine geliyordu. Rusya’da sükuneti sağlamak için bu gerekli hale gelmişti, fakat Çar, Polonyalılar’ın bu kararlı direnciyle karşılaşacağını beklemediğinden savaş on sekiz ay sürmüştü.</p>

  <p class="normal">“Çar Hükümeti Polonya ayaklanmasını provoke etti. Polonya iki nedenle başarısızlığa uğradı: Bonaparte’ın hilekârlığı ve Polonya aristokrasisinin baştan beri köylü sosyalizminin ilanında açık ve kuşku götürmez bir şekilde ağır davranmasından,” diye iddia ediyordu Bakunin.</p>

  <p class="normal">Diğer yandan Karl, Bakunin’e Uluslararası İşçiler Birliği’nin nasıl ve ne amaçla kurulduğunu anlatıyordu.</p>

  <p class="normal">“Bu hareketin doğuşunu selamlıyorum ve şu andan itibaren sizinle el ele vererek çalışmak istiyorum,” diye birkaç kez yineledi Bakunin.</p>

  <p class="normal">Uzun ve oldukça açık sözlü bu söyleşiden sonra, Marx ertesi gün İtalya’ya geri dönmek zorunda olan Bakunin’le vedalaştı.</p>

  <p class="normal">Eve dönünce Marx, Engels’e diğer haberlerin yanı sıra Bakunin’le yeniden başlatılan ilişkiler hakkındaki izlenimlerini ayrıntılı olarak anlattığı uzun bir mektup yazdı.</p>

  <p class="normal">“Bakunin, sana selamını iletmemi rica etti. Seni ve Lupus’u sık sık sordu,” diye yazıyordu Marx arkadaşına. “Lupus’un öldüğünü söylediğimde, Bakunin, hareketin yeri doldurulmaz bir insan yitirdiğini söyledi.”</p>

  <p class="normal">Bu görüşmeden bir süre sonra Enternasyonal’in ‘Kuruluş Manifestosu’ ve ‘Geçici Tüzüğü’ ayrı bir broşür halinde yayınlandı ve Marx hemen broşürün birkaç nüshasını İtalya’daki Bakunin’e gönderdi. Bu broşürlerden birini de Guiseppe Garibaldi’ye vermesini rica etti.</p>

  <p class="normal">Kış sona ermişti, Londra’nın sisi ise bitmek bilmiyordu. Marx hastalanmıştı. Yıllardır süren sinirsel gerginlik sonucu vücudunu çıban kaplamıştı. Şiddetli ağrıya, sargılar içinde ve sıtmalı olmasına, oturmasının, hareket etmesinin olanaksızlığına rağmen cesaretini yitirmiyordu ve yakınlarının geçici de olsa onu çalışmalarını ertelemeye zorlamasına üzülüyordu. Ancak kendini biraz iyi hissettiğinde hemen ‘Kapital’ üzerinde çalışmaya koyuluyordu. Bir ara sağ elinde kocaman bir çıban çıkmış; eli şişmiş ve kızarmıştı. Bundan endişelenen Jenny eline sargı yaptı. Marx ‘Kapital’i yazamadığı için kaybettiği zamanı değerlendirip kitap okumak istiyordu. Ancak ateşi gitgide yükseliyor, omuzu dayanılmaz derecede sızlıyordu. Bilimsel yapıtları ertelemek zorunda kaldı ve Walter Scott’un tarihi romanları onun için mükemmel bir oyalanma kaynağı oldular.</p>

  <p class="normal">Bir sabah Karl kendisini biraz iyi hissetti. Kışın bu son ayında yüzünü pek göstermeyen güneş, çalışma odasının penceresine vurur vurmaz çalışmaya başladı. Öğleyin Lenchen beraberinde, yirmi üç yaşında, uzun boylu, yapılı; oldukça esmer, donuk yüzlü, çok güzel siyah saçları olan bir gençle geldi. İri, patlak siyah gözleri, kocaman bir burnu ve güç timsali bir ağız yapısı, sağlam, zaptedilmez karakteri, keskin ve etkileyici bir zekası vardı. Marx birdenbire bu delikanlının kendisinde uyandırdığı sempatiye elinde olmayarak şaşırdı. Karl gençleri severdi, fakat yaşamda edindiği deneyimler nedeniyle tanımadığı kişilere karşı dikkatli davranırdı.</p>

  <p class="normal">“Adım Paul Lafargue,” diye söze başladı konuk, ince, tiz bir sesle ve Marx’a Enternasyonal’in Fransa şubesinin üyesi olan oymacı Tolain’in bir mektubunu uzattı. “Ona, size uğrayıp görevimi yerine getireceğime söz verdim, Doktor Marx,” diye soğuk bir tonla sözlerini tamamladı ve ayrılmak istedi.</p>

  <p class="normal">Lafargue, Proudhon taraftarıydı ve sırf Tolain’in ricasını yerine getirmek için Marx’ı ziyaret etmişti. Ancak bu ziyaret, onun yaşamında köklü bir değişiklik anlamına gelecekti.</p>

  <p class="normal">Hakkında güvenilir biri olmadığı yolunda söylentiler dolaşan, hatta bu nedenle Uluslararası İşçiler Birliği Genel Konseyi’nin Fransa şubesi muhabir sekreterlik görevinden kısa bir süre uzaklaştırılan Tolain’in tavsiyesi, Marx’ın gözünde Lafargue için iyi bir referans olamazdı. Fakat bu delikanlının büyüleyici görünümü, tüm kuşkuları dağıtacak kadar etkili oldu. Marx delikanlıya ilgi gösterdi. Ona birkaç soru sordu. Paul Lafargue, Enternasyonal örgütünün Fransa’da ulaştığı başarıları anlattı.</p>

  <p class="normal">Uluslararası İşçiler Birliği’nin üyeleri akşamları başkentin merkezinde, Rue des Gravilliers’de topu topu on iki metre karelik loş bir odada toplanıyorlardı.</p>

  <p class="normal">“Açık konuşmak gerekirse ofisimiz çok kötü, daha da üzücü olanı, berbat bir avlunun en kuytu yerinde. Paris’te, Eugène Sue’nun tasvirleriyle ölümsüzleşen bu tür izbe yerler hâlâ var. Fakat pencerelerimizi sıkı sıkıya kapatıyoruz ve sigara dumanı hemen tüm yoksulluk kokusunu bastırıyor. Tolain bize oldukça eski bir soba getirdi ve bu soba yakıldığında ortalık dumana boğuluyor. Uyduruk kulüp lokalimizin mobilyası oldukça basit. Hakkâk<sup class="calibre6"><a href="../Text/ates4_split_014.html#footnote-654-3" id="footnote-654-3-backlink">[3]</a></sup> Fribourg’un üzerinde çalıştığı bir ahşap masa var, gündüz onun atölyesi olan bu oda akşam bizim büromuz. İhtiyaca göre kürsü görevi görüyor. Çardaktaki eski eşyalar arasından çıkan kırık dökük iki tabure ve oldukça tuhaf birkaç sandalye; işte hepsi bundan ibaret. Ama önemli olan bunlar değil, etrafımızda ne var fark etmiyoruz bile. Çok önemli toplumsal sorunları tartışıyoruz ve hatta bazen pazar meydanı canlanıp da biz kahvaltı etmek için Meudon’lu sütçü kadınların yanına gidinceye kadar tartışmaya öyle dalıyoruz ki oraya vardığımızı bile fark etmiyoruz. Ara sıra Blanqui’ciler de uğruyor. Onları şimdilik şubemize kabul etmiyoruz. Onlar geldiğinde gerçek bir söz düellosu başlıyor. Bir türlü yaşlanmayan büyük kavgacı Blanqui’nin taraftarları çok usta tartışmacılar, ama inanın ki biz Proudhon’cular da onlardan geri kalmıyoruz. Bizim atışmalarımız, parlamento kavgalarına bedeldir. Birliğe giren Fransız emekçileri arasında harika gençler var. Örneğin, ciltçi Varlin. Görünüş itibariyle kısa boylu, mütevazı ve çok enerjik biri. Onu bir kez gören bir daha unutamaz. Her sözü, her hareketi ve düşüncesi akıl, bilgi, yetenek dolu. Onun inançlı bakışlarını görseydiniz ve konuşmasını bir dinleseydiniz! Ama iyi şarkı söyleyemiyor. Aramızda bu konuda kendisini geliştirmiş, oldukça yetenekli emekçiler de var.”</p>

  <p class="normal">Marx delikanlıyı büyük bir dikkatle dinliyordu. Yemek zamanı gelmişti. Ama Lafargue’ın gitmeye niyeti yoktu. Jenny onu da yemek odasına davet etti.</p>

  <p class="normal">Genç adam, kendisini yapmacıksız, güleryüzlü bir sadelikle karşılayan Marx’ın kızlarına hayran kalmıştı. Marxlar’ın bir yıldır oturdukları Modena Villas, Maitland-Park no: 1, Haverstock Hill, adresindeki evlerinde dava arkadaşları olmaksızın öğlen yemeğine oturulması çok enderdi. Tüm dava arkadaşları Jenny ve Karl’a özgü konukseverliği yakından bilirlerdi.</p>

  <p class="normal">Yemekte, Paul Lafargue kendisinden söz ederken, Küba adasındaki Santiago kentinde doğduğunu söyledi. Babasının orada küçük bir çiftliği vardı.</p>

  <p class="normal">“Babaannem zenciydi,” dedi birden. Kocaman siyah gözleriyle masanın etrafındakileri dikkatle süzerek.</p>

  <p class="normal">“Demek melez... Bu farklı ten renginin, kafatasının kendine özgü biçiminin, beyaz, leke bulunmayan tırnakların, hızlı düşünme yeteneği ve hayret verici bu canlılığın asıl kaynağı işte bu,” diye düşündü keskin bir gözlemci olan Marx. Lafargue, her geçen saat Marx’ın daha da hoşuna gidiyordu.</p>

  <p class="normal">“Melez misiniz, anayurdunuz Küba mı? Bu gerçekten harika!” diye bir çığlık attı Laura. Marx’ın kızlarının en güzeli, en zarifi olan Laura, Lafargue’ın daha çok hoşuna gitmişti.</p>

  <p class="normal">“Yazık ki, babam bizi Fransa’ya getirdiğinde ben topu topu dokuz yaşındaydım, o günden beri akrabalarım, Avrupa kentlerinin en az egzotik olanında, Bordeaux’da yaşıyorlar,” diye sözlerine devam etti Paul Lafargue, biraz da hayıflanarak.</p>

  <p class="normal">Yemek sona erip kızlar baş başa kaldığında Jennychen merakla Laura’ya bakarak,“Yakışıklı ve güçlü bir delikanlı. Tipik bir Otello. Ateş saçan bir yanardağ sanki,” dedi.</p>

  <p class="normal">Laura’ysa “Ben soğuk Angklosaksonlar’ı tercih ederim. Ya sen, onun Dezdemona’sı olmak ister miydin?” diye konuştu.</p>

  <p class="normal">Bu sırada Lafargue, Marx’ın sessiz çalışma odasında kendisinden söz ediyordu. Orta öğrenimini bitirdikten sonra Tıp Akademisi’ne girmiş ve birkaç yıl sonra doktor olacakmış. Marx’ın kızları, özellikle de Jennychen gibi, bir tıp öğrencisi olarak sadece dünyayı yeniden kurmakla değil, edebiyat, müzik ve jimnastikle de ilgileniyormuş.</p>

  <p class="normal">Marx purosunu yaktı ve konuğuna da ikram etti. Lafargue çevresini merakla izliyor, Marx’ın, kendisinde artan bir hayranlık uyandıran her sözünü büyük bir ilgiyle dinliyordu. Delikanlı, Modena Villas’daki ortama kaptırmıştı kendini.</p>

  <p class="normal">“Bilim hiç de bencilce bir tatmin aracı değildir,” dedi Karl. “Kendisini bilime adama şansını elde edenler, bilgilerini insanlığın hizmetine sunanların başında gelmelidirler,” dedi ve kendisinden söz ederken birkaç kez, “ben insanlar için çalışıyorum,” diye yineledi.</p>

  <p class="normal">Bununla birlikte Marx, bilim adamlarının toplumsal yaşama aktif olarak katılmaktan hiçbir zaman vazgeçmemesi gerektiğini savunuyordu. Bilim adamı, çalışma odasına ya da laboratuvara kapanmamalıydı.</p>

  <p class="normal">Bir kahkaha atarak sözlerine açıklık getirdi: “Peynirin ardına gizlenen bir fare değilseniz eğer, yaşama doğrudan müdahale etmeden, çağdaşlarınızın toplumsal ve politik mücadelesine aktif olarak katılmadan yaşayamazsınız. Bu da insanlık için çalışmak demektir.”</p>

  <p class="normal">Paul Lafargue daha ilk buluşmalarından itibaren Marx’tan olumlu olarak etkilendiğini hissetmişti. Şaşkınlık ve mutluluğu aynı anda yaşıyordu. “Ne yüce, ender bulunur bir insan. Hem bilim adamı, eşsiz bir propagandacı hem de sosyalist düşüncenin ustası,” diye düşünüyordu, sönmüş olan purosuyla odasında tur atan Marx’a bakarak. Marx, bir sürü kibrit harcayarak sabırsızlıkla yaktı purosunu. Sohbet sırasında sık sık masanın önünde duruyor ve yabancı gözler için oldukça dağınık gibi görünen kağıtlar arasında gerekli olanı arıyor; bulduğundaysa daha iyi görebilmek için kelebek gözlüğüne başvuruyordu.</p>

  <p class="normal">Eğildiği masadaki gazete yığını içinden aradığı bir sayıyı buldu.</p>

  <p class="normal">“Geçtiğimiz günlerde ‘Times’, Abraham Lincoln’ün Uluslararası İşçiler Birliği’ne gönderdiği mektubu yayınladı. Bu, Enternasyonal’in Genel Konseyi olarak bizim geçen yılın Kasım ayında başkanlık görevine yeniden seçilmesi nedeniyle gönderdiğimiz kutlama mesajına bir yanıt. Anımsarsınız ki Lincoln oldukça yüksek oranda oy aldı.”</p>

  <p class="normal">“Bu mesajı sizin yazdığınızı duydum, ama okumadım.”</p>

  <p class="normal">“İşte,” dedi Marx, el yazması metin yığını içinden küçük bir kağıt çıkardı ve “biz zencilerin kurtuluşundan yanayız. Sizin açınızdan sanırım bu çok daha anlamlı.”</p>

  <p class="normal">“Elbette. Ne de olsa damarlarımda zenci kanı akıyor.”</p>

  <p class="normal">Lafargue acele etmeksizin Başkana yazılan mektubu, kendisini en çok etkileyen cümlelerde durarak okudu. Bu satırlar çok şeyi açıklıyordu:</p>

  <p class="normal">“Ekselansları!</p>

  <p class="normal">“... Köle sahiplerinin iktidarına direniş, kazandığınız ilk seçimin ılımlı şiarı idiyse, ‘Köleliğe Ölüm!’ de yeniden seçilişinizin başarılı mücadele çağrısıdır.</p>

  <p class="normal">“18. yüzyıl Avrupa devrimine ilk itkiyi veren büyük demokratik Cumhuriyet düşüncesinin doğduğu ve yaklaşık yüzyıl önce insan haklarına ilişkin ilk bildirgeye<sup class="calibre6"><a href="../Text/ates4_split_015.html#footnote-654-4" id="footnote-654-4-backlink">[4]</a></sup> de kaynaklık eden bu topraklarda; 300 bin köle sahibinin oligarşisine karşı yapılan silahlı ayaklanmada, ‘kölelik’ sözcüğü dünya tarihinde ilk kez cesaretle sancağa yazıldı.</p>

  <p class="normal">“Buna karşılık yine aynı topraklarda karşıdevrim sistemli bir itinayla ‘eski anayasanın oluşturulduğu dönemlerde egemen olan düşünceleri’ ortadan kaldırmakla övündü ve ‘köleliği, sağaltan bir düzen; hatta, o büyük emek-sermaye ilişkileri sorununun tek çözümü’ olarak gösterdi ve arsızlıkla, insanlar üzerindeki mülkiyet hakkını ‘yeni binanın temel taşı’<sup class="calibre6"><a href="../Text/ates4_split_016.html#footnote-654-5" id="footnote-654-5-backlink">[5]</a></sup> olarak ilan etti.</p>

  <p class="normal">“Üst sınıflar, konfedereler soyluluğuna<sup class="calibre6"><a href="../Text/ates4_split_017.html#footnote-654-6" id="footnote-654-6-backlink">[6]</a></sup> fanatik bağlılıklarının ödülü olarak henüz uyarılmadan, köle sahiplerinin ayaklanmasının; sermayenin emeğe karşı genel bir haçlı seferinin savaş çanlarını çalacağını ve emekçilerin geleceğe olan umutlarının yanı sıra okyanusun öte tarafındaki bu devasa mücadelede geçmişte elde edilmiş kazanımların da tehlikeye düşeceğini Avrupalı işçiler hemen kavradılar.</p>

  <p class="normal">“... Amerikan bağımsızlık savaşının burjuvazinin egemenlik dönemini başlattığı gibi, Amerika’nın köleliğe karşı savaşının da işçi sınıfının egemenlik çağını başlatacağına Avrupalı işçilerin inancı tamdır. Onlar, gelmekte olan çağın müjdesini, ezilen ırkın kurtuluşu ve toplumsal düzenin dönüştürülmesi için verilen eşsiz mücadelede anavatanına önderlik etme görevi üstlenen güçlü bir zekaya sahip, işçi sınıfının çelik iradeli oğlu Abraham Lincoln’de görmektedirler.”</p>

  <p class="normal">Marx, Lafargue’ın bitmeyen sorularını seve seve yanıtlıyor ve işçi sınıfının çektiği acılara derinden üzülmüş olmasına rağmen komünist bakış açısına, duygusallıkla değil, tarihi ve politik ekonomiyi inceleyerek vardığını açıklıyordu.</p>

  <p class="normal">“Eminim ki kapitalist çıkarlara teslim olmamış ve sınıfsal önyargılarla köreltilmemiş tarafsız her beyin, mutlaka aynı yargılara varır ve komünist olur. Kuşkusuz, bu sizin için de geçerli,” dedi Marx, söyleşinin sonlarına doğru.</p>

  <p class="normal">Lafargue, Londra’ya bu ilk gelişinde Marx’la bir daha görüşme fırsatı bulamadı. Kısa süre sonra Fransa’ya döndü ve kendine has olağanüstü enerjisiyle politik mücadelenin denizine atılarak Louis Bonaparte rejimiyle mücadeleye başladı. Görüşleri büyük ölçüde değişmişti. Ve daha önce istemeye istemeye gittiği Londra’ya, orada Marx’ı görmek söz konusu olduğundan, gitmek için sabırsızlanıyordu şimdi. Bu da başka bir vesileyle gerçekleşti; Bonapartistler tarafından takibe uğrayan Paul Lafargue İngiltere’ye iltica etmek zorunda kaldı ve Enternasyonal’in Genel Konsey’ine dahil oldu.</p>

  <p class="normal">Marx’ın Lafargue ile sohbetinden iki ay sonra trajik bir haber tüm dünyaya yayıldı. Başkan Abraham Lincoln kiralık bir katil tarafından öldürülmüştü. Marx, Engels ve tüm dava arkadaşları bu korkunç cinayetle sarsıldılar.</p>

  <p class="normal">1865 ilkbaharında Amerikan Ordusu subayı Sigizmund Krasotski, Askeri Bölge Komutanı Albay Joseph Weydemeyer’in emriyle St. Louis’den Washington’a gelmişti. Albay, Karl Marx’ın yakın arkadaşı, Komünistler Birliği’nin üyesi ve Almanya’daki 1848 Devrimi günlerinin direngen savaşçısıydı. Sürgün olup Amerika’ya yerleştikten bu yana Marx ile Weydemeyer arasında yazışma hiç kesilmemişti. Otuzlu yıllardaki Polonya ayaklanmasına katılmış olan Krasotski, tıpkı Weydemeyer gibi, Kuzey Ordusu saflarında Güney’in köle sahiplerine karşı savaşmıştı. Balta girmemiş ormanlardan, yeni kurulmuş kentlerin etrafından, patikalardan geçmek zorunda kalmıştı. Kolay bir yol değildi: Yalpalıyor, cephe hattının çevresini dolanıyordu. Krasotski, Abraham Lincoln hükümetinin önde gelen şahsiyetlerinden Savaş Bakanı Stanton’a önemli gizli belgeler taşımaktaydı.</p>

  <p class="normal">Savaş sona ermek üzereydi. Harika bir ilkbahar günüydü. Kuşlar ötüyordu, çıplak dallar kabaran tomurcuklarla bezenmişti. Doğanın bu sadeliği Krasotski’ye Lublin topraklarını anımsatıyordu. Düğün çiçekleriyle kaplı anayurt topraklarını görmeyeli otuz yıldan fazla olmuştu...</p>

  <p class="normal">Krasotski, alnındaki beyaz sargıyı kısa bir süre önce çıkarmıştı. Onu az kalsın yaşamından edecek süngü yarasının yerinde çirkin, mor bir iz kalmıştı. Subay üniforması yamalı, çizmelerinin altı delikti. Ama yolda kendisini karşılayan insanlarla paylaştığı mutlulukla kıyaslandığında bunlar o kadar önemsizdi ki.</p>

  <p class="normal">Dört bir yandan “Zafer! Zafer! Kölelik tüm kıtada kaldırıldı,” sesleri geliyordu.</p>

  <p class="normal">9 Nisan 1865’te, kanlı iç savaşın sona erdiği gün Krasotski Washington’a ulaştı. Kuzeyliler bayram ediyorlardı.</p>

  <p class="normal">Akşam geç saatlerde St. Louis’den gelen elçi, Bakan tarafından kabul edildi. Stanton masanın başında oturuyor, asık suratla raporları gözden geçiriyordu.</p>

  <p class="normal">“Oturun yüzbaşı,” dedi emredercesine.</p>

  <p class="normal">Krasotski, Stanton’un asık suratına bakıp “Bu denli önemli bir olaya rağmen suratı sonbahar gibi karanlık,” diye geçirdi içinden.</p>

  <p class="normal">“Evet, siz Amerikan ordusunun cesur bir subayı olmanın dışında 1830 Polonya ayaklanmasına katılmışsınız. Ülkemizde temelli olarak kalmayı düşünüyor musunuz?”</p>

  <p class="normal">“Sanmam Sayın Bakan. Benim ve eşimin yüreği uzak anavatanımıza ait.”</p>

  <p class="normal">“Siz ebedi devrimciler kuşağındansınız, yani göçebesiniz. Sizinle tanıştığıma memnun oldum. Savaş bitti sayılır ve burada hiyerarşinin yeri yok. Benimle akşam yemeği yemek istemez misiniz?”</p>

  <p class="normal">Stanton ayağa kalktı, ardından da Krasotski. Seyyar bir ofisi andıran ve pek de rahat olmayan yan odaya geçtiler. Sıradan bir masada akşam yemeği servisi yapılmıştı: Soğuk sığır eti, sebze, şarap ve kahve.</p>

  <p class="normal">“Sürekli görev başında olabilmek için sık sık burada geceledim. Karargâhta bir dakikalık gecikme, bazen savaşın sonucunu belirleyebilir. Uzağı göremeyen kimi insanlar yemeği tabaklara bölüştürdüklerinde savaşın bittiğini düşünüyorlar,” diye sürdürdü konuşmasını Stanton. “Yanılıyorlar. Savaş sürecek, ancak bugünden itibaren gizli, yani daha da tehlikeli bir savaş olacak.” Stanton öfkeyle dudaklarını sıktı ve konuşmasını sürdürdü. “Duyarlı politikacılar Güney eyaletlerine uygulanan kapitülasyonun kendilerine, düşmana acıma, hoşgörü hakkı verdiğini sanıyorlar. Eski bir direnişçi olarak bu konuda siz ne düşünüyorsunuz?”</p>

  <p class="normal">“Sorunuz beni hazırlıksız yakaladı, ama galipler yüce gönüllü olmalıdırlar. Üstelik terör iki ucu pis bir değnek,” diye kendinden emin bir yanıt verdi Krasotski.</p>

  <p class="normal">Stanton kaşlarını çatarak baktı ona ve yemeğine eğildi. Sessizlik birkaç dakika sürdü. Ardından, damalı peçetesiyle yağlı dudaklarını sildi ve:</p>

  <p class="normal">“Merhametli yöneticiler bir devlet için felakettir. Düşmanı zayıfken vurmalısınız. Barış, ulusunuza karşı ihanet demektir. Yitirdiğimiz kardeşlerimizin öcünü kim alacak? Bir Kuzeylinin kanının her damlasına karşılık yenik Güneylilerin kanlarını oluk oluk akıtmak gerek. Ama, önemli olan bu değil. Teslim olmaları bizim zararlarımızı telafi etmez. Bu zararları düşmanlar ödemek zorundadır. Varsın zengin çiftlik sahipleri zararlarımızı son sentine kadar ödesinler. Savaş, galip gelenin zenginleşmesi demektir; eğer Güneyliler kesenin ağzını açmazlarsa, ormanlarımızda o alçakları asacak yeterince ağaç var.”</p>

  <p class="normal">Krasotski yuvalarından fırlamış gözlerle Stanton’a baktı, şarap kadehini istem dışı itti. Devlet Başkanı’nın affın gerekliliğine ilişkin konuşmasını bugün gazetede okuduğunu anımsadı.</p>

  <p class="normal">“Kimse benden bu insanların, hatta içlerinde en kötülerinin dahi öldürülmesine katılmamı beklemesin. İşbirliği yapmak, hatta yeniden birlik olmak istiyorsak husumete son vermenin zamanı gelmiştir,” diyordu Lincoln.</p>

  <p class="normal">“Abraham Lincoln sizinle aynı görüşte değil. Savaş sırasında acımasız ve katıydı, fakat şimdi her şey değişti. Kardeş katliamı sona erdi. Gerekli olan barış ve birliktir,” dedi soğuk bir sesle Polonyalı.</p>

  <p class="normal">“Anlaşılan, gençliğinizde ormanlarda birlikte balta salladınız Başkanla. Düşünceleriniz o kadar benzer ki,” dedi Stanton gülerek.</p>

  <p class="normal">“Amerika’da köleliğin kökünü kazımışsa eğer, oduncuların en yücesidir o.”</p>

  <p class="normal">“Polonya ayaklanmasının neden yenilgiye uğradığını şimdi anlıyorum: Yufka yüreklilik, uzlaşma. Ben ise bambaşka bir insanım ve gördüğünüz gibi, ulusum için zafere ulaştım en sonunda.”</p>

  <p class="normal">“Ne kadar da tehlikeli bir kibir. Acaba Başkan böylesine belirgin ve güçlü bir düşmanı olduğundan haberdar mı?” diye düşündü Sigizmund.</p>

  <p class="normal">Bu sırada nöbetçi subayı, Savaş Bakanı’na bağlı Polis Şefi Lafayette Baker’ın geldiğini bildirdi. Kırmızı yanaklı, dolgun yapılı Korgeneral, çok düzenbaz biri olmasına karşın insan ilişkilerinde oldukça cana yakın görünüyordu. Yağlı gözkapaklarının altında küçülmüş gözleri, hedeflediği şeyleri inanılmaz bir hızla tarıyordu.</p>

  <p class="normal">“Bu Polonyalı, Büyük Amerika uğruna kanını akıttı,” dedi Stanton. “Sahi, geceyi nerede geçireceksiniz yüzbaşı?”</p>

  <p class="normal">Krasotski, bu fırtınalı zafer gününde otellerde yer bulamadığını itiraf etti.</p>

  <p class="normal">“Daha iyi ya. Bende kalırsınız,” diye söze karıştı Baker.</p>

  <p class="normal">“Şimdilik Generali kabul odasında bekleyin,” diye emretti Bakan.</p>

  <p class="normal">Krasotski, saygıyla eğilerek Bakan’ı selamlayıp dışarı çıktı. Stanton’la vedalaştıktan sonra içini bir sıkıntı kaplamıştı. Ne olduğunu kendisinin de anlayamadığı bu duyguyu bir türlü yenemiyordu.</p>

  <p class="normal">“Çelişkili, kindar düşüncelere kapılmış hırslı insanlar vardır. Bu düşüncelerini ilişkide oldukları insanlara aktarırlar. Stanton, bu türden çetin, despot mizaca sahip insanlardan biri,” diye düşünüyordu Sigizmund.</p>

  <p class="normal">Lafayette gevezeliğe varan konuşkanlığıyla Krasotski’yi şaşırtmıştı. Mesleğinden dolayı kapalı ve suskun olması gereken Generalin bu özellikleri yadırgatıcıydı. Savaşın başlangıcından itibaren cumhuriyetin en gizli kurumlarına başkanlık yapıyordu. Aklına gelen her konuda konuştuğu halde polis şefi kendi işlerine hiç değinmiyordu. Bu laf kalabalığında yasak konulardan kolayca kaçınıyordu. Konuşma sırasında yerli yersiz tekrarladığı, çok sevdiği bir atasözü vardı; ‘yaptıklarından korkma, korkuyorsan yapma!’</p>

  <p class="normal">Yıllar süren geceleri çalışma zorunluluğu, gizli polis şefinin uykuya direncini artırmıştı. Krasotski sabaha kadar onun gevezeliklerine katlandı. Kendisine şarap doldurup purosunu yakarak koltuğa yayılan Baker, sohbetiyle tesadüfi konuğunu eğlendiriyordu. Bu sayede konuk çok şeyler öğrenmişti.</p>

  <p class="normal">“Lincoln, inanmış bir kaderci,” diyordu Baker konuğuna. “Haklı. Yatağında öleceklerin, yolda yürürken korkacakları bir şey yoktur. Başkan iyi, dürüst, sade bir insan. Ancak düşmanı çok. Çevresindeki düşmanların sayısının Güneylilerden fazla olduğuna kalıbımı basarım. Eğer ona bir şey olursa, Güneylilerin vay haline. Mağluplar üzerinde en sert şekilde tahakküm kurmak ve öç almak isteyen çok sayıda etkili kişi var aramızda.”</p>

  <p class="normal">“Bunu duydum,” dedi Krasotski Stanton’u anımsayarak.</p>

  <p class="normal">“Lincoln çok cesur ve inatçı. Hiçbir şeyden korkusu yok ve herhangi bir önlem almayı ısrarla reddediyor. Korumalarının sayısı yok denecek kadar az. Bir süre önce bize ‘Birisi beni öldürmek isterse, o bunu zaten yapar düşüncesine alıştım; hatta ben zırh giysem ve korumalarla çevrili olsam da yararı olmaz’ demişti. Haklı. Bunu ben de biliyorum. Evdeki hırsızdan ve katilden korunmak, eğer onlar dost maskesi takmışlarsa ve yanınızdalarsa imkansızdır. Yahuda’dan kurtulmak mümkün mü hiç?”</p>

  <p class="normal">Baker, bu son sözleri öylesine anlamlı söylemişti ki, hiçbir zaman Krasotski’nin aklından çıkmadı.</p>

  <p class="normal">14 Nisan’da, ‘Washington Tiyatrosu’nda savaşın sona ermesi şerefine bir kutlama gösterisi düzenlenmişti. Çizgili, yıldızlı bayrakla süslenmiş sahnenin hemen önündeki birinci locada, gösterinin başlamasına az bir süre kala eşiyle birlikte Başkan belirdi. Seyirciler onları şiddetli bir tezahürat ve alkış yağmuruyla karşıladı. Abraham Lincoln seyircilerin karşısında saygıyla eğildi ve yerine oturdu. Çok alçakgönüllü olan Başkan kendisine gösterilen ilgiden ezilir gibiydi.</p>

  <p class="normal">Lincoln’ün gözlerinde yorgunluk ifadesi vardı ve ince uzun yüzü hastaymış gibi solgundu. Sempatik, genç eşi kendisine yabancı olan endişeyi güçlükle yenebiliyordu.</p>

  <p class="normal">“Bu locanın güvenliği için Stanton’dan Binbaşı Ekert’i görevlendirmesini rica ettiğini duymuştum. O, imrenilecek fiziksel gücüyle diğerlerinden farklı. Sempatik, daha da önemlisi dürüst ve sana bağlı bir insan. Savaş Bakanı onu neden uzaklaştırdı ki?” dedi karısı.</p>

  <p class="normal">“Bizi kapının arkasında duran bir sarhoş koruyor,” dedi karısına Lincoln, kayıtsızca gülerek. “Stanton’un garip bir tasarrufu bu. Ayrıca, eminim ki bizim korumamız çoktan büfeye içmeye gitmiştir. Böylesi daha iyi.”</p>

  <p class="normal">Orkestra böyle bir günde daha bir coşkuyla karşılanan cumhuriyet marşını çalmaya başlamıştı. Herkes ayağa kalktı. Perde hışırtıyla kalktı ve temsil başladı.</p>

  <p class="normal">Krasotski, parterde oturuyordu. Her zaman çok sempati duyduğu Lincoln’ü uzun süre izledi. Ancak sahnenin önündeki küçük locada nasıl bir trajedinin oynandığını fark etmedi. Saat on sıralarında bıyıklı genç bir adamın hiçbir engelle karşılaşmadan içeri girip kendinden emin bir şekilde tabancayı Başkan’ın ensesine doğrultup tetiği çekişini görmedi. Sahnedeki müzik kurşunun soğuk sesini bastırmıştı. Kanlar içinde kalan Lincoln koltuktan düştü. Başkanın eşinin çığlık atmasıyla katilin bariyerden atlarken loca boyunca gerilmiş atlas bayrağa dolanıp ansızın sahneye düşmesi bir olmuştu. Hızla ayağa kalkan katil donakalmış salona kısık sesiyle belli belirsiz bağırıp ne olduğunu anlamayan aktörleri iterek gözden kaybolmuştu. Krasotski her şeyi ancak ölümcül yaralı Başkan’ı götürürlerken kavramıştı.</p>

  <p class="normal">Panik ve yas havasının egemen olduğu kentte dolaşırken “Nasıl olur da katil, Başkan’ın locasına serbestçe girmekle kalmayıp hiçbir engelle karşılaşmadan ortadan kaybolur,” diye düşünüyordu.</p>

  <p class="normal">Başkan’ın suikaste uğramasından hemen sonra Edwin Stanton ülkenin fiili yöneticisi olmuştu. Abraham Lincoln’ün öldürüldüğü tiyatronun karşısındaki binada emirler veriyor, kararnameler dikte ediyordu. Başkan Yardımcısı Johnson’u, güya yaşamını tehlikeye atmaması için eve dönmeye ikna etmişti. Stanton’un emriyle, ülkenin güneyine giden iki anayol dışında Washington’un çevresindeki tüm yollar kuşatılmıştı. Terörist bu yollardan birini kullanmıştı. Teröristin adı hemen tesbit edilmişti: John Wilkes Booth. O, ne pahasına olursa olsun cinayet işleyip insanlığın dikkatini çekmeye çalışan bir manyak mı, zencilerin kölelikten kurtuluşunu içine sindiremeyen intikam duygusuyla dolu bir fanatik-yobaz mıydı? Ruhsal bakımdan dengesiz biri miydi, yoksa yüklü miktarda para ya da ceza almama vaadiyle kandırılmış kiralık bir katil mi? Eline silahı tutuşturan, cinayete teşvik eden, yönlendiren kimdi? Neden Lincoln’e sadık olan Yarbay Ekert o gece şehirden uzaklaştırılmıştı ve Başkan’a koruma olarak, katilin locaya girdiği sırada görev yerinde bulunmayan bir ayyaşı vermişlerdi? İşlenen cinayet kalın bir sır perdesiyle kuşatılmıştı.</p>

  <p class="normal">Krasotski hâlâ Lafayette Baker’ın konağında kaldığından, katilin yakalanmasıyla ilintili her şeyi biliyordu. Booth sağ olarak yakalanamamıştı.</p>

  <p class="normal">Köylüler tarafından kıstırılan Booth yakalanmak üzere iken öldürülmüştü, ama öldürenin kim olduğu belli değildi. Lincoln cinayetindeki gizin açığa çıkarılabilmesi için çok gerekli olan bir insanı bu şekilde ortadan kaldırmışlardı.</p>

  <p class="normal">Krasotski bu gergin günlerde Lafayette Baker’ı tanıyamıyordu. Neşesinden ve konuşkanlığından eser yoktu. Çok sevdiği atasözünü, ‘yaptıklarından korkma, korkuyorsan yapma’yı da söylemiyordu artık.</p>

  <p class="normal">“Stanton’un Başkan’ın naaşı başında onun artık ebediyete ulaştığını ilan ettiğini biliyor musunuz?” dedi Baker elindeki kocaman viski şişesiyle Krasotski’nin odasına girerken.</p>

  <p class="normal">“Lincoln’e karşı komploya kimler katıldı? Booth yalnızca bir piyon muydu?” diye sordu Krasotski, Baker’in ağzından ısrarla laf almaya çalışarak.</p>

  <p class="normal">Baker, uzun bir sessizlikten sonra birkaç kadeh devirip aniden konuşmaya başladı:</p>

  <p class="normal">“Yeni Roma’da yaşayan üç kişi vardı,” diye söze başladı kekeleyerek. “Yahuda, Brütüs ve muhbir. Yahuda, dava için can verenin naaşı başına geldi ve ölü bedeni öptü. ‘O şimdi sonsuzluğa ait, ulus ise şimdiden bana ait olmalı,’ dedi hain Yahuda. İşte her şey böyle oldu.”</p>

  <p class="normal">Baker konuşurken kendinden geçmiş gibiydi; kollarını sallıyor, hareketsizce boşluğa bakıyordu. Krasotski öfkeden şakaklarının zonkladığını hissediyordu. Hızla odadan çıktı, fakat Baker arkasından yetişti.</p>

  <p class="normal">“Dinleyin,” dedi Baker. “Sizinle günah çıkarır gibi konuştum. Sizde farklı bir şey var. Nasıl söylemeli? Siz gerçek adalet, kişisel feragat gibi hayali, gülünç idealler uğruna kendini ateşe atmaya hazır kutsal kişilere benziyorsunuz. Fakat şimdi işitecekleriniz yalnızca benim değil sizin de yaşamınıza malolabilir. Biz her şeyin kaba kuvvet ve kan üzerine kurulu olduğu bir ülkede yaşıyoruz. Kimsenin sözlerine inanmayın. Washington Tiyatrosu’nda sergilenen o hiç de fena olmayan oyunu siz kendiniz gördünüz. Stanton bana, neden sizin Washington’da bu kadar boş zaman geçirdiğinizi soruyor. Bu, bir uyarıdır. Bir yaşam kuralı vardır: Fazla bilmemek. Anladınız mı? Ve unutmayın, yüz eşekten bir at çıkmaz, tıpkı yüz kuşkudan bir kanıt çıkmayacağı gibi. Derhal buralardan uzaklaşın ve bende sempati uyandırdığınız için tanrıya şükredin. Siz profesyonel bir devrimcisiniz, bense profesyonel bir ajan. Hem de sözcüğün tam anlamıyla. Bunu anlayın.”</p>

  <p class="normal">Krasotski ertesi sabah gitmeye hazırlanıyordu, ama aniden hastalandı ve yatağa düştü. O günlerde Washington’da mahkemeler, Booth’un suç ortağı olan zanlıların davalarını benzersiz bir acelecilikle yürütüyorlardı. Çok seri ve acımasızca haklarından gelindi. Abraham Lincoln’ün öldürülmesiyle ilgili soruşturma ve davalara Edwin Stanton kimseyi sokmadı. Krasotski iyileştiğinde Baker yanına geldi. Zayıflamış ve bunalımlı görünüyordu.</p>

  <p class="normal">“Savaş Bakanı sizi çağırıyor. Koku alma yetisi güçlüdür. Dikkatli olun. Ben ise mimlendim. Beni sürekli izliyorlar. Bunlar deneyimli, profesyonel katiller. Benim onları daha fazla oyalayacak gücüm yok. Acı dolu bir finali itaatle kabul etme yükümlülüğünü içeren işler de vardır.”</p>

  <p class="normal">Baker gülmeye çalışıyordu, ama sonunda kurt ulumasını andıran bir ses çıkmıştı ortaya.</p>

  <p class="normal">Krasotski Savaş Bakanlığına geldiğinde Stanton kendisine St. Louis adresli bir paket verdi ve anlamlı anlamlı:</p>

  <p class="normal">“Sizinle karşılaşmamızdan sonra Amerika en iyi evlatlarından birini kaybetti. Anımsar mısınız, ben size politikada uysallık ve yumuşaklığın nelere yol açabileceğinden söz etmiştim. Başkan Lincoln’ün ölümünde gizemli bir yan yok. Güney eyaletleri, daha doğrusu büyük pamuk tarlalarının sahipleri ondan azılı düşmanları gibi nefret ederlerdi, çünkü o zencilere özgürlük vermişti. Köleliğin kaldırılışını bizzat Lincoln ilan etmişti. Başkaldıran Güney, tarafımızdan yalıtılmış ve bastırılmıştı. Fakat orada Başkan’ın öldürülmesini hedefleyen bir örgüt kuruldu. Booth da bu insanlarca gönderildi. Güneylileri acımasızca imha etmek gerektiğini daima söyledim, ama bu konuda destek görmedim. Üstelik Lincoln, kendisine yönelen açık tehlikeden haberdar olmasına rağmen özel bir koruma istemiyordu. Cinayete davetiye çıkaracak kadar saf ve kaygısızdı,” dedi.</p>

  <p class="normal">“Bağışlayın Sayın Bakan,” diye başladı Krasotski. Kendi kendine verdiği susma sözünü tutamamıştı. “Başkan’ın çevresindeki dava arkadaşları ne yapıyorlardı peki? Onlar, Başkan’ın güvenliğini sağlamak, cinayetin önüne geçmekle yükümlüydüler yanılmıyorsam. Abraham Lincoln’ün yaşamı yalnızca kendisine ait değildi, tüm vatanı ilgilendiriyordu. Onun gibi insanlar bir ulusun onurudur.”</p>

  <p class="normal">Stanton’un suratını ekşitmesi üzerine Krasotski sustu.</p>

  <p class="normal">“Dinleyin Yüzbaşı,” dedi Stanton boğuk bir sesle. “Siz güneydeki çiftlik sahiplerinin ne denli sinsi olduklarını bilemezsiniz. Buranın yabancısısınız. Halkımızın savaşına katıldığınız için size minnettarız. Ama Polonyalılar doğaları gereği isyancıdırlar. Size kötülük yapmak istemiyorum. Bana göre, Amerika’nın iklimi şu andan itibaren size zararlı.” Stanton önündeki takvimden otuz yaprak çevirdikten sonra, Krasotski’nin Avrupa’ya giden gemiye bineceği tarihi söyledi. Başkaca hiçbir şey söylemeden odadan çıktı.</p>

  <p class="ortayazi">***</p>

  <p class="normal">Sigizmund Krasotski, üç hafta sonra, onun bu ani ayrılışına bir anlam veremeyen Weydemeyerler ile vedalaşarak ailesiyle birlikte Amerika kıyılarını terk etti. İlk durakları, Adriyatik kıyılarında bir kentti.</p>

  <p class="normal">Venedik. Laterna da dahil tüm müzik aletleri eşliğinde dünyaya yayılmış, güzel ancak tekrarlana tekrarlana bıkkınlık yaratmış, kulak tırmalayıcı hale gelmiş bir şarkıya benzeyen Venedik. Yığınla çirkin örnekte kullanılmış bir sözcük, kayıktan evler, zarif gondolcular, renkli karnavallar, ardı arkası kesilmeyen şarkılar ve sonsuzmuşçasına parlayan mehtaplı Venedik.</p>

  <p class="normal">Adriyatik suları krallığının artık yok olan haşmetini aşmamız güç.</p>

  <p class="normal">19. yüzyılın ikinci yarısına ait insanların, çizgilerini Hintliler, Mağripliler ve Bizanslılardan aşırdıkları ahşap bezemeyle ustalıkla süslenmiş, su üzerinde, kazıklara oturtulmuş evleriyle üç yüz doksan köprünün cadde görevi gördüğü, sular arasında ve kazıklarla direkler üzerinde duran kent, sanki bu harikalar ülkesini görmüş ve üne kavuşturmuş uzak atalarına duydukları derin hayranlığı yansıtıyordu.</p>

  <p class="normal">Gökyüzü, doğası ve dini Venedik’e göre çok farklı olan İngiltere’den gelen tüccar konukların donukluğu, Büyük Novgorod’un sert, gözü pek, özgür yurttaşlarının taşkınlığı, isyancı korsanların düşleri bu körfez başkentine olan yaklaşımları birkaç yüzyıllığına belirlemişti.</p>

  <p class="normal">Beyaz Venedik. Ölüler kenti. Kanal boyunca uzanan ve yüzyıllarca aşınmış olan Palazzo, gotik biçimli karamsar görünümlü Doge Sarayı geçmişin korunduğu morglardı sanki.</p>

  <p class="normal">Boş salonlarda insanların ayak sesleri bir tabutun kapağına vurulan çekiç seslerini andırıyor. Üç Yüzler, Yüzler ve Onlar Meclisi’nin salonlarındaki çok renkli freskler, Venedik saltanatının birkaç yüzyıllık olaylarını yeni yüzyıla inatla empoze ediyordu.</p>

  <p class="normal">Doge Sarayı’nda birbirine benzeyen yüz yirmi beyaz saçlı, sakallı patrik; donuk, boş gözlerle tavanlardan aşağıya bakıyordu. Doge Dandolo gibi, bir kısmı kanlı Haçlı Seferleri döneminde Orta Asya’daki korkunç soygunlarla, Doge Vitele gibi diğerleri de Cenevizlilerin deniz savaşlarıyla ünlenmişlerdi.</p>

  <p class="normal">Cumhuriyet’in gerçek sahibi ‘Onlar Meclisi’, beyhude bir çabayla, Mısır’dan getirilen Aziz Marco’un kalıntılarından medet umarak uzlaşmaz Protestanları, hesapçı Ortodoksları, fanatik Müslümanları ve Venedik kıyılarına demir atmış Budistleri yüzyıllarca Katolik kilisesine dahil etmek için uğraşmıştı.</p>

  <p class="normal">Doge Sarayı içindeki hapishane, aristokrat cumhuriyetin ahlakının, bitmek bilmeyen kanlı iktidar savaşının, yöneticilerin benzersiz cinayetlerinin canlı bir göstergesiydi.</p>

  <p class="normal">Havasız bir zindan, karmaşık yollarıyla mahkeme salonuna ve engizisyon hakiminin işkence salonuna bağlanıyordu.</p>

  <p class="normal">Engizisyon hakiminin hırsızlara, kalpazanlara ve soygunculara işkence uyguladığı çok enderdi. Venedik Cumhuriyeti daima kiralık katil, becerikli haydut ve şantajcı kadrolara ihtiyaç duymuştu.</p>

  <p class="normal">Ancak tesadüfen ya da işbirlikçiler tarafından öldürülen entrikacılar, düklerin rakipleri, ikbalperest şanssızlar ve ender özgürlük düşkünleri, başlarını baltanın altına koymadan önce engizisyonun huzuruna çıkmakla şereflendiriliyorlardı.</p>

  <p class="normal">İnfaz için götürülen ölüm mahkûmlarının yolu üzerindeki cam galeriden Tiziano’nun ‘Altın Saçlı Madonnalar’ ve ‘Günahkârlar’ adlı büyük tablolarının korunduğu saraya geçiliyor.</p>

  <p class="normal">İtalya seferinin paha biçilmez ganimetleri olarak Paris’e götürülen ünlü Venedikli ustaların yapıtlarının yerine onların sıradan kopyaları konmuştu. Bu kopya tablolarda, tarihsel gerçeklerden çok Napolyon fırtınası tasvir edilmekteydi.</p>

  <p class="normal">Avusturya Prenslik Sarayı’nın kasvetli egemenliği, Venedik soylularının egemenliğinin görkemli anıtı yanında sönük kalıyordu.</p>

  <p class="normal">Venedik, sahile fırlatılan bir deniz yıldızı gibi sessizce ölüyordu.</p>

  <p class="normal">Karnaval gondollarının en sevilen yatağı, Asya’dan gelen teknelerin, özenle süslenmiş yelkenli gemilerin, yabancılara ait tören gemilerinin sığınağı olan bu küçük liman, yeni çağın çelik gibi sağlam akciğerlerinden boğucu kahverengi bir duman çıkaran canavarları için uygun değildi artık.</p>

  <p class="normal">Bizans’ın düşüşü, Amerika’ya ve Hindistan’a yeni yolların keşfi, ‘117 adalar ülkesi’nin yazgısını belirlemişti. Venedik’in başeğmez rakibi Ceneviz, Lombardi’nin mallarını kendi limanına çekmişti. Ortaçağ’ın bu güçlü devletini, oligarşi cumhuriyetini, kültür ve sanat merkezini; önceleri Bizans’ın, ardından da Hollanda ve Portekiz’in yazgısı bekliyordu.</p>

  <p class="ortayazi">***</p>

  <p class="normal">Mihail Aleksandroviç Bakunin de Krasotski’lerle aynı zamanda Floransa’dan Venedik’e gelmişti.</p>

  <p class="normal">Bakunin İtalya’da çok gezmiş, sosyalizm propagandası yapmıştı. Konuşmaları tutarsız ve anlaşılmazdı. Ancak Bakunin etkileyici dış görünüşü, yüksek, keskin sesi ve özellikle de adıyla özdeşleşmiş cefakâr havası sayesinde başarı sağlıyor ve güçlü izler bırakıyordu.</p>

  <p class="normal">Bakunin, daha önce hiç görmediği Venedik’te uzun süre gezdi. Aziz Marco meydanındaki ünlü tapınağı inceledi. Bu çok renkli, değerli mozaiklerle yamalı bir sandığa dönüşmüş saray kilisesi, haçlı seferlerine, sık sık yapılan korsan akınlarına, Venedik’in sayısız hazinelerine, kendi kültürlerini koruyup Doge’ların hizmetine giren Mağripliler’e tanıklık ediyordu.</p>

  <p class="normal">Venedikli yöneticilerin kendi mimari tarzlarının, şıklığıyla ve değerli bezemeleriyle Konstantinopol’un (İstanbul) yuvarlak Bizans kiliselerinden, Araplar’ın kare şeklindeki basık camilerinden, son putperestlerin Kıbrıs adasındaki uzun kiliselerinden üstün olduğunu dile getirerek böbürlenmelerini anlamsız buluyordu Bakunin.</p>

  <p class="normal">Düşüncelere dalmış olan Bakunin, mütevazı giyimli bir kadının kendisine doğru gelmekte olduğunu fark etmedi. Kadının yanında danteller ve volanlarla süslenmiş bol elbiseli, uzun solgun yüzlü ve yeşile çalan patlak gözlü, on yaşlarında bir kız çoçuğu vardı. Çocuğun sorgulayan sert bakışları, genelde çocuklara karşı kayıtsız olan Bakunin’in ilgisini çekti.</p>

  <p class="normal">Bu arada kadın kendisine, “Merhaba, Mihail Aleksandroviç,” dedi Rusça.</p>

  <p class="normal">“Anadilimi duyduğuma memnunum, fakat tanıyamadım,” dedi Bakunin tereddütle ve gözlüklerini düzelterek.</p>

  <p class="normal">“Doğrudur. Son olarak on sekiz yıl önce görüşmüştük. Madem anımsamadınız, kendimi tanıtayım öyleyse: Liza Mosolova. Bu ad size bir şeyler anımsatıyor mu?”</p>

  <p class="normal">“Bu ne sürpriz! Anımsatmaz mı? Sizi sık sık anımsadım ve duydum ki...”</p>

  <p class="normal">“Evliyim ve artık hemen herkes beni Elizaveta Pavlovna Krasotskaya adıyla tanıyor.”</p>

  <p class="normal">“Harika! Umarım, size eşlik etmeme izin verirsiniz. Merhaba küçük hanım. Annenizi eskiden, çok eskiden tanıyorum. Ayrıca o sıralar serseri, hayalci ve çetin savaşçıydım. Şimdi ise firari bir kürek mahkûmuyum.”</p>

  <p class="normal">“Merhaba,” dedi Asya incecik sesiyle ve reverans yaptı.</p>

  <p class="normal">“Bağışlayın Mihail Aleksandroviç, ama şimdilik zamanımız yok. Acelemiz var. Kocam hasta ve otelde yalnız başına. Biz Avrupa’ya geleli henüz iki gün oldu.”</p>

  <p class="normal">“Sizinle görüşmek isterdim Liza. Bir zamanlar arkadaştık biz.”</p>

  <p class="normal">“Evet,” dedi alçak sesle Liza, “arkadaştık.”</p>

  <p class="normal">Bakunin Liza’ya kaldığı otelin adını verdi.</p>

  <p class="normal">“Nerede ve ne zaman görüşebileceğimizi ben size bildiririm,” dedi Liza.</p>

  <p class="normal">“Ne kadar da antipatik, iri yarı, biçimsiz bir adam,” dedi Asya, Bakunin kilisenin ibadet bölümünün ardında gözden kaybolduğunda. “O hiç, ama hiç hoşuma gitmedi,” diye sürdürdü konuşmasını, fakat dinlenmediğini fark edince sustu.</p>

  <p class="normal">Yıllarca sevdiği insanla karşılaşmak Liza’yı derinden etkilemişti. 1848 Devrimi öncesinde Bakunin’le birkaç mutlu gün geçirdiği Brüksel’i anımsadı. Daha sonra Paris’ten monarşinin yıkıldığı haberi gelmiş ve Mihail gitmişti. Sıkıntı ve yalnızlık kendisini, kadınlık gururunu unutup bir sevgili aramaya zorlamıştı. Bakunin kendisinden uzun süre kaçmıştı. Nihayet yeniden karşılaşmışlar ve buluşmuşlardı. Bakunin koşuşturuyordu. Acınacak ve şaşkın haldeydi, ses getirecek bir kahramanlık ve şöhret için can atıyordu. Liza onun kendine güvenini yeniden kazanması için çabalıyor, sabırla kaprislerine katlanıyor, bir anne, bir arkadaş gibi onu avutuyordu. Dadılıktan kazandığı tüm parayı Bakunin’e veriyordu. Onun yüce devrim misyonu için seçilmiş bir kişilik olduğuna inanıyordu. Dresden ayaklanması günleri gelip çatmıştı. Bakunin barikatlarda cesurca savaşmış, tereddüt edenlere ilham kaynağı olmuş, ölümün üzerine yürümüştü. Direnişçiler karşıdevrimciler tarafından kuşatılıp çarpışmanın sonu geldiğinde, yoldaşları olmasa bir intihar saldırısıyla şehir belediye binasını havaya uçuruyordu. Daha sonra taş ve demirden örülü engeller Liza ve Bakunin’i ayırmıştı.</p>

  <p class="normal">Bakunin’i Rus ve Avusturya hapishanelerinin duvarlarına zincirlediler, iki kez hakkındaki ölüm fermanını dinledi. Sonunda onu Rus Çarına teslim ettiler. Alekseyev Tabyası’nda ölümle yüz yüzeydi. Durum, kurtuluşun olmadığını gösteriyordu. Devrim savaşçısı geçmişine lanet okuyup yoldaşlarını reddederek çarlığa övgüler düzdü, dizleri üzerine kapanıp tahta yüz sürdü ve af diledi. Çar inanmadı, ama onu bağışladı. Pişmanlık ve günah çıkarma olgusu hazretin özel arşivinde kaldı. Ünlü dekabrist<sup class="calibre6"><a href="../Text/ates4_split_018.html#footnote-654-7" id="footnote-654-7-backlink">[7]</a></sup> Muravyev-Apostol’un yakın akrabası Bakunin’in küçülüşü ve ayıbını kimse bilmiyordu.</p>

  <p class="normal">Liza, Bakunin’in dürüstlüğü ve çelik iradesine inanıyordu. Onu, kendisine karşı aşk beslememekle suçlayabilir miydi hiç? Bu, yalnızca onun kişisel mutsuzluğuydu. Liza, daha reddedildiği ve unutulduğunu öğrendiği ilk anda bile acılarına hakim olmuştu.</p>

  <p class="normal">Bakunin, bu karşılaşmalarında onda eski saygıyı yeniden uyandırmıştı. Liza, onun bunca deneyden ve uzun yıllardan sonra nasıl biri olduğunu öğrenmek istiyordu. Geçmiş, gözlerinin önüne gelmişti. Fakat Bakunin ve Liza’nın buluşmaları hemen gerçekleşmedi. Venedik, güzelliğiyle Liza’yı büyülemişti. Kocası ve meraklı Asya ile yaldızlı, siyah, kocaman gondolda dar bir kanal üzerinde yüzerken Turquato Tasso’nun yüce dizeleri, şehvet düşkünü Kazanova’nın serüvenleri ya da George Sand’ın ‘Consuelo’ adlı yapıtının şiirsel dizeleri gibi çocukluğundan bildiği bir konağı andıran Rialto Köprüsü’nü hayranlıkla seyrediyordu. Liza kürekçinin yüzünü, onun kürekleri suya indiren şişmiş ellerini inceliyordu. Nemli, şiddetli rüzgarda titreyen gondolcu gondolun arka tarafında duruyor ve karşı yönden gelerek alacalı renklerle boyalı gondoluna çarpan kayıkçıyla kavga ediyordu.</p>

  <p class="normal">“Lanetli bir meslek bu,” diye homurdandı gondolcu. “Meryem’e şükürler olsun, oğullarım bu nemli çukurdan çıkıp Milan’daki fabrikalara gittiler.”</p>

  <p class="normal">Venedikliler. Liza onları Amerika’da taş ustaları ve toprak işçileri arasında görmüştü. Amerika kendilerine en güç ve en bayağı işleri veriyordu. New York’un İtalyan mahallelerinde çok sayıda Venedikli vardı.</p>

  <p class="normal">Venedik kanallarındaki İtalyan sarayları boşaltılmıştı, fakat Piazza’daki dükkânlarda çalışanlar alışverişe devam ediyorlardı. Oteller ve sarımsak kokusu sinmiş restoranların sahipleri yabancılara hizmet vermeye çalışıyorlardı. Bu restoranlarda harika soğan çorbaları, Napoliten usulü makarnalar hazırlıyorlardı. Şairlere esin kaynağı ve ressamların tablolarına konu olmuş karanlık ara sokaklarda genelde trahoma ve verem hastası Venedikli kadınlar baraka evlerde siyah, ipek şallar dikiyorlardı. Meslekleri yüzünden omurgaları çarpıklaşmış erkekler cam parçalarını tutkallıyor, güvercinleri ve köprü altında gondolları betimleyen el yapımı mozaik tablolar yapıyorlardı.</p>

  <p class="normal">Kokuşmuş loş atölyelerde, Garibaldi’nin eski askerleri ışıl ışıl parlayan tertemiz aynalar imal ediyorlardı. Atölyelerin dört bir yanındaki sayısız cam parçası, onların savaşlar sonucu ifadesini yitirmiş yüzlerini ve bedenlerini yansıtıyordu.</p>

  <p class="normal">Köprülerdeki çöp yığınları leş gibi kokuyordu. Ve neredeyse yürümeden önce yüzmeyi öğrenen çocuklar, sahildeki kayaların üzerinde kurbağa yavruları gibi oynaşıp duruyorlardı.</p>

  <p class="normal">Venedik’in yolcu salonundan Aziz Marco meydanındaki dükkânlara Venedik’in ünlü şalları, renkli boncuklar, eşsiz parlaklıkta cam eşyalar ve avizeler getiriliyordu.</p>

  <p class="normal">Liza, uzak adacıklarda birkaç saat gezdikten sonra bitkin bir halde otele döndü.</p>

  <p class="normal">“Yaşamın iç karartıcı ve korkunç gerçeğinden burada da kurtuluş yok,” dedi Liza kocasına. “Her yerde aynı tablo. Morgu andıran bu kent fazlasıyla iç karartıcı.”</p>

  <p class="normal">Liza kocasından hiçbir şey gizlemiyordu. Evliliklerinin ilk günlerinden itibaren aralarında dürüstlük ve güvene dayalı bir ilişki kurulmuştu.</p>

  <p class="normal">“Dürüstlük ve güven olmadan birliktelik anlamını yitirir,” diyordu Liza, Krasotski’ye. “Uzun süreli ruhsal yalnızlık bitirdi beni. Fakat bu durumdan kurtulmak için, duygularımı gizlemekten ve kendimi savunmaktan vazgeçmem gerek. Halbuki çoğumuz özsavunma güdüsüyle tüm yaşamımız boyunca tersini yapıyoruz. Gerçekçi olmadan evlilik mümkün değil, üstelik her yanılgı gibi yalan da ona başvuranın içinde kökleşir.”</p>

  <p class="normal">Ona acı vereceğini bile bile Bakunin’le karşılaştığını aynı gün kocasına söyledi. Bir keresinde dikkatsizce:</p>

  <p class="normal">“Bana öyle geliyor ki, insan yaşamı boyunca yalnızca bir kez sever. Onun dışındakiler dostluk, saygı ve bağlılıktır; ama gerçek bir tutku değildir. Aşk sözcüğü sadece bir insan için gerçek itiraf olabilir ve ruhu sarsar; diğer tüm durumlarda tazeliğini yitirir. Bazen yitirilmiş bir başka hayali çağrıştırır ve hüzün verir,” dedi. Krasotski ise sessiz kıskançlığını koruyordu.</p>

  <p class="normal">İtirafının ağır etkisini fark eden Liza, kocasını yumuşatmaya çalıştı. Ama hiçbir yararı olmadı.</p>

  <p class="normal">“Sen yaşamında bir tek Bakunin’i sevmişsin,” diye noktayı koydu Sigizmund hüzünle.</p>

  <p class="normal">“Bakunin, sonunda acı, hatta tiksinti bırakan bir tutku ve duygu taşkınlığıydı yalnızca. Sen yeryüzünde benim için herkesten değerlisin, sen ve Asya. Aşk güçtür, o ilişki ise bir zayıflıktı.”</p>

  <p class="normal">“Acıma duygusuyla yalan söylemene gerek yok. Beni avutmaya çalışma, sana olan aşkımdan ve senin bana yanıt olarak sunduğun bağlılıktan mutluyum.”</p>

  <p class="normal">Bakunin’in Venedik’te olduğunu öğrendikten sonra Krasotski, Liza’nın onunla buluşması için ısrar ediyor, ancak kendisi Bakunin’le karşılaşmayı reddediyordu.</p>

  <p class="normal">“Eğer onunla görüşmezsen, dile getirmeyeceksin belki ama düşündükçe üzüleceksin. Biz, gerçekte olmayanlar üzerine hayal kurarız sık sık,” dedi ve karısının, Lido adasındaki popüler restoranlardan birine gelmesi ricasıyla Bakunin’e yazdığı notu kendisi gönderdi. Küçük bir kayıkla yarım saatten az bir sürede ulaşılıyordu bu adaya. Liza buluşmaya Asya ile birlikte gitti.</p>

  <p class="normal">Sakin bir gündü; Venedik’te sık rastlandığı gibi, hava açık ve nemliydi. Adriyatik Denizi’nin olağanüstü zambak rengi ve yakamozlar büyüleyiciydi. Denizin suyu sakin ve hareketsizdi.</p>

  <p class="normal">Denizin kıyıyla birleştiği sığ bir bölgeyi andıran dar kum şeridinden oluşan sahili ve beyaz evleriyle Lido adacığı, demir atmış büyük bir gemiye benziyordu. İskeleye yaklaşırken Liza arkasına döndü. Venedik, su içinde büyük bir saraya benziyordu. Boş ve sakindi. Venedikli kadınlar serenad dinlemek ya da altın sarısına boyanmış saçlarını kurutmak için sarayların boş balkonlarında görünmüyorlardı artık. Bir zamanlar yüzlerce karavelâ, yelkenli, tekne ve kayığın barındığı renk cümbüşü içindeki beyaz liman da sessizliğe bürünmüştü. Endişeler, kaygılar, koşuşturmalar, hatta bir başka dünyanın varlığı çok uzaklardan yalnızca gemi düdüklerinin, bir de şimdi ender olarak düzenlenen karnavalların müzik sesleriyle birlikte geliyordu.</p>

  <p class="normal">Lido, kendi kum plajı gibi aydınlıktı. Denizi hafif bir pus kaplamıştı.</p>

  <p class="normal">Bakunin içeri giren Liza ve Asya’yı fark etmedi. Terasta yuvarlak bir masanın başında düşüncelere dalmış, oturuyordu. Yüzü olağanüstü büyük, pörsümüş, yaşlı bir kadın suratı gibiydi. Liza, ihtiyarlığında da Bakunin’in yüzünün bu şekli alacağını düşündü. Zamanla, ve özellikle yaşanan birtakım olaylardan sonra insanın geçmişteki ve gelecekteki görüntüsü daima dışa vururdu.</p>

  <p class="normal">Bakunin, Liza’yı görünce şaşırdı; sanki ansızın yakalanmış gibiydi, aceleyle gözlüklerini taktı, sarkmış yanaklarını ve alnını düzeltti, dudaklarını yukarı kaldırdı, boynunu gerdi ve tamamen başka, hatta çekici biri oluverdi. Asya çocuklara özgü keskin gözlemciliği ile bu değişimi fark etti.</p>

  <p class="normal">“Bu adam sihirbaz mı yoksa?” diye sormak istedi annesine. Asya bir gün önce Venedik Limanı’nda bir adamın sattığı maskelerle ustaca sihirbazlık yaptığını ve maskelerin havada uçuştuktan sonra onun yüzünde durduklarını görmüştü.</p>

  <p class="normal">Bakunin çorba ve Venedik usulü spagetti ısmarladı.</p>

  <p class="normal">“Eşyanın yenisi, dostun eskisi makbuldür,” diye başladı konuşmaya, şefkatle Liza’ya bakarak. Ve Sibirya’dan kaçtıktan sonraki yaşamını anlatmaya koyuldu. Tıpkı eskiden olduğu gibi, başkasına konuşma fırsatı tanımıyordu. Her sözcüğünün bir keşif, bir atılım, yeni bir düşünce, anlattıklarının bir esin kaynağı, bir nimet olduğundan emin tavırla söyleştiği kişiyi hemen unuttu. Anlaşılmaz monolog Asya’yı sıkmıştı. Liza bir baş işaretiyle boş plajda büyük kırmızı çemberini çevirmesine izin verince çok sevindi. Bakunin konuşmasını sürdürdü ve coşkuyla sözlerini tamamladı:</p>

  <p class="normal">“Sağduyunun emri, eşyanın doğası, ruhumun cesareti beni sosyalizme ulaştırdı. Ama ben sosyalizmi özel bir tarzda algılıyorum. Ben her tür düzeni reddediyorum; çünkü düzen kölelik, düşünceye pranga, insan soyu için bir kamçı ve aşağılamadır. Ancak odasına kapanmış, yaşamdan uzak bir bilim adamı, bir bibliofil olan Marx, bu gerçeği görmek istemiyor.”</p>

  <p class="normal">“Düzensizlik nedir peki?” dedi Liza, geniş geniş gülümseyerek. “Sizi anlamakta zorlanıyorum.”</p>

  <p class="normal">“Ben ve dava arkadaşlarımın düşüncesine göre,” diye açıklamaya başladı dokunaklı bir ses tonuyla, “düzensizlik, anarşi, tüm uygarlığımızın enkaz haline getirilmesi, boş bir yerde yeni bir toplum kurmak zorunda kalınması için her şeyin acımasızca yıkılması, mirasçılarımızın bir harabeden başka hiçbir şey elde edemeyecekleri bir durumdur. Bizim değişmez planımız da budur; acımasızca yıkmak. Biz, çiftlik sahipleri, memurlar, asalak toprak ağaları gibi iki ayaklı alçaklardan kurtaracağız yeryüzünü. Papazların dillerini koparacağız.”</p>

  <p class="normal">Liza gitgide artan bir şaşkınlıkla Bakunin’i seyrediyordu.</p>

  <p class="normal">“Çar için ne ceza düşündünüz?” diye sordu.</p>

  <p class="normal">Bakunin kızardı, pörsümüş yüzünde ince ter damlacıkları belirmişti. Ellerini sinirle saçlarında dolaştırıyordu.</p>

  <p class="normal">“Çara dokunmayacağız. Çara yaşama hakkı tanıyacağız. Halk fırtınası kopuncaya kadar varsın yaşasın bu cellat. Bizim işimiz değil. Onu yargılayacak köylü mahkemeleri bulunur.”</p>

  <p class="normal">“Tuhaf bir mantık,” dedi Liza dalgın dalgın. İçinden de öfkeyle “amma da laf cambazı,” diye geçiriyordu.</p>

  <p class="normal">Söyleşi sürüyordu. Bakunin laf arasında Herzen’den de söz etti ve kibirli bir tavırla ilişkilerinin bozulduğunu belirtti. Daha sonra kendi düşünsel bağımsızlığını koruyarak Enternasyonal’e dahil olacak oldukça güçlü devrimci bir birlik kuracağını bildirdi.</p>

  <p class="normal">“Bir süre önce Marx’la görüştüm, yakında güçlerimizi birleştireceğiz, ama bu Alman’ın muğlak düşünceleri benim yeni teorimin hızlı gelişimi karşısında eriyip gidecek,” dedi Bakunin sesine gizli bir hava vererek.</p>

  <p class="normal">“Bildiğim kadarıyla, şu an dünya devrim hareketinin en önemli kişisi Marx,” dedi Liza. “St. Louis’de onun yakın arkadaşı olan Weydemeyer’e sık sık uğrardık. Kocam Amerikan Savaşı’nda onun komutasında savaştı. Albay çok saygıdeğer bir insan, inanmış bir sosyalist. O bana Marx’ın tüm yapıtlarını verdi ve bu yapıtların yazarının hakkını teslim etmemem mümkün değil. O, güçlü bir beyin ve anlaşılıyor ki büyük bir yürek.”</p>

  <p class="normal">“Demek öyle ha! Demek hipnozdan siz de kurtulamadınız. Size göre bu Alman profesör bir dahi mi yoksa? Bunu bir Rus kadını, bir zamanlar benim arkadaşım olan siz söylüyorsunuz demek?”</p>

  <p class="normal">Bakunin öfkesini gizleyememişti.</p>

  <p class="normal">“Ben onu büyük biri olarak görmüyorum ve görüşlerine bakmaksızın kim olursa olsun herhangi bir otoriteyi reddediyorum. Onun gibi Alman bilim adamlarının sayısı az değil yeryüzünde.”</p>

  <p class="normal">“Peki neden bu kadar kızgınsınız Mihail?” diyerek şaşkınlığını dile getirdi Liza, Bakunin’e bir zamanlar olduğu gibi küçük adıyla hitap ederek.</p>

  <p class="normal">“Hiç de öyle değil. Ben Marx’ın değerini biliyorum ve birçokları gibi sizin de onun hakkında nasıl yanılmakta olduğunuzu görüyorum. O önemli hiçbir şey yaratmadı ve yaratamayacak. Uluslararası Birliğin bu ilahını herkes göklere çıkarmıyor. Örneğin Herzen’in akrabası Karl Vogt’un ona ilişkin düşüncesi daha farklı.”</p>

  <p class="normal">“Bu kuşkulu adamın kirli iftiralarını ciddiye almamalısınız. O, yazdıklarıyla ancak kendisini lekeledi. Ksanthippe’nin<sup class="calibre6"><a href="../Text/ates4_split_019.html#footnote-654-8" id="footnote-654-8-backlink">[8]</a></sup> çirkefleri Sokrates’i küçük düşürememişti,” diye yanıt verdi Liza, öfkeyle.</p>

  <p class="normal">“Oo, böyle ateşli bir taraftara daha kavuştuğu için Marx’ı kutlamak gerek. Ama proletaryanın bu Prometheus’unun gerçek yüzünü yakında öğreneceksiniz. O başrolde olmak istiyor. Tehlikeli, çünkü amaçlarını ustalıkla gizliyor. Diktatörlük; işte onun götüreceği nokta. Onun kararlılığı ve bilgisi konusunda hakkını teslim ediyorum, ama yüreğindeki kötülüğü daha Brüksel’de okumuştum.”</p>

  <p class="normal">Bakunin ayağa kalktı, ardından Liza da kalktı.</p>

  <p class="normal">“Evet, nefretinizin kökleri o zamana kadar uzanıyor gerçekten de. Ve biliyor musunuz neden?” Liza sözcüklerin üzerine basa basa söylemişti bunları. “Çünkü siz ebediyen yalnızlığa mahkûm bir isyancı olduğunuzdan, ona imreniyorsunuz.”</p>

  <p class="normal">“Hayır!” diye bağırdı Mihail Aleksandroviç yüksek sesle. Sanki Liza ona iğne batırmıştı. “O ne Mozart, ne de bir dahi, ben de Salieri<sup class="calibre6"><a href="../Text/ates4_split_020.html#footnote-654-9" id="footnote-654-9-backlink">[9]</a></sup> değilim. Tarih bizi yargılayacak ve hükmünü benden yana verecektir. Ben hapis cehenneminde sekiz yıl yandım. Ben...”</p>

  <p class="normal">Bakunin bir an durakladı ve ani bir hareketle yüzünü elleriyle kapattı. Sonsuza dek unutmak istediği birkaç sahne gözlerinin önüne gelmişti. Alekseyev hapishanesi, loş hücre, hapishane feneri ve aklından bugün dahi çıkmayan utanç verici itiraf sözcükleriyle dolu sayfalar canlanmıştı anılarında: “Efendim, ben sizin önünüzde suçluyum, Almanların ellerinden kurtarıp, beni, sizin yüce imparatoluğunuzun şefkatli ellerine teslim ettiği için yüce tanrıma şükrediyorum.” Marx’ı Çara ihbar ettiği sözcükler bir an için gözünün önünde belirip kayboldu.</p>

  <p class="normal">Liza onu başka türlü değerlendiriyordu. Sitemlerinde ileri gittiği kanısına vardı.</p>

  <p class="normal">“Beni affedin Mihail, siz çok uzun süre acı çektiniz. Uçurumlardan geçmiş olan sizi kırdım. Siz bir kahraman gibi ağır deneylerden geçtiniz. Torunlarınız yaşamınızı okuduklarında yiğitliğinizin yüceliğini teslim edeceklerdir. Benim kabalığımı bağışlayın.”</p>

  <p class="normal">“Susun. Yeter artık, susun. Artık biz Marx’la omuz omuza savaşacağız.”</p>

  <p class="normal">Bakunin sandalyeye eğildi, yüzünü elleriyle kapattı ve derin derin içini çekerek birbirini tutmayan sözler mırıldandı, daha sonra metal çerçeveli gözlüğünü avuç içiyle sildikten sonra taktı ve soğuk bir tonla:</p>

  <p class="normal">“Seninle bir melodram sahneledik. Daha fazla tartışmayalım ve geçmişten söz etmeyelim. Her şeyin canı cehenneme. Duyduğuma göre zenginleşmişsin, devrim mücadelesi ise sarı madene gereksinim duyuyor, bu maden silaha, müthiş makinelere ve bombalara dönüştürülebilir kolayca.”</p>

  <p class="normal">“Ben o sarı madenin bu şekilde kullanılmasını istemem. Terör bana akılsızlık gibi geliyor. Eğer kitap, gazete yayımlamak için kaynak gerekiyorsa bana ve kocama bel bağlayabilirsiniz. Sizin görüşlerinize katılmıyor olsak da seve seve katkıda bulunuruz.”</p>

  <p class="normal">“Sizde Marksistlerin dehşetli etkisini görüyorum.”</p>

  <p class="normal">“Buna Leonardo da Vinci’nin bir sözüyle yanıt vereceğim: Bağlılık silahtan daha güçlüdür.”</p>

  <p class="normal">Söyleşi bir türlü rayına oturmamıştı. Sıkıntılı bir suskunluk başlamıştı. Liza Bakunin’e aile yaşamını, mutlu olup olmadığını sordu.</p>

  <p class="normal">“Nasıl söylemeli? Yine aynı Leonardo der ki: ‘Mutluluk ya da mutsuzluk, her iki kavram da nasıl algıladığımıza bağlı.’ Doğru. Karım Antoniya Ksaveryevna’dan söz etmem gerekirse, o sevimli, iyi yürekli ve kadınların çoğu gibi aptal. Hiçbir konuda bana engel olmuyor. Bu da önemli bir artıdır.”</p>

  <p class="normal">Mihail Aleksandroviç’in küstah tavrı ve sözleri Liza’yı gücendirmişti, onunla vedalaştığına sevindi. Birkaç dakika sonra bindikleri büyük, siyah gondol onu ve kızını Lido’dan uzaklaştırırken, Liza, Bakunin’den ayrıldıktan sonra uzun yıllar boşuna aradığı iç huzuruna ve hafifleme duygusuna kavuşmuştu bile. Öyle ki içinden şarkı söylemek geliyordu. Beyaz limana yaklaştıklarında sessizliğe gömülmüş bir cenaze alayıyla kesişti yolları. Karanlık bastırmıştı. Koyu kırmızı meşaleler bir mezarlığa dönüşmüş olan St. Michel Adasına doğru yol alan kayıktaki siyah tabutta yansıyordu.</p>

  <p class="normal">“Ben de hayallerimi gömüyorum bugün,” diye düşündü Liza bu hüzünlü cenaze alayını seyrederken.</p>

  <p class="ortayazi">***</p>

  <p class="normal">1 Mayıs’ta Marx’ın büyük kızı yirmi bir yaşına bastı, İngiltere yasalarına göre artık reşitti. Sabah erkenden Modena Villas’da hoş bir kutlama telaşı başlamıştı. Konuklar davet edilmişti, kutlama yemeği hazırlanıyordu. Gelişkin bir zevke sahip olmasıyla ünlü Laura, annesiyle birlikte, doğum günü kutlanan kız kardeşinin ve gürültücü Tussy’nin elbiselerinin süslemelerini bitirmişti. Bu özel günde Karl da ‘Kapital’ üzerinde çalışmaya ara verdi. Yine de bir ara yalnız kalıp Engels’e Uluslararası Birliğe etkin olarak katılan insanlar ve Birliğin işlerinden ayrıntılı olarak söz etmek istediği mektubu yazmak için kendisine söz verdi.</p>

  <p class="normal">Yemekte babasının yanına kuruldu Jennychen. ‘Onun günüydü’ bugün. Çocukluğundan bu yana en çok sevdiği yemekleri hazırlatmıştı. Lenchen, kremalı pasta ve geleneksel yaş günü böreği hazırlamada oldukça hünerliydi.</p>

  <p class="normal">Ne var ki, kara gözlü Jennychen’in aklı başka yerdeydi. Onu endişelendiren başka bir şey vardı. Bir gün önce Laura, Charles Manning’in evlilik teklifini reddetmişti. Bu olay, aile üyeleri tarafından ayrıntılı olarak tartışılmıştı. Marx, bu konuyu, üç kızını da bir baba şefkatiyle seven Engels’e de yazmıştı.</p>

  <p class="normal">Laura ve Jennychen’in kız arkadaşlarının kardeşi olan Charles Manning, Güney Amerika asıllıydı. Yakışıklı, akıllı Manning Laura’ya sırılsıklam âşıktı ve ona uygun biri olarak görünüyordu. Laura onda güçlü, tutkulu duygular uyandırmıştı. Ne var ki Manning duygularına karşılık görememişti. Genç adam, belki duyguları değişir umuduyla Laura’dan karar vermeden önce bir süre daha beklemesini rica etmişti, ama bunun karar üzerinde bir etkisi olmamıştı.</p>

  <p class="normal">“İlerde beni sevebilirsiniz,” diye ikna etmeye çalışmıştı Laura’yı umutsuzluk içinde, elinde tuttuğu şapkasıyla oynarken.</p>

  <p class="normal">İki genç evin bahçesinde ayakta duruyorlardı. Laura, Manning’in kızarmış parmaklarına, farklı uzunluktaki tırnaklarına bakınca içinden gülmek gelmişti. “Anlaşılan tırnaklarını yiyor. Ne kötü bir alışkanlık,” diye geçirdi içinden, Manning dokunaklı ifadelerle kendisini sevmesi ve son sözünü hiç olmazsa bir yıl sonra vermesi için yalvarırken.</p>

  <p class="normal">“Hayır Charles, sizi hayal kırıklığına uğratmak istemem. Benim aşkımı beklemek nafile.” O kararlı bir tavırla reddettikçe Manning’in hararetli ısrarı Laura’yı şaşırtıyordu.</p>

  <p class="normal">“İlginçtir, ben daima ateş olmayan yerden duman çıkmaz diye düşünürdüm. Acaba aşkın yasası daha mı farklı? Sanmam. Belki de bu, onurunun kırılmasından kaynaklanıyor. Erkekler, kadınların kendilerini reddetmesini bir yenilgi olarak kabul ediyorlar,” diye düşünüyordu ve az kalsın bu düşüncelerini yüksek sesle söyleyecekti.</p>

  <p class="normal">Laura acımasızdı. Pek çok genç ona âşık olmuş, onunla evlenme düşleri kurmuştu. Güzelliği ve masum cilveleri dışında büyüleyici, kadınsı bir havası da vardı. Ama Marx’ın öteki kızları gibi Laura da aşk sözcüğünü bir mucize gibi ulaşılmaz, nasıl geleceği bilinmez bir talih olarak görüyordu. Karşılaştıkları erkeklerden hiçbiri onların ruhlarında Shakespeare’vari büyük çalkantılar yaratamamıştı henüz. Uzlaşma onlar için bir utanç kaynağı ve zayıflıktı. Yüce bir amaca ulaşmaya çalışanlar, sıradan şeylere akıl erdiremezler.</p>

  <p class="normal">Karl ve Jenny, kızlarını hiçbir konuda zorlamıyor ve insanlar hakkındaki düşüncelerini ve kime olursa olsun duydukları sempatiyi onlara empoze etmeye çalışmıyorlardı.</p>

  <p class="normal">“Manning hakkında ne düşünüyorsun, Challey?” diye sordu Laura babasına.</p>

  <p class="normal">Marx’ın yeni lakabı ‘Challey’ydi; kısa bir süre önce ortaya atılan bu lakap ailecek çok tutulmuştu.</p>

  <p class="normal">“O, her bakımdan hoş bir genç.”</p>

  <p class="normal">“Manning için üzgünüm, ama onu sevmiyorum. Ne yapabilirim ki Mağripli?”</p>

  <p class="normal">“Bunda düşünülecek bir şey yok. Sen ona karşı ilgisizsen çözüm bulunmuş demektir.”</p>

  <p class="normal">Jennychen ve Laura, bu konuları gece yarısına kadar tartıştılar. Aşk konusunun genç kızların hayallerini süslemesi doğaldır. Ancak Marx’ın kızlarının genç erkeklerden beklentileri oldukça fazlaydı. Gelişmiş kişilikleri sayesinde, gülünç ve yapmacık olanı anında ayırt ediyorlardı. Laura, Manning’i kibirli ve duygusal buluyordu. Marx’ın kızları, babaları gibi Goethe’nin şu sözlerini sık sık yineliyorlardı: “Duygusal insanlar hakkında hiçbir zaman olumlu düşünmedim, onlar daima kötü yol arkadaşıdırlar.”</p>

  <p class="normal">Jennychen’in yaş gününü Londra üzerindeki tertemiz gökyüzü ve güneş renklendirmişti. Öğle yemeğinden sonra tüm aile Hampstead Head’e gitti. Yolda şarkı söylediler, güldüler, eğlendiler. Karl ve afacan Tussy neşeliydiler.</p>

  <p class="normal">Akşam eve konuklar geldi. Gelenler arasında Enternasyonal Genel Konseyi’nin kimi üyeleri, Başkan Odger ve Chartistlerin önderi ve yakın aile dostları Ernest Jones da vardı.</p>

  <p class="normal">Kadehini koyu Ren şarabıyla doldurduktan sonra:</p>

  <p class="normal">“Böylece bizim Çin İmparatoru Qui Qui’nin doğum gününü kutluyoruz. İlk kadehi doğum gününün kahramanı için kaldırıyorum, ikinci kadehi ise Uluslararası İşçiler Birliği şerefine,” dedi Marx.</p>

  <p class="normal">Neşeli, rahat bir akşam yemeğinden sonra konuklar evin en büyük odası olan Marx’ın odasına geçtiler. Sohbetin konusu, kısa bir süre önce meydana gelen Abraham Lincoln cinayetiydi.</p>

  <p class="normal">“Marx, yeni Başkan Johnson’a hitabınızı yazdınız mı?” dedi Odger purosunu yakarak.</p>

  <p class="normal">“Bir şeyler karaladım. Ama son şeklini yarın vereceğim.”</p>

  <p class="normal">“Washington’daki bu sinsi cinayet eski ve yeni dünyadaki tüm namuslu insanların yüreğini öfkeyle dolduruyor,” dedi şöminenin yanına oturmuş purosunu içen Jones, hiddetle.</p>

  <p class="normal">“Hatta Lincoln’e kara çalma gayreti içindeki iftiracılar ve azmettiriciler, halktaki öfke patlaması karşısında korkuya kapıldılar ve timsah gözyaşları döküyorlar,” dedi Marx karamsar bir yüz ifadesiyle.</p>

  <p class="normal">“O, oduncu bir Başkandı, ama oldukça iyi yürekli bir insandı,” dedi rahatça kurulduğu koltukla birlikte Marx’a dönen Odger.</p>

  <p class="normal">“Başarılardan sarhoş olmayan Lincoln’ü acılar da yıkamadı. Hep yüce hedeflere yönelmişti. Halktaki duygu dalgalanmaları karşısında kendinden geçmedi ve halkın coşkusu tavsadığında umutsuzluğa kapılmadı. Çok büyük görevleri dürüstçe ve sadelikle yaptı. Bana öyle geliyor ki, gerçekten de çok üstün olan bu alçakgönüllü insan, ancak trajik ölümünden sonra halk nezdinde kahramanlaştı,” diye karşılık verdi Marx.</p>

  <p class="normal">“Acaba yeni başkan nasıl biri?” dedi Jones.</p>

  <p class="normal">“Johnson, yaşamı yoksulluk içinde geçmiş biri. Oligarşinin can düşmanı. Sert ve kararlı. Kuzeyde yaşayanlar, yeni Başkan’ın Lincoln’ün katledilişinin ardından alçaklara ödün vermeme tutumuna kesin bir destek veriyorlar.”</p>

  <p class="normal">Sohbetin konusu Uluslararası Birlik’teki işlere kaymıştı. Marx bu sıralar tüm dikkatiyle, Schweitzer’in başında bulunduğu Lassalle’cıların etkisinin güçlü olduğu Almanya’yı, hâlâ Louis Bonaparte’ın esareti altında inleyen Fransa’yı ve diğer pek çok ülkeyi incelemekteydi.</p>

  <p class="normal">Gecenin ilerleyen saatlerinde gençler tüm yaşlıları eğlence ortamına çekti. Marx’ın çalışma odasındaki mobilyalar kütüphanenin önüne itildi.</p>

  <p class="normal">Yerinde duramayan Tussy:</p>

  <p class="normal">“Herkesi dansa davet ediyoruz,” dedi yüksek sesle.</p>

  <p class="normal">Miyopluğu, gri, yağlı saçları ve azimli çalışkanlığı nedeniyle Marx ailesinde ‘yaşlı köstebek’ lakabıyla anılan Jenny’nin çocukluk arkadaşı Lina Schöler gerçek bir piyano sanatçısı gibi piyanonun başına oturdu ve melodiler odaya yayıldı.</p>

  <p class="normal">Karl, kendisiyle alay ederek utangaçça karısıyla valse kalktı. Vücut yapısından beklenmeyecek kıvraklıkta dans ediyordu. Hareketleri uyumlu ve kendinden emindi. Jenny de iyi dans ediyordu. Genç kızlığındaki canlılığını korumuştu ve vals yaparken olağanüstü bir zarafetle dönüyordu. Karl’a gülümsüyordu. İkisi de adeta gençleşmişti ve birbirlerini nasıl da sınırsızca sevdiklerini daha da derinden hissediyorlardı.</p>

  <p class="normal">“Sen benim için hep Trier’in en güzel kızı, baloların kraliçesi oldun ve öyle kalacaksın,” diye fısıldadı karısının kulağına Marx, onu koltuğuna götürürken.</p>

  <p class="normal">Jenny yanıt olarak çevredekilere fark ettirmeden onun elini sıktı. “Bizi aşktan başka hiçbir şey gençleştiremez,” dedi.</p>

  <p class="normal">Oyunlar başladı. Marx gözleri bağlı haldeyken, yanan bir mumu söndürebileceğine bahse girdi. Lenchen onun gözlerini dikkatlice bağladı, sonra da görüp görmediğini kontrol etmek için birkaç kez kendi ekseni etrafında döndürdükten sonra yaklaşıp mumu söndürmesini istedi. Karl, kollarını genişçe açıp ayaklarını komik bir şekilde sağa sola oynatarak yürümeye başladı. Yönünü kaybetti, mumun tam karşı tarafına gitti ve tüm gücüyle Tussy’in uzattığı bir fırçaya üflemeye başladı. Herkes gülüyordu. Göz bağı çözüldükten sonra mumun tersi yönde olduğunu görünce kendisi de kahkaha krizine tutuldu. Ardından kur’a ve körebe oyunları başladı. Herkes koşmaktan yorgun düştükten sonra Jennychen doğum gününde kendisine hediye edilen kahverengi karton ciltli kitabı getirdi. Bir süre önce İngiltere’de yayınlanan ve çok popüler olan bir kitaptı bu: ‘İtiraflar Kitabı’ ya da öteki adıyla ‘Kendi Kendini Tanı’ oyunu.</p>

  <p class="normal">“Saygıdeğer Mağripli, sizden bu cildi kendi itiraflarınızla açmanızı rica ediyorum,” dedi Jennychen sevimli bir şekilde reverans yaparak ve kurnazca gülümseyerek.</p>

  <p class="normal">Yanıt verilmesi gereken sorular özenli ve düzgün harflerle ayrı bir sayfaya yazılmıştı. Karl’ın çeşitli bahaneler öne sürerek yanıtlamaktan kaçınma çabaları sonuçsuz kaldı. Sonunda pes etti ve göğsünde duran monoklünü takarak soruların yanıtlarını yazmaya başladı. Kızlarının üçü de masanın üzerine eğilerek Marx’ın etrafını sardılar; nefeslerini tutmuş, babalarının el hareketlerini takip ediyorlar, yanıtları yüksek sesle okuyorlardı.</p>

  <p class="normal">“İnsanlarda en çok değer verdiğiniz meziyet?”</p>

  <p class="normal">Marx biraz düşündükten sonra:</p>

  <p class="normal">“Sadelik,” yazdı.</p>

  <p class="normal">“Erkekte?”</p>

  <p class="normal">“Güç.”</p>

  <p class="normal">“Kadında?”</p>

  <p class="normal">“Zayıflık.”</p>

  <p class="normal">“En belirgin özelliğiniz?”</p>

  <p class="normal">“Hedefe ulaşmadaki kararlılık.”</p>

  <p class="normal">“Mutluluğa bakışınız?”</p>

  <p class="normal">“Mücadele.”</p>

  <p class="normal">“Bağışlayabileceğiniz kusur?”</p>

  <p class="normal">“Saflık.”</p>

  <p class="normal">“Sizi en çok tiksindiren zaaf?”</p>

  <p class="normal">“Dalkavukluk.”</p>

  <p class="normal">“Antipati duyduğunuz kişi?”</p>

  <p class="normal">“Martin Tupper.”</p>

  <p class="normal">Marx bu yanıtı yazınca Ernest Jones alkışlamaya başladı.</p>

  <p class="normal">“Bravo Karl! Ben de o soruyu aynı şekilde yanıtlardım. Hiç kimse çirkefliği, işleri yolunda giden bu yazardan daha iyi temsil edemez günümüzde,” diye bağırdı.</p>

  <p class="normal">“Devam et, Challey,” diye ısrar ediyordu Jennychen babasının yakmaya çalıştığı puroyu elinden alarak.</p>

  <p class="normal">“Sevdiğiniz uğraş?”</p>

  <p class="normal">“Kitap karıştırmak.”</p>

  <p class="normal">“Sevdiğiniz şairler?”</p>

  <p class="normal">“Shakespeare, Aşil, Goethe.”</p>

  <p class="normal">“Sevdiğiniz yazar?”</p>

  <p class="normal">“Diderot.”</p>

  <p class="normal">“Sevdiğiniz kahraman?”</p>

  <p class="normal">Marx kalemi bıraktı.</p>

  <p class="normal">“Onlar çok, sayılmayacak kadar. Öncelik vermekte zorlanıyorum. Ancak ikisini hemen söyleyebilirim,” dedi</p>

  <p class="normal">“Kim onlar, kim?” diye sesler geliyordu her taraftan.</p>

  <p class="normal">“Büyük Spartaküs ve Kepler.”</p>

  <p class="normal">“Kepler mi?” dedi Jennychen biraz şaşırarak.</p>

  <p class="normal">“Kopernik’in öğretisine dayanarak gezegenin hareketini kanıtlayan ve böylece en büyük buluşu yapan odur,” diye açıkladı Marx.</p>

  <p class="normal">“Sevdiğiniz kadın kahraman?” diye ağzını yokladı Laura.</p>

  <p class="normal">“Grechen,” diye yanıt verdi babası gülümseyerek.</p>

  <p class="normal">“Sevdiğiniz çiçek?”</p>

  <p class="normal">“Defne.”</p>

  <p class="normal">“Sevdiğiniz renk?”</p>

  <p class="normal">“Biliyorum, kırmızı,” diye bağırarak babasından önce cevap verdi Tussy.</p>

  <p class="normal">Marx ‘kırmızı’ yazdı.</p>

  <p class="normal">“Sevdiğiniz isim?”</p>

  <p class="normal">Marx biraz duraksadı, kurnazca gözlerini kıstı.</p>

  <p class="normal">“Laura, Jenny.”</p>

  <p class="normal">Küçük Eleanor-Tussy dudaklarını büzdü. Ama onun gücendiğini fark eden olmadı.</p>

  <p class="normal">“Sevdiğiniz yemek?”</p>

  <p class="normal">“Balık,” diye yanıt verdi Karl’ın yerine Lenchen</p>

  <p class="normal">“Sevdiğiniz veciz söz?”</p>

  <p class="normal">“Sevdiğiniz slogan?”</p>

  <p class="normal">Marx bu sorulara hiç düşünmeksizin iki Latin atasözüyle yanıt verdi.</p>

  <p class="normal">“İnsana özgü olan hiçbir şey bana yabancı değildir.”</p>

  <p class="normal">Ve “Her şeye şüpheyle bak.”</p>

  <p class="normal">Babası itirafları bitirdiğinde Jennychen, ondan, yanıtların altını imzalamasını istedi.</p>

  <p class="normal">“Senin el yazın, dostum Mağripli, gotik kiliselerin kuleleri gibi sivri ve yukarı bakıyor; çizgilerin şimşeğe benziyor,” dedi Jones, Marx’ın omuzlarının üzerinden yazılan sayfaya bakarak.</p>

  <p class="normal">“Challey, neden adını tam olarak Karl Heinrich diye yazmadın?” diye protesto etti Tussy. “Seninki sadece Karl Marx. Annemin adı Jenny ama onun dört tane güzel adı var: Jenny, Julia, Johanna, Berta. Seçme şansı var, ama ben çok şanssızım. Ben tüm yaşamım boyunca Eleanor olmak zorundayım, başka biri değil.”</p>

  <p class="normal">“İkinci adım hoşuma gitmiyor. Doğrusu, insana birkaç isim takmak anlamsız,” dedi Marx’ın ikinci kızı.</p>

  <p class="normal">Oyun devam ediyordu.</p>

  <p class="normal">Herkesin önünde itiraflarda bulunma sırası Jennychen’e gelmişti.</p>

  <p class="normal">“İnsanlarda en fazla değer verdiğim özellik elbette insan sevgisi; erkekte moral, güç; kadında aşk,” diye yanıt verdi hızlı hızlı.</p>

  <p class="normal">“Bizim Di’nin mutluluğu ‘sevmek’ olarak adlandırdığını biliyorum. Bizim usta Kakadu ise sevilen olmak istiyor,” diye ilan etti küçük Tussy, kurnazca gülerek.</p>

  <p class="normal">“Pis, kindar, cüce Alberich<sup class="calibre6"><a href="../Text/ates4_split_021.html#footnote-654-10" id="footnote-654-10-backlink">[10]</a></sup>, geveze,” diye bağırdı öfkeden kıpkırmızı kesilen Jennychen kız kardeşinin sözlerini keserek.</p>

  <p class="normal">“Şimdi de ben itiraflarda bulunacağım,” diye ısrar etti Eleanor.</p>

  <p class="normal">“Benim belirgin özelliğim, meraklılık. En büyük mutsuzluğum ise tabii ki diş ağrısı korkusu. Doğru değil mi Mömchen? Geçenlerde senin dişini çektiler ve bu senin hiç de hoşuna gitmedi.”</p>

  <p class="normal">“Hoşlanmadığım şey ise,” diye devam etti küçük yaramaz, “elbette soğumuş koyun eti; mutluluktan ne anladığıma gelince...”</p>

  <p class="normal">Tussy karar veremiyordu. Bakışları, hiçbir zaman tadına bakamadığı şampanya şişesinin olduğu tepsiye ilişti.</p>

  <p class="normal">“Buldum, buldum, şampanya!” diye bağırarak ellerini çırptı.</p>

  <p class="normal">“Bu kadarı da fazla ama, daha on yaşındasın. Şımartılmış bu kız. Bu kız ilerde ne hale gelecek? Karl’ın, ‘Çocuklar ebeveynlerini yetiştirmelidirler’ savı bakın nelere yol açıyor,” diye araya girdi Lina Schöler. Schöler, uzun süre çocuk bakıcısı olarak çalışmıştı ve Jenny ve Karl’la sık sık gençliğin eğitimi üzerine tartışıyordu.</p>

  <p class="normal">“Yasak meyve tatlıdır ve mutluluk da onu deneyene kadardır,” diyerek Eleanor’u savundu kıvrak zekalı Odger.</p>

  <p class="normal">Heyecandan yanakları al al olmuş ve tatlı bir görünüme bürünmüş Tussy konuşmasını sürdürdü: “Jenny çiçekler içinde en çok zambağı sever, Mömchen ve Laura ise gülü. Challey kokulu pembe defneyi, ben ise ayrım yapmaksızın tüm çiçekleri severim, benim sloganım ise ‘ileri.’”</p>

  <p class="normal">“Bravo,” dedi Jones onu alkışlayarak. “Hedefine yürü.”</p>

  <p class="normal">Jennychen, slogan sorusuna yanıtını “Erik ağacından yıldızlara,” diye açıkladı ve bunu defterine kaydetti.</p>

  <p class="normal">Laura kendi sloganını açıkladı. “Gerçek her şeyden üstündür ve galip gelecektir.”</p>

  <p class="normal">Gece uzadı ve konuklar her zamankinden daha geç bir saatte ayrıldılar.</p>

  <p class="normal">1865 yazı neme alışkın İngilizleri bile bunaltıyordu. Havanın serinlediği ender saatlerde Marx masasını ardına kadar açtığı pencereye yaklaştırıyor, temiz havanın serinletici akımından keyifle yararlanıyordu. Bu, acımasız romatizmasının ansızın nüksetmesine yol açtı. Kürek kemiklerindeki ağrı kollarını hareket ettirmesine olanak vermiyordu. Çalışmalarını ertelemesi gerekmişti. Parasal durumu kötüydü. Engels, biriken borçlarını ödemesi için arkadaşına düzenli olarak para gönderiyor ve sabırsızlıkla ‘Kapital’in bitmesini bekliyordu.</p>

  <p class="normal">“Çalışmanın tamamlanıp el yazmalarının gönderildiği gün doyasıya içeceğim, bunu ancak ertesi gün senin buraya gelmen ve bu çılgınlığı birlikte yapmak koşulu ile ertelerim,” diye şaka yapıyordu bir mektubunda. Aynı mektupta Marx’ın sağlığından endişelenen Engels, “Vücudunun ağrıyan yerlerini kapatabilecek büyüklükte iki büyük file çuval ısmarla. Çuvalları kepekle doldurarak sobada dayanabileceğin kadar ısıt, ara ara üstüne ört. Kalın giysiler giyerek yatakta dinlenmelisin bu sıralar.”</p>

  <p class="normal">Romatizmaya bir de böbrek ağrıları eklenmişti. Tüm bunlar Marx’ı son derece üzüyordu. Neşesiz ve öfkeliydi.</p>

  <p class="normal">Karl’ın okul arkadaşı ve karısının kardeşi Edgar von Westphalen, yerleştiği Teksas’tan gelmiş ve neredeyse tüm yazı Maitland-Park’taki evde onlarla geçirmişti. Brüksel’deyken Komünistler Birliği’nin aktif üyesi, cesur bir savaşçı olan Westphalen, Amerika’da geçirdiği uzun yıllar içinde önemli ölçüde değişmişti. Üstün yetenekli, akıllı bu insan, uzun süre yalnız yaşamıştı, tüm düşünce ve kaygıları kendisinde yoğunlaşmıştı. Bir zamanlar Jenny, Edgar’ın Lina Schöler ile evlenmesini istemişti. Ancak birbirlerine karşı ilgisiz olmamalarına karşın gerçekleşmemişti bu dilek. Edgar aile kurmakta kararsızdı, Lina Schöler ise boş bir umutla onun teklifini bekledi durdu. Böylece o da yalnız kaldı, farkında olmadan ihtiyarladı, kendisini daima heyecanlandıran ve arzuladığı o duyguyu yaşamadan, hep başkalarının aşklarının sırdaşı olmakla yetindi. Bir aile yaşamı kuramamış olması onun gözlemciliğini ve insanlarda aşkla ilgili her türlü ani değişikliklere olan büyük ilgisini keskinleştirdi. Yeni doğan aşkları, flörtleri, gönül kırgınlıklarını ilk fark eden o oluyordu.</p>

  <p class="normal">“O yaşlı köstebek bazen bir kartaldan daha fazla öngörülü ve basiretli olabiliyor,” diyordu imalı bir şekilde.</p>

  <p class="normal">Lina Schöler kendisini feminizme dair kitaplara kaptırmıştı. Erkeklerin despot olduğunu ve kadınların onlarla eşit haklara sahip olmasının yeryüzündeki diğer tüm sorunlardan daha önemli olduğunu, hatta Marx’ın da bunu savunduğunu iddia ediyordu. ‘Mavi Çorap’ kulübünün kurucuları Hanna Moor ve Mary Woustonecraft’ı son yüzyılın en önemli şahsiyetleri olarak görüyordu.</p>

  <p class="normal">Jennychen, Laura ve Tussy, Lina’yı anne-babaları gibi biraz alaya alarak seviyorlardı. Lina çok dalgındı ya da kendisinin de söylediği gibi hülyalıydı; bu nedenle de biraz özensizdi. Eşyalarını sürekli unutuyordu ve düzenli bir insan olan Lenchen’i öfkelendirecek derecede dağınıktı.</p>

  <p class="normal">“Öff, bu evde kalmış kızlar da... Hayallerinde defalarca günah işlemek yerine, gerçek hayatta bir kez olsun günah işleseler.”</p>

  <p class="normal">Müzmin bekar Edgar Westphalen tüm arzularını yemek ve şık giyime yöneltmişti.</p>

  <p class="normal">“Elbette,” diyordu, yeni redingotu ve yeleğini üzerinde denerken, “yeni kıyafetler insanı centilmen yapmakla kalmaz, yaşamı da renklendirir.”</p>

  <p class="normal">“Heyhat! Seni tanıyamadım dostum,” dedi ona bir ara Marx. “Kendi yalnızlığında egoizmin en sınırlı olanını, sabahtan akşama dek yalnızca mideni düşünme alışkanlığını edinmişsin. Fakat sen doğuştan iyi yürekli olduğundan, bencilliğin tatlı bir kedinin bencilliğine benziyor. Her türlü münzevi yaşamın canı cehenneme. Anlaşılıyor ki, kadınlardan o kadar uzaklaşmışsın ki, cinsel güdülerinin yerini boğazına düşkünlük almış. Aralıksız olarak hap alıyorsun, sağlığın için evhamlanıyorsun; ama yine de yılanların, kaplanların, leoparların arasında kendine güvenlik arayan Edgar’dan başkası değilsin.”</p>

  <p class="normal">Kayınbiraderindeki değişmeler Marx’ı düş kırıklığına uğratmıştı. Edgar Westphalen en yüce düşünün bir puro ve bir şarap deposuna sahip olmak olduğunu gizlemiyordu. Yaşamla hesabını görmüş, ancak, yaşamın uzatılması için uğraş vermek zorunda olan onurlu, yaşlı centilmen rolünü seçmişti.</p>

  <p class="normal">“Zengin bir akşam yemeği, kaliteli bir şarap ve tütün, bir de iyi dikilmiş bir frak: İşte ölümden önce beni mutlu edecek şeyler.”</p>

  <p class="normal">Laura ve Tussy Amerikalı dayılarını eğlenceli, tuhaf bir insan olarak kabul ediyorlar, başkaları için para harcaması gerektiğinde sergilediği cimriliğe varan eli sıkılığını bile bağışlıyorlardı. Fakat Jennychen’in ona karşı tutumu katıydı. Babasının okul arkadaşı ve Komünistler Birliği’nin eski üyesinin ruhen bu kadar düşmüş olması onu çileden çıkarıyordu.</p>

  <p class="normal">“Bizim yaşlı köstebek Lina Schöler öyle çok yüce bir kişilik değil, ama yine de küllenmiş yüreğinde biraz olsun heyecan var; Edgar dayımda bu bile yok. O yalnızca zavallı, paslanmış bir el bombası parçasıdır,” diye öfkesini dile getiriyordu Jennychen, kız kardeşleriyle tartışmalarında. “Doğrusu birbirlerinden kurtulabildikleri için Lina’yı ve onu kutlayabiliriz. Onların aile ocağını gözlerimin önüne getirebiliyorum.”</p>

  <p class="normal">Uzun bir ayrılıktan sonra eski yoldaşlarıyla karşılaşmak Karl’ı heyecanlandırıyordu. Bir taraftan zamansız ölümleriyle yaşamı terk etmiş olan Wolff’u, Weerth’i, Schramm’ı, diğer taraftansa Edgar gibi yaşıyor olsa da işçi hareketi ve mücadelesi açısından ölmüş sayılanları düşünüyordu.</p>

  <p class="normal">Hastalıklarla bitkinleşip yatağa düşen Marx, hevesle astronomiyle ilgileniyordu. İnsanların ulaşabileceği her şeyi öğrenmeye çalışarak sürekli öğrenme açlığıyla yanıp tutuşuyordu. Evrenin uçsuz bucaksız genişliği, uzak yıldızlar ve gezegenler daima onun ilgisini çekiyordu.</p>

  <p class="normal">Laplace’in gökyüzünün oluşumu teorisi, değişik cisimlerin kendi ekseni etrafında dönmesine ilişkin bilimsel açıklamalar, Kirkwood’un gezegenlerin dönüşlerinde farklılık yasası ve evren bilimindeki daha birçok şey Marx’ı heyecanlandırıyordu. Marx’ın gençliğinden beri keşfettiği en büyük zevk, kavramaktı. Hegel gibi o da, astrofiziğe tutkulu bir ilgi duyuyordu. Bilimin ‘olmazsa olmaz’ı kabul ettiği matematik de onun için bir o kadar çekiciydi.</p>

  <p class="normal">Marx’ın hastalığı süresince ailenin borçları artmış, tüm eşyalar yeniden rehine verilmişti.</p>

  <p class="normal">“İnan ki,” diye yazıyordu Marx Engels’e, “sana bu mektubu yazacağıma parmaklarımı kessem daha iyiydi. Bu, yani yaşamının yarısının başkalarına bağımlı olduğu düşüncesi doğrudan umutsuzluğa yol açabilir. Bu durumda, beni ayakta tutan tek düşünce ikimizin birlikte bu davayı dostluk esaslarına bağlı olarak yürütüyor olmamızdır. Üstelik ben zamanımı davanın teori ve partileşme yönüne ayırıyorum. Gerçekte, durumuma göre pahalı bir dairede yaşıyorum; bunun da dışında bu yıl biz hiçbir zaman olmadığı kadar iyi yaşadık. Ancak bu, çocuklara çektikleri acının karşılığı olarak kısa bir süre de olsa onları ödüllendirme gerekliliğinden çok, onlara bir gelecek sağlayabilecek bağlantı ve ilişkileri sürdürme ortamı yaratmanın tek yoluydu. Hatta bir tüccarın bakış açısıyla bakıldığında bile, yalnız karımla ikimizin olması ya da kızlarımın yerine erkek çocuklarım olması durumunda oldukça iyi yürüyebilecek proleter bir ev düzeninin, bu koşullarda uygun olmayacağına sen de katılırsın.”</p>

  <p class="normal">Engels, Marx’a hemen gerekli parasal yardımı yaptı, fakat yoksulluk Marx ailesine yine de sıkıntı veriyordu.</p>

  <p class="normal">Olaylarla dolu aynı yılın sonbaharında Marx ve Engels, genel Alman İttifakı yöneticilerinden biri olan Schweitzer’in kurduğu ‘Sosyal Demokrat’ gazetesine katılmaya razı olmuşlardı. Londra’ya yazdığı mektupta Schweitzer, Marx’ın Alman İşçi Partisi’nin fiili kurucusu ve önderi olduğunu vurguluyordu. Gazetenin yazılarında Marx’ın çok eleştirdiği bilinen Lassalle’cı sloganlar yer almıyordu. Bu nedenle Marx ve Engels yeni gazetenin Almanya’da Enternasyonal düşüncenin propagandasına hizmet edebileceğini umuyorlardı. Marx, Enternasyonal’in ‘Kuruluş Manifestosu’nu ‘Sosyal Demokrat’a gönderdi, Schweitzer de bekletmeden yayınladı. Ancak ‘Sosyal Demokrat’ın ilk sayıları Marx ve Engels’te rahatsızlık yarattı. Çünkü bu sayılarda açıkça Lassalle’cı gelenekler su yüzüne çıkmıştı. Gazete açık açık Bismarck’ın derebeylik hükümetine yaranmaya çalışıyordu.</p>

  <p class="normal">1865 yılı ocak ayı ortalarında Proudhon öldü ve ‘Sosyal Demokrat’ın yazıişleri müdürü, Marx’a onun hakkında bir makale yazması için yalvardı. Marx Schweitzer’e mevcut iktidarla herhangi bir uzlaşmaya karşı düşüncesini sert ifadelerle dile getirdiği bir mektup yazdı. O, haklı olarak Proudhon’un Louis Bonaparte’la sürekli flörtünü bir ‘alçaklık’ olarak adlandırıyordu.</p>

  <p class="normal">Proudhon öldü, fakat bir küçük burjuva öğretisi olarak Proudhon’culuk insanların aklını çelmeye devam etti ve işçi sınıfının mücadelesine zarar verdi. Marx bunu anlıyordu. ‘Sosyal Demokrat’ta yayınlanan mektubunda Marx bu kişiye karşı eskisi gibi sertti. Marx’ın düşüncesine göre diyalektiğe eğilimli olan Proudhon diyalektiği hiçbir zaman anlayamamış ve sofizmden ileri gidememişti:</p>

  <p class="normal">“Küçük burjuvanın kendisi çelişki demektir. Hele de bu, Proudhon gibi zeki bir insansa, çelişkileri hemen kendi istediği gibi ve duruma göre beklenmedik, gürültülü, bazen skandal içeren bazen de parlak paradokslara dönüştürmeye yönelir. Bilimde şarlatanlık ve politik ikiyüzlülük böyle bir görüş açısıyla kopmaz biçimde bağlantılıdır. Bu tür kişilerin başlıca teşvik edici gerekçeleri şöhret düşkünlüğüdür; şöhret düşkünü tüm insanlar gibi onlar da yalnızca anlık başarıların, sansasyonların peşindedirler. Rousseau’yu her türlü uzlaşmadan, en azından mevcut iktidarla günümüzdeki uzlaşmadan daima koruyan o sıradan ahlaki ölçüt burada kaçınılmaz olarak yitiriliyor.</p>

  <p class="normal">“Belki de gelecek kuşaklar Fransız tarihinin bu yakın dönemini değerlendirirken, Louis Bonaparte’a bu dönemin Napoleon’u, Proudhon’a ise yine bu dönemin Rousseau’su, Walter’i diyeceklerdir.</p>

  <p class="normal">“Şimdi ben bu insanın ölümünden hemen sonra, onun ölüm yargıcı rolünü bana empoze etmenizin sorumluluğunu tümüyle size yüklüyorum.”</p>

  <p class="normal">Marx’ın, Proudhon’un “tümüyle burjuva fantezilerine” karşı yöneltilmiş darbeleri Lassalle’a da isabet etmişti. Bilimde küçük burjuvaziye özgü şarlatanlıktan ve ikiyüzlülükten söz ederken, Marx, özellikle Ferdinand Lassalle’ı kastediyordu.</p>

  <p class="normal">Engels de eski bir Danimarka halk şarkısını ‘Sosyal Demokrat’a göndermişti ve şarkının yorumunda Lassalle’cılara karşılık, köylülerin toprak ağalarına karşı mücadelesinin büyük devrimci önemine işaret ediyordu. Lassalle taraftarları ise ‘birleşik gerici kitle’ teorisinden yola çıkarak köylülerin devrimci rolünü yadsıyorlardı.</p>

  <p class="normal">Ortaçağ savaşları sırasında gaddar toprak ağası Tidmann’ın hakkından gelen Süderharde’lı cesur köylüleri konu alan şarkı, şu dizelerle sona eriyordu:</p>

  <p class="indentmetin">“Süderharde’lı köylüler kenetlenin</p>

  <p class="indentmetin">Tidmann sağ çıkmasın buradan!</p>

  <p class="indentmetin">Bir yaşlıydı yumruğu ilk indiren</p>

  <p class="indentmetin">Bunu sever Süderharde’lılar.</p>

  <p class="indentmetin">...</p>

  <p class="indentmetin">Ve işte yatıyor Tidmann, etrafı kan,</p>

  <p class="indentmetin">Özgürce çalışıyor pulluk verimli topraklarda,</p>

  <p class="indentmetin">Ve domuzlar özgürce besleniyorlar ormanlarda</p>

  <p class="indentmetin">Bunu sever Süderharde’lılar.”</p>

  <div class="clrb"/>

  <p class="normal">“Almanya gibi zengin sınıfın feodal soylular kadar burjuvaziyi de bünyesinde topladığı, proletaryanın ise yine aynı şekilde, hatta daha fazla sayıda tarım proleterlerinden ve sanayi işçilerinden oluştuğu bir ülkede, bu canlı köylü şarkısı tam yerini buldu,” diye yazıyordu Engels.</p>

  <p class="normal">Zaman geçiyordu, fakat Marx ve Engels gazetenin açıkça gün yüzüne çıkmış olan Kralcı-Prusyacı çizgisini değiştirmek için boşu boşuna çabalıyorlardı. ‘Sosyal Demokrat’, Lassalle’ın izinden gidiyor ve Bismarck’ın politikasını gitgide daha fazla övüyordu. Schweitzer’in hilesini gören Marx ve Engels taleplerinin yerine getirilmemesi nedeniyle gazetenin kadrosundan ayrıldıklarına ilişkin bir açıklama yolladılar. Onlar, Bismarck’ın bakanlığı ve feodal-mutlakiyetçi bir partiyle mücadelenin en azından burjuvaziye karşı mücadele kadar kararlı olarak yürütülmesi gerektiğini yazıyorlardı.</p>

  <p class="normal">‘Sosyal Demokrat’la bağlarını koparan Engels, Lassalle’cılara ayrıntılı bir eleştiri yöneltmişti. Bunun için Leipzig’de ‘Prusya Savaşı Sorunu ve Almanya İşçi Partisi’ adlı bir broşür yayınladı. Marx ve Engels defalarca, ‘Sosyal Demokrat’ın Bismarck tarafından rüşvetle ayartıldığından kuşkulanmışlardı. Durum gerçekten de böyleydi. Her yeni olgu, yalnızca Lassalle’cı Schweitzer’in, onun taraftarlarının değil, Lassalle’ın kendisinin de gerçek yüzünü ortaya çıkarıyordu. Engels bu konuda 1865 Ocağında Manchester’den, Londra’daki Marx’a şunları yazıyordu:</p>

  <p class="normal">“Uysal Lassalle karşımıza gitgide daha belirgin şekilde bir düzenbaz olarak çıkıyor. İnsanları değerlendirirken, biz, her zaman onların kendilerini nasıl göstermek istediklerinden değil, gerçekte kim olduklarından hareket ettik. Rahmetli için neden istisnai davranmak zorunda olduğumuzu anlamıyorum. Subjektif olarak onu şöhret düşkünü olarak niteleyebiliriz, ancak objektif olarak bu tüm işçi hareketine karşı Prusyacılar çıkarına bir alçaklık ve ihanettir. Öyle anlaşılıyor ki, bu aptal delikanlı, vakti zamanında hiçbir garanti almadığı gibi, Bismarck’tan herhangi bir tazminat da talep etmemiş. Açıkçası o sadece Bismarck’ın aldatılacağına ve Racowitza’nın vurulacağına kesinlikle inanmıştı.”</p>

  <p class="normal">1865 yılı Eylül ayı sonunda Londra’da Enternasyonal’in ilk konferansı yapıldı. Konferans, Uluslararası İşçiler Birliği’nin şubelerinin yeterince güçlenmediğini ve genel kongreye hazır olmadığını düşünen Marx’ın talebi üzerine toplanmıştı.</p>

  <p class="normal">Beş gün boyunca Fransa, İsviçre ve Belçika’dan delegeler Genel Konsey üyeleriyle birlikte farklı şubelerdeki duruma ilişkin raporları dinlediler. Liebknecht Almanya’daki işçi hareketine ilişkin rapor göndermişti. Konferans sırasında Genel Konsey’in en etkin üyeleri; Dupont, Eccarius ve Lessner’le Fransa’dan gelen delege ciltçi Varlin ve İsviçre’den gelen fırça yapımcısı Becker arasında kurulan kişisel ilişkiler büyük önem taşıyordu. Gelecek vaat eden bu iki insan, işçi hareketinin gururuydular. Londra görüşmeleri Enternasyonal’in otoritesinin güçlenmesine ve en mücadeleci proleterlerin Marx’ın etrafında birleşmelerine yardımcı olmuştu. Konferans onları en önemli programatik ve taktiksel konularla ilgili kongrelerde ortak bildiri sunmakla görevlendirmişti. Onlar, Uluslararası Birliğin politikaya girmeyip yalnızca ekonomik sorunlarla ilgilenmesini talep eden sekter Proudhon’culara karşı kararlılıkla karşı çıktılar.</p>

  <p class="normal">Konferansın çalışma günleri Enternasyonal’in kuruluş yıldönümüne denk düşüyordu. Bu önemli tarihin –28 Eylül– kutlanması, aynı zamanda köleliğin kaldırılması ve cumhuriyetin zaferi nedeniyle Amerikan halkına seslenişi okuma kararı alındı.</p>

  <p class="normal">Geniş, yüksek St. Martin’s Hall’de Konferansın katılımcıları ve birliğin Londra’da yaşayan üyeleri, aileleriyle birlikte toplanmışlardı. Çok sayıda konuk vardı.</p>

  <p class="normal">Liza ve Sigizmund Krasotski uzun yolculuklardan ve Rusya’ya giriş izni almak için boşa çıkan çabalardan sonra, sürgün yeri olarak Londra’yı seçmişlerdi. Primors Hill’de küçük bir sayfiyeye yerleşmişler ve çok geçmeden eski tanıdıklarını arayıp bulmuşlardı. Bunlar arasında Odger de vardı. İşçiler Birliği’nin St. Martin’s Hall’deki gecesi için biletleri ondan almışlardı.</p>

  <p class="normal">Saat yediye doğru herkes toplanmıştı. Toplananlar başlangıçta çay içtiler. Daha sonra İtalyan İşçiler Birliği Orkestrası halkın sevdiği o ünlü ‘Koshtua Marşı’nı ve hareketli ‘Muhafız Marşı’nı çaldı. Bu canlı müzikler herkesi etkilemişti; hatta gecede bulunanların en somurtkanları dahi canlandılar, gülümsemeye, şakalaşmaya başladılar.</p>

  <p class="normal">Birkaç müzisyen korno ve saksafonla ‘Kapriccio’yu çalarak büyük övgü topladı. Ardından tiz bir zil sesi duyuldu ve Genel Kurul Başkanı Odger törenle oturumu açtı. Sekreter Cremer uzun uzun öksürdü, gözlüklerini silerek burnunun üzerine yerleştirdi ve düz bir sesle Amerikan halkına seslenişi okudu. Salon metni onaylayıcı tepkilerle karşıladı.</p>

  <p class="normal">“Yaşa!”</p>

  <p class="normal">“Yaşasın özgürlük ve kardeşlik!”</p>

  <p class="normal">Alman ve Fransız delegeler kısa konuşmalar yaptılar, Enternasyonal’in tam bir yıl önce bu salondaki bir toplantıyla nasıl kurulduğunu anımsattılar. St. Martin’s Hall’de selamlama çığlıkları yükseldi ve tüm salon hep bir ağızdan ‘Marseillaise’i söyledi. Koro sahneye çıktı. Yakasında kocaman bir kırmızı karanfil bulunan, fraklı, çelimsiz koro şefi söylenecek her şarkıyı tek tek anons etti. Heyecanlandığı fark ediliyordu ve elindeki çubuk hafiften titriyordu. Koroyu yönetirken ustaca bir uyum yakalamış, korosuyla birlikte şarkıları kendisi de söylüyordu. Koroda yer alanların tümü Alman sürgünlerdi. Ve büyük bir duygu yoğunluğuyla, coşkuyla Schmit’in ‘Ren’deki Vardiya’, Rentaier’in ‘Nehir Üstünde Haç’, ve özellikle de Astholtz’un ‘Avcının Mutluluğu’nu söylerken salondaki çoğu kişi mendillerini ıslak gözlerine götürüyordu. Bu şarkılar herkesi heyecanlandırmıştı. Ama neşeli bir şarkı olan ‘Atölye’ dinleyicileri neşelendirdi ve şarkının canlı, neşeli nakaratını tüm salon birlikte söylemeye başladı.</p>

  <p class="normal">Koro, konserini bitirdikten sonra değişik uluslardan konuşmacılar kürsüye çıktılar. Polonyalı delege Bobçinski’nin konuşması herkeste büyük bir etki uyandırdı.</p>

  <p class="normal">“Proletaryanın birliği kutsaldır, bu birlik kölelik zincirlerini kırmamıza ve emeğin, kardeşliğin, eşitliğin egemen olacağı bir dünyayı kurmamıza yardımcı olacaktır,” diyordu Bobçinski.</p>

  <p class="normal">Ve salonda ‘Marseillaise’ yeniden duyuldu.</p>

  <p class="normal">Oturumun kapandığını ilan eden Başkan Odger, Eliza Cook’un didaktik şiiri ‘Dürüstlük’ü büyük bir coşkuyla okudu.</p>

  <p class="normal">Gece saat on buçukta, ucuz büfedeki tüm sandviçler, sosisler, çörekler yendikten sonra dans başladı. Gençler ve yaşlılar, çocuksu bir neşeyle eğleniyorlardı. Nefesli çalgılar eşliğinde galop dansı yapıyor, vals ve kadrilde de hemen ritmi yakalıyorlardı. Mazurka başlamıştı ve Polonyalılar halka oluşturdular. Önlerinde tek diz üstü eğilip koşarak dans ettikleri bayanları çevrelediler. İtalyanlar bir topaç gibi dönüyor, çılgınca tarantelle oynuyorlar, Fransızlar karmanyol eşliğinde dansa başlıyorlardı. Bastilya’yı yerle bir eden ataları da bir zamanlar böyle dans etmişti.</p>

  <p class="normal">Orkestra Gottfried’in en ünlü yapıtlarından biri olan ‘Vals’i çalıyordu. Tüm bunlar sürerken, Cremer, tribünün arkasındaki küçük, basık bir mekanda, birliğe yeni üyeler kaydediyordu. Yalnızca erkekler değil, kadınlar da Enternasyonal’e kaydediliyordu. Cremer’e ilk başvuran Liza oldu. Genel Konsey Sekreteri kendisine adını, soyadını sordu ve büyük deftere kaydetti.</p>

  <p class="normal">“Bir yıllık aidatı şimdiden ödemek isterdim,” dedi Liza heyecanla.</p>

  <p class="normal">“Elbette; 1 şilin 1 pens.”</p>

  <p class="normal">“Sadece bu kadar mı?”</p>

  <p class="normal">Yanı başında duran ve çamaşırhanede çalışan bir kadın:</p>

  <p class="normal">“Proleterler için bu az para değil,” dedi.</p>

  <p class="normal">“Birliğin kasasına gönüllü katkıda bulunmak sizin hakkınız. Değişik ülkelerdeki grevcilere yardım için para bize her zaman gerekli,” dedi Cremer.</p>

  <p class="normal">Liza Genel Konsey Sekreterine on gine ödedi, Cremer kendisine üyelik kartı verdi ve Uluslararası İşçiler Birliği’ndeki hakları ve yükümlülüklerini bilmesi için ‘Manifesto’ ve ‘Tüzük’ü almasını önerdi.</p>

  <p class="normal">Sigizmund Krasotski de Enternasyonal’e üye oldu.</p>

  <p class="ortayazi">***</p>

  <p class="normal">Konferanstan bir süre sonra, Ekim 1865’te Modena Villas’a hiç beklenmedik bir mektup geldi. Mektup büyük parasal çıkarlar vaat ediyordu.</p>

  <p class="normal">Başbakan Otto von Bismarck adına Lassalle’ın dostu, yaklaşık bir yıl önce Prusya Hükümetinde göreve başlamış olan eski göçmen Lothar Bucher şunları yazıyordu:</p>

  <p class="normal">“Her şeyden önce ‘Staatsanzeiger’<sup class="calibre6"><a href="../Text/ates4_split_022.html#footnote-654-11" id="footnote-654-11-backlink">[11]</a></sup> para piyasasının hareketi konusunda aylık raporlara sahip olmak istemektedir. Bana bu iş için önerebileceğim birinin olup olmadığını sordular, ben de bu işi kimsenin sizden daha iyi yapamayacağı yanıtını verdim. Bu nedenle size başvurmamı rica ettiler. Makalelerin ölçülerine gelince, bu konuda size tam bir özgürlük sağlanıyor. Yazılar ne kadar esaslı ve geniş olursa, o kadar iyi. İçeriğe gelince, elbette siz kendi bilimsel düşüncelerinizi rehber edineceksiniz, ama yine de yazılarınız yazıişlerinin değil, okur kitlesinin dikkatine yönelik olmalıdır. Arzulanır ki yazının özü yalnızca uzmanlar için anlaşılır olsun ve polemiklerden uzak durasınız.”</p>

  <p class="normal">Mektubun devamında, işle ilgili birkaç uyarı, ölümü hâlâ kendisi için ‘psikolojik bir muamma’ olan Lassalle’la birlikte yapılan bir kır gezisine ilişkin bir anı, ardından Marx’ın da anlamış olacağı gibi ilk aşkı olan bürokrasiye döndüğüne ilişkin verdiği bilgi vardı.</p>

  <p class="normal">“Gelişmelerin seyrini kavramada kendisinin çok hızlı olduğunu kabul eden Lassalle ile hiçbir konuda aynı fikirde değildim. Liberal Parti ölmeden önce birkaç kez kabuk değiştirecek, bu nedenle, yaşam boyunca devlet bünyesinde çalışmak isteyenler hükümet saflarında yer almak zorundadır.” Mektup Bayan Marx’a, küçük hanımlara, özellikle de en küçük hanıma gönderilen selamla ve ardından bildik ‘saygı ve bağlılık’ sözleriyle sona eriyordu.</p>

  <p class="normal">Karl, Lassalle’ın bir zamanlar tanıştırdığı Lothar Bucher’i anımsamıştı. Bu, neredeyse çene altına kadar gelen fırlak, hoplayan göbeğiyle biçimsiz biriydi. Koyu renk redingotunu gölgeleyen kolalı beyaz yakası göz kamaştırıyordu. Pahalı yeleği redingotunun altından görünüyordu; saatinin altın zincirinde birkaç madalyon asılıydı. Kısa parmakları, dikkat çekici şekilde parlayan pahalı pırlanta yüzüklerle doluydu. Ördek burunlu yeni ayakkabıları heybetli bir sesle gıcırdıyordu. Görünüşüyle zenginliğini ve işlerinin yolunda olduğunu kanıtlamak istiyordu.</p>

  <p class="normal">Karl düşüncelere dalmıştı. Demek Bismarck bu devrimci mülteciye el uzatmıştı. Marx, Prusya prensliğinin liderinin, ileriye bakan kan bürümüş gözlerinin altında pörsük deriden torbacıkların oluştuğu sarkık yanaklı yüzünü gözlerinin önüne getiriyordu. Bismarck bir balyoz gibi sertti. Kendi sınıfına sadakatle hizmet ediyor, insanların sıkıntıları ve yoksulluklarından yararlanıp onları aşağılıyordu.</p>

  <p class="normal">“Nedir bu? Bir zaafiyet belirtisi mi? Adi bir hesaplaşma mı? Lassalle, Schweitzer ve diğer birçoklarıyla yaşanan deney Bismarck’ı, beni de satın alıp alamayacağı düşüncesine yöneltti. Bu denli kolayca alt ettiği kim varsa, kendi düşüşlerini işçi sınıfının, devrimin çıkarlarını feda ederek ödediler. Onlar Bismarck’ı, Bismarck kendilerini kazıklamadan önce ve ondan daha kurnazca kazıklayacaklarını umut ediyorlardı. Zavallı şaşkınlar. Devletin fiili liderinin bekleme odasına arka kapıdan kabul edilmek onların köle ruhlarını okşuyordu. Yoksa düşüncelerimizin propagandası için Prusya basınını kullanmalı, uzun süreli olmasa da sosyalizm gerçeğini yaymalı mıyız? Buradaki uzlaşmanın sınırı nedir? Yalnızca yoldaşlara karşı değil, kendime karşı da, bu sınır nerede ihanete, alçakça bir tutuma dönüşür? Galiba bu teslim olanın aleyhine dönüşebilecek tehlikeli bir cazibe. Bir devrimci için düşmanlarıyla ilişkilerde kabul edilebilir sınır nedir? Bu sınır çizgisi o kadar ince ki, onu kendimiz de farkında olmaksızın çiğneyebiliriz.”</p>

  <p class="normal">Marx puroları birbiri ardına yakıyordu. Yanmış kibrit çöpleri masada, dolmuş kül tablasının yanında duruyordu. Bu saatlerde kimse onun çalışma odasına girmeye cesaret edemiyordu. Jenny, ve Marx ailesinin diğer üyeleri, onun, çalışırken elinde mutlaka kalem ya da kitap olması gerekmediğini iyi biliyorlardı. Beyninin ne denli yoğun çalıştığını görmek için, yüzüne bakmak, çalışma odasında yürürken, kanepede oturur ya da yatarken adeta kendisine yönelmiş derin bakışı görmek yeterliydi.</p>

  <p class="normal">Marx düşünüyordu. Birden gençliğini, Köln’ü, ‘Ren Gazetesi’ni anımsadı. O zamanlar, hatta daha sonraları burjuvazi, Hansemann gibi sanayiciler, etkili finans çevreleri onu kendi saflarına çekmek için ne kadar da çabalamışlardı. Neler önermemişlerdi ki. Marx en küçük bir sapmayı reddediyor, yoksulluğu, ailesini yoksulluğa mahkûm etmeyi, sağlığını ve yaşamın nimetleri denen şeyleri feda etmeyi bu sapmaya tercih ediyordu.</p>

  <p class="normal">Bu mahrumiyetlerin ve yitirdiklerinin ağır yüküyle başını dik tutarak, insanların yüzlerine ve gökyüzüne genişçe açılmış temiz gözlerle cesurca bakarak ileri, hep ileri gidiyordu.</p>

  <p class="normal">Yalnızca gazetesinde bir işbirliği ile sınırlı da olsa Bismarck’la bir ilişki, emekçilerin genel davasına bir yarar getirmeyecek, sosyalist hareketi bir basamak dahi yükseltmeyecektir. ‘Staatsanzeiger’de yazılar yazmaya razı olmak davaya zarar verebilir ve dedikodulara yol açabilirdi. Bismarck’ın başını çektiği gericiler güruhu onun ve düşünce yoldaşlarının adını lekeleyebilirdi. Ve Marx Bismarck’a bir tokat gibi çınlayan ‘hayır’ yanıtını verdi.</p>

  <p class="normal">‘Kapital’in birinci cildi temize çekilmiş olarak hemen hemen bitmişti. “Ağır doğum sancılarından sonra doğan çocuğumu yıkıyorum,” diyordu Marx, şakayla karışık. Kitabını basıma hazırlıyordu.</p>

  <p class="normal">Marx’ın Uluslararası İşçiler Birliği’ndeki faaliyetleri çok fazla zaman ve enerji gerektiriyordu. Dikkatinden hiçbir şey kaçmıyordu. Yüzlerce mektup, yönerge yazması ve okuması, değişik konularda Genel Kurul’da konuşma yapması, şubelerde ortaya çıkan hiziplere çözüm bulması gerekiyordu. Değişik uluslardan mülteci işçilerin düzenledikleri mitinglere, toplantılara, törenlere katılıyordu. Etkisi artıyor, ünü yayılıyordu.</p>

  <p class="normal">Genel Konsey için kaleme aldığı yönerge aşağıdaki bölümlerden oluşuyordu:</p>

  <p class="normal">1) Uluslararası Birliğin Örgütlenmesi;</p>

  <p class="normal">2) Emek ve Sermaye Arasındaki Mücadelede Birliğin Yardımıyla Enternasyonal Eylem Bütünlüğü;</p>

  <p class="normal">3) Çalışma Saatlerinin Sınırlandırılması;</p>

  <p class="normal">4) Çocuk ve Ergen Yaştakilerin Çalışması;</p>

  <p class="normal">5) Ortak Çalışma;</p>

  <p class="normal">6) Sendikalar; Geçmişi, Bugünü, Geleceği;</p>

  <p class="normal">7) Doğrudan ve Dolaylı Vergiler;</p>

  <p class="normal">8) Uluslararası Kredi;</p>

  <p class="normal">9) Polonya Sorunu;</p>

  <p class="normal">10) Ordu;</p>

  <p class="normal">11) Din Sorunu.</p>

  <p class="normal">Bu tezlerin tüm maddeleri daha sonra Kongre’de oy birliğiyle kabul edildi.</p>

  <p class="normal">Marx, ‘Yönerge’de emekçilerin, özellikle de kadın ve çocukların yaşamsal gereksinimlerine doğrudan değiniyordu. Onların çalışma saatlerinin sınırlandırılması gerekliliği konusunda şunları yazıyordu:</p>

  <p class="normal">“Biz günümüz sanayisinin her iki cinsten çocuk ve ergen yaştakilerin toplumsal üretimin büyük davasına katılmasını sağlama eğilimini ilerlemeci, sağlıklı ve yasal bir eğilim kabul ediyoruz. Kapitalist düzende bu eğilim çirkin bir şekil almış olmasına rağmen sağduyulu bir toplum düzeninde dokuz yaşından itibaren her çocuk, çalışabilir her yetişkin gibi verimli bir emekçi olmak, doğanın genel yasasına uymak zorundadır. Çocuk özellikle de yemeği için çalışmalı, çalışmalıdır; hem de yalnızca beyniyle değil fizik gücüyle de.</p>

  <p class="normal">“... Fizyolojik yasalar uyarınca her iki cinsten çocuk ve gençleri, kendilerine özel yaklaşımlar gerektiren üç gruba ayırmayı gerekli görüyoruz. İlk gruba 9-12 yaş arası çocuklar, ikinci gruba 13-15 yaş arası, üçüncü gruba ise 16-17 yaş arası çocuklar dahil olmalıdır. Yasanın, herhangi bir atölyedeki çalışma saatlerini ilk grup için iki, ikinci grup için dört, üçüncü grup içinse altı saatle sınırlamasını öneriyoruz. Üçüncü grup için yemek ya da dinlenmek amacıyla en azından bir saat mola olmalıdır.</p>

  <p class="normal">“İşçi, hareketinde özgür değildir. Birçok durumda o kadar bilgisizdir ki, kendi çocuğunun gerçek çıkarlarını ya da insanın gelişmesi için normal koşulları anlama yeteneğine sahip değildir. Her ne olursa olsun, daha ilerici işçiler, kendi sınıfının dolayısıyla da insanlığın geleceğinin genç işçi kuşağının yetişmesine bağlı olduğunu tümüyle kavramaktadır. Onlar, öncelikle çalışan çocukları ve ergenleri günümüz sisteminin yıkıcı etkilerinden korumak gerektiğini biliyorlar.</p>

  <p class="normal">“... Bundan hareketle, ailelere ve işverenlere eğer eğitimiyle uyum göstermiyorsa, asla çocuk ve ergenlerin işgücünden yararlanmalarına izin verilmemesi gerektiğini ilan ediyoruz.</p>

  <p class="normal">“Eğitimden biz şu üç olguyu anlıyoruz:</p>

  <p class="normal">1) Zihinsel eğitim.</p>

  <p class="normal">2) Fiziksel eğitim: Jimnastik okullarında ve askerde yapılan kültür-fizik amaçlı eğitim.</p>

  <p class="normal">3) Tüm üretim süreçlerinin temel ilkelerini öğreten, aynı zamanda çocuğa ve ergenlik çağındakilere tüm üretim alanındaki en basit aletleri kullanma yetisi sağlayan temel eğitim.</p>

  <p class="normal">“Aşamalı olarak güçleşen zihinsel ve fiziksel eğitim ile teknik öğretim kursları çocukların ve ergenlik çağındaki işçilerin yaş gruplarına ayrılmasına uygun olmalıdır. Teknik okulların giderleri, onların ürünlerinin satışı yoluyla kısmen kapatılmalıdır.</p>

  <p class="normal">“Ücretlilerde emeğin, zihinsel eğitimin, kültür-fiziğin ve politik eğitimin uyumu, işçi sınıfının düzeyini, aristokrasi ve burjuvazinin üzerine çıkarır.”</p>

  <p class="normal">Mayıs’ın 8’i, günlerden salıydı. Marx, akşam üzeri Genel Konsey’in oturumuna katılmak üzere evden çıktı. Londra’yı açık gri renkte bir karanlık kaplamıştı. İngiltere’de ilkbaharın son günleri iyi geçer. Bu dönemde ne siyah ne de sarı dumanlar vardır. Gökyüzünü yalnızca beyaz bir duman kaplar ve güneş ışınları her zaman mahmur gözler gibi nemlidir.</p>

  <p class="normal">Marx, Hyde Park’ta yürüyordu. Siyah, hafif potinlerinin yeni açılmakta olan yabani hindibalar ve düğün çiçekleriyle daha da kabarmış olan taze çimene gömülmesinden haz duyuyordu. Goethe’nin en çok yeşil ve sarı renkleri sevdiğini ve onları yaşamın bir süsü kabul ettiğini anımsadı.</p>

  <p class="normal">Sessizliği kuş sesleri bozuyordu. Çimenlere yayılarak gazete okuyanlar, uyuyanlar vardı. Hemen yanı başlarında da koyunlar otluyordu. Gölün gölgede kalmış kıyısında çocuklar oynuyor, köpekler dolaşıyordu. Büyük bir kentin en kalabalık yerinde park kurulmuş olmasını tasavvur etmek güçtü. Marx, Marble Arch’ta at arabasına bindi. Atlar, kalabalık caddelerde hızla ilerliyorlardı. Kaldırımlarda fenerciler belirmiş, dükkânların vitrin ışıkları yanmıştı.</p>

  <p class="normal">Londra caddelerinde binaların yaşlarını kestirmek güçtür. İklim, zaman içinde yıkıcı bir etki yapıyor, gri kış dumanı, yapışkan is binaların zamanından önce eskimesine yol açıyor, tuğlaları aşındırıyor, oyukları derinleştiriyor, çatlaklardan kendine yol açıyor, karartıyor, taşları eritiyordu.</p>

  <p class="normal">Marx, dünyanın en büyük başkentini en ücra köşelerine kadar biliyor, bu konuda bir Londralı’dan geri kalmıyordu. Bir çukura kurulmuş ve Birmingham, Leeds, Sheffield’dan çıkan sağlıksız buharlaşmaların, pis kokulu dumanın ve yapışkan sisin geçiş noktası olan Whitechapel’e sık sık giderdi. Bundan daha kasvetli, nemli ve tekdüze bir yeryüzü parçası tasavvur etmek mümkün değildi. Katolik din adamları cehennemi betimlerken Whitechapel’in o korkunç hatlarını çizseler yeter. Güneşi, nemli çatıları bir uçtan bir uca boşu boşuna yakmaya çabalayan kızıl bir meşale gibi; ayı da gri bir kara kurbağası olarak bilen Whitechapelliler bazen kendileri ve çevresindekilerle alay etmeden duramazlar. Yoksa akıllarını yitirirler. İnsanların kendi kendileriyle alay etmeleri, düş kırıklığını önler. Whitechapel’de mutluların sayısı azdır, doğrusu onların gülmesi de bir ayrıdır. Emekçilerin yaşadığı bu ücra köşeyi hiçbir zaman ziyaret etmeyen burjuvaları korkutan acı, ender rastlanan bir gülüştür bu.</p>

  <p class="normal">Saat sekiz civarında Marx, iyi aydınlatılmış ve geniş Fleet caddesini kesen küçük Bouverie sokağındaki 18 nolu binaya geldi. Uluslararası Birliğin bürosu kısa bir süre önce buraya taşınmıştı.</p>

  <p class="normal">Şekil olarak at arabasını anımsatan bu dar, uzun odada, masanın başında Genel Konsey üyeleri oturuyorlardı. Tam belirlenen saatte Başkan oturumu açtı. Cremer her zamanki gibi, bir önceki toplantı protokolünün onanmasını önerdi. Çok zaman harcamamaya çalışarak protokolü okudu. Herkes susarak dinledi. Marx purosunu yaktı, bir kağıt çıkardı ve ara sıra birtakım notlar aldı. Lafargue konuşmaya daha fazla tahammül edemedi ve kendisini güçlükle tutarak uysal uysal kurşun kaleminin ucunu açmaya başladı. Cremer bu arada Bordeaux’tan gelen ve üyelik aidatının nereye gönderilmesi gerektiğine ilişkin mektubu, Enternasyonal’in yaklaşan kongresiyle ilgili istekleri, Genel Konsey’e yeni üye adaylıklarıyla ilgili görüşlerin kısaca özetlendiği tutanağı okuyordu. İşçilere Uluslararası Birliği destekleme ve ona dahil olma çağrısı içeren delegasyon raporlarına geldiğinde sekreter şunları söylüyordu:</p>

  <p class="normal">“Jung, Lafargue ile birlikte taş işçilerinin İkinci Şubesini ziyarete ilişkin raporu hazırlıyor, delegeler bunu coşkuyla karşılamış ve kendilerine destek vaat edilmiştir.”</p>

  <p class="normal">Cremer, City’nin kadın ayakkabısı işçilerini ziyaret ettiğini ve cilt işçileri sekreteriyle onların ilk toplantısına delege gönderme konusunda anlaştığını bildiriyor.</p>

  <p class="normal">Marx oturduğu koltuğa yaslandı. Memnundu. Emekçilerle doğrudan ilişkiler kurulmuştu. Sekreter öksürdü ve protokolün ‘terziler ve onların son grevi’ başlıklı son bölümünü okumayı sürdürdü.</p>

  <p class="normal">“Lessner, Edingburgh’a belli sayıda Alman terzi getirildiğini bildiriyor. Herkes Londralı işadamlarından bazılarının da Londra’ya terzi getirmesi konusunda görüşmeler yapıyor. Londra’da yaşayan Alman terziler işverenlerle onların Almanya’daki ajanlarının niyetlerini boşa çıkarmak için Uluslararası İşçiler Birliği Konseyi ile ortak hareket etmek için komite kurmuşlardır.</p>

  <p class="normal">“Marx, Lessner’in kendisine olayları bildirmesi durumunda, kendisinin doğrudan Alman gazeteleriyle bağlantıya geçeceğini bildiriyor.”</p>

  <p class="normal">Cremer protokolü okumayı bitirdi ve Başkan’a imzalattıktan sonra büyük kara kaplı deftere eklemek için dikkatle dosyaya koydu. Genel Konsey üyeleri bir fincan acı kahve içip oturumu sürdürdüler. Öncelikle geçen salı günü adaylıkları görüşülen iki yeni Genel Konsey üyesini seçtiler ve Polonya için kimin sekreter olarak belirlenmesi gerektiğini tartıştılar. Marx, mülteci konumunda bulunan Bobçinski’nin seçilmesini önerdi. Ve bu karar oybirliği ile kabul edildi. Ardından birleşik makinistler derneği, ciltçiler ve fıçıcıları ziyaret edip onlarla birlikte hareket etme konusunu görüşecek olan delegelerin seçimine geçtiler.</p>

  <p class="normal">Değişik ülkeler ve kentlerden gelen mektupların okunması, tartışmalar ve oylama yöntemiyle onanan kararların alınmasından sonra Genel Sekreter, Darlington’dan kunduracıların mektubunu okudu. Kunduracılar, Birliğe sempatilerini dile getiriyor ve yardım vaat ediyorlardı. Aynı kentten terziler beş şilin gönderiyor ve Enternasyonal’e katılacaklarını bildiriyorlardı.</p>

  <p class="normal">Uluslararası Birliğe katılmak isteyenlerin genel dilekçe formu şöyleydi:</p>

  <p class="normal">“Bizler ... de toplanmış ... birliğinin üyeleri Uluslararası İşçiler Birliği’nin ilkeleri ve amaçlarıyla tümüyle mutabıkız ve bu ilkelerle amaçları yaymayı ve yaşama geçirmeyi taahhüt ediyoruz. Bu dilekçeyle niyetimizin içten olduğunu teyit ediyor ve Merkez Komite’nin bizi kardeş birliğe kendi şubesi olarak kabul etmesini rica ediyoruz.</p>

  <p class="normal">..................... kişiden oluşan işçiler adına</p>

  <p class="sagnormal"><span class="ideitalik">imza (Sekreter)</span><br class="chapter"/>
  <span class="ideitalik">imza (Başkan)”</span></p>

  <div class="clrb"/>

  <p class="normal">Her geçen gün yeni yeni birlik ve dernekler Enternasyonal’e katılıyordu. ‘Komünist Manifesto’nun tüm ülkelerin işçilerine birleşme çağrısı yapan ünlü şiarının yaşam bulmaya başladığı St. Martin’s Hall’deki toplantıdan bu yana henüz iki yıl geçmemiş olmasına karşın, Uluslararası Birlik artık güçlü ve etkiliydi. Marx, Birliğin yalnızca ‘Kuruluş Manifestosu’ ve ‘Tüzüğü’nü hazırlamakla kalmamış, muazzam iradesi ve yeteneğini de sözün eyleme dönüşmesi için yönlendirmişti. Kendisi neredeyse yoksul denebilecek durumdayken, son parasını Enternasyonal’e vermişti. Enerjisini ve sağlığını feda ederek sürekli Enternasyonal’de çalışıyordu. İstisnasız tüm sorunlarla ilgileniyor, insanları bir araya getiriyor, eğitiyor, koruyor ve yetiştiriyordu.</p>

  <p class="normal">Oturumun sonunda masadaki kahve fincanları ikinci kez doldurulup bitirildiğinde ve kül tablaları Vezüv ve Etna yanardağlarını anımsatır duruma geldiğinde Genel Konsey’e İngiliz işçilerin İrlanda gezisi organizasyonu bildirildi.</p>

  <p class="normal">“Kaç kişi gidebilecek?” diye sordu Marx.</p>

  <p class="normal">“En az üç yüz kişi. Londra Kuzey-Batı Demiryolları ile görüşmeler sürüyor ve müdürlük olumlu yanıt verdi.”</p>

  <p class="normal">“Harika bir başlangıç,” dedi Marx.</p>

  <p class="normal">Birlik var gücüyle İrlanda ve İngiliz halklarının ilişkilerini iyileştirmeye ve onları yakınlaştırmaya çalışıyordu. Komşu adayı ziyaret etme önerisi tüm Genel Konsey üyelerinin hoşuna gitmişti. Olağan oturum bununla kapandı. Akşamın 10’u olmuştu. Londra uykuya hazırlanıyordu. Marx, Lafargue ve Lessner’le boş sokaklarda yürüyordu. Her zaman olduğu gibi bugün de elinde şu an kapalı olan siyah şemsiyesi vardı. Gökyüzüne bakılırsa, yağmur beklenmiyordu.</p>

  <p class="normal">“Birer bira içmeye ne dersiniz?” dedi Marx’ın eski dostu Lessner.</p>

  <p class="normal">Friedrich Lessner, hemen hemen tüm kongre ve konferansların delegesiydi. İlk karşılaşmalarından beri, daha ‘Komünist Manifesto’nun yayınlandığı dönemlerden itibaren Marx’ın dehasına inanıyordu.</p>

  <p class="normal">Azimli, ölçülü Lessner uzun uzun düşünüp bir karar aldıktan sonra bu kararından geri adım atmazdı. Marksizmi sarsılmaz bir inançla benimsemişti. Yaşam ona bu öğretinin doğruluğunu kanıtlamıştı ve yeryüzünde Lessner’i tereddüt etmeye zorlayacak bir güç yoktu. Tıknaz yapısı, köşeli kafası, inatçılığına delalet eden alnı, kocaman elmacık kemikleri ve geniş burnu; çatık kaşlarının altındaki inceleyici bakışları; karmakarışık sakalı; ağzına dolan gür bıyıkları bir enerji ve irade ifadesiydi.</p>

  <p class="normal">“Ne dersin Mağripli, benimle gırtlak temizlemeye geliyor musun?” diye yineledi sorusunu Lessner.</p>

  <p class="normal">“Friedrich, sen sihirbazsın, insanın düşüncelerini okuyorsun. Hadi, eski günleri yadedelim.”</p>

  <p class="normal">Lafargue, bir kadeh kırmızı şarabı biraya tercih etmişti. Geldikleri ‘Siyah Boğa’ tavernasında her iki içkiyi de bulmak mümkündü. Tavernayı, Genel Konsey’ce iyi tanınan, gerektiğinde kendi bürosunu bile onlara tahsis eden, Londra’ya yerleşmiş bir İtalyan sürgün işletiyordu. Marx ve yoldaşları içeri girdiğinde, bu küçük tavernanın sahibi dama partisine dalmıştı. Onların geldiğini fark etmemişti. Marx da bu oyunu çok seviyordu. Taverna sahibi, her subayın imreneceği siyah kalın napoletan bıyıklarıyla tezgâhın ardında şarap ve birayı doldururken Marx elinde dama tahtasıyla masaya oturdu. Bir at arabası sürücüsünü, bir marangozu, bir arabacıyı ve sonunda da Lessner’i on dakika dolmadan ardı ardına yenmişti.</p>

  <p class="normal">“Damada güçlüsünüz, yurttaş Marx,” dedi ‘Siyah Boğa’nın sahibi saygıyla.</p>

  <p class="normal">“Dama da ne ki!” diyerek güldü Lessner, alaylı alaylı. “Bizim Mağripli kim olursa olsun sırtını yere getirir. Onun beyni sayesinde er ya da geç Enternasyonal’in tüm düşmanlarını yeneceğiz.”</p>

  <p class="normal">Bu eğlenceli oyunla dinlenip büyük bir bardak bira içtikten sonra Marx evin yolunu tuttu.</p>

  <p class="normal">Gece gündüz aşırı çalışmaya fiziksel zayıflık da eklenince Marx, ağır bir şirpençeyle yıkıldı. Fakat dinlenmeyi reddediyordu ve ‘Kapital’ üzerinde düzeltmeler ve ekler yapmayı sürdürüyordu.</p>

  <p class="normal">Jenny, sağlığına dikkat etmeyen Marx’a sık sık sitem ediyordu. Bu konuda Friedrich Engels de uyarılarını eksik etmiyordu:</p>

  <p class="normal">“Bana bir iyilik yap. Arsenik almaya başla ve buraya gel; kendi durumunu eninde sonunda ancak yine sen düzeltebilirsin. Bu ağırdan alma ve ertelemeyle sen yalnızca kendini mahvediyorsun. Hiç kimse bu düzeydeki kronik şirpençeye uzun süre dayanamaz, hatta şirpençe öyle bir hal alır ki, sonunda dedelerinin yanını boylarsın. O zaman kitabın ve ailen ne olacak?</p>

  <p class="normal">“Biliyor musun, mümkün olan her şeyi yapmaya hazırım, hatta bu özel durumda başka koşullarda riske etmek hakkına sahip olduğumdan daha fazlasını yapmaya hazırım. Fakat sen de sağduyulu ol. Lütfen ailene ve bana bir iyilik yap; tedavi ol. Başına bir şey gelirse, hareketin durumu ne olacak? Eğer bu şekilde devam edersen, o noktaya varman kaçınılmazdır.</p>

  <p class="normal">“Gerçekten de seni bu durumdan kurtarmadıkça gece gündüz huzur nedir bilmeyeceğim; senden haber almadığım her gün rahatsız oluyorum ve durumunun yine kötüleştiği hissine kapılıyorum.”</p>

  <p class="normal">Engels’in ısrarları sonucu Marx dinlenmek üzere deniz kenarına gitti. Tam kıyıda, sakin bir eve yerleşti. Dinlenmiş, neşeli bir halde Laura’ya şunları yazıyordu:</p>

  <p class="normal">“Yerel politikalarla, aile skandallarıyla ya da komşu dedikodularıyla kaçınılmaz olarak rahatsız edileceğim bir pansiyona ya da otele değil, müstakil bir eve yerleştiğim için çok mutluyum. Di’li değirmenci gibi ‘Benim kimseyle işim yok, / Kimsenin de benimle!’ şarkısını da söylememe gerek yok. Çünkü evin sahibi kütük gibi sağır, bir de kronik ses kısıklığı çeken bir kızı var. Fakat, sevimli insanlar, özenliler, sırnaşık değiller.</p>

  <p class="normal">“Bir baston gibi günün büyük bir bölümünü sokaklarda gezerek geçiriyorum, temiz hava alıyorum, saat 10’da yatıyorum, hiçbir şey okumuyorum, daha az yazıyorum ve Budizmin insan mutluluğunun doruğu olarak gördüğü varoluşun ruhsal durumuna dalıyorum.”</p>

  <p class="normal">Marx, yaşamının yirmi beş yılını verdiği ‘Kapital’ üzerine çalışmasını gayretle sürdürüyordu. Bu kitap uğruna Uluslararası İşçiler Birliği’nin, hazırlık çalışmalarına etkin olarak katıldığı Cenevre Kongresi’ne gitmekten vazgeçmişti.</p>

  <p class="normal">“Gidemem, gitmek de istemiyorum; çalışmalarıma bu kadar uzun süre ara vermem mümkün değil,” diye bildiriyordu, aynı zamanda doktoru olan dava arkadaşı Hannover’deki Kugelmann’a.</p>

  <p class="normal">“Bu çalışmamla işçi sınıfına verebileceğim, herhangi bir kongrede yapacaklarımdan çok daha önemlidir.”</p>

  <p class="normal">Marx’ın genelde bilimsel düşünceler ve buluşlar alanında yaşadığı bu yoğun yaratı döneminde onun ve Engels’in ailesi büyük acılar çekti.</p>

  <p class="normal">Joseph Weydemeyer, 20 Ağustos 1866’da Birleşik Amerika’nın St. Louis kentinde koleradan öldü. Hastalık, Jenny’nin mektuplaştığı Weydemeyer’in karısına da bulaşmış, ama o ölümün eşiğinden dönmüştü.</p>

  <p class="normal">Joseph Weydemeyer’in ölümü Marx’ta derin yaralar açtı. Dostluk bağları uzun yıllardır sürüyordu. Aynı saflarda çarpışmışlardı. Ayrılık onların yakın dostluklarını küllendirememişti. Farklı kıtalarda yaşadıkları halde canlı ilişkilerini sürdürmüşlerdi. Weydemeyer, Marx ve Engels’in en sadık cephe arkadaşlarından biriydi ve tüm yaşamı boyunca onların düşünceleri ve davalarına bağlılığını korumuştu.</p>

  <p class="normal">Prusyalı bir memurun oğlu, Westfalen’li Weydemeyer, Berlin’de askeri akademiyi bitirmiş yetenekli bir topçuydu. İşin kolayına kaçtığı görülmemişti. Marx’ın dünya görüşünü hemen olmasa da zaman içinde kabul etmiş ve hiçbir zaman bu görüşten sapmamıştı. Prusyalı bir subayken görüşlerinin bulunduğu konuma uymadığına karar verdiği an hiç tereddüt etmeden ordudan ayrılmıştı.</p>

  <p class="normal">Weydemeyer, açık sözlü, sağduyulu, yardımsever ve sarsılmaz iradeli ender rastlanır insanlardan biriydi. Seçtiği yolun doğruluğuna olan derin inancı, ona uzak sürgündeki ağır yaşama kolayca katlanma gücü veriyordu. Yaşam sevgisi, sakinliği ve mutlak cesareti başlıca özellikleriydi. Amerika’daki iç savaşta seyyar orduda albay olan Weydemeyer, askerlerin sevgisi ve saygısını kazanmıştı. Uluslararası Birliğin kurulmasından hemen sonra Amerika’daki şubelerin en aktif kurucularından biri ve Marksist düşüncenin en azimli öncüsü olmuştu. Fiziksel ve ruhsal bakımdan güçlü biri olarak, uzun bir yaşam için yaratılmıştı. Bu sağlam yapılı, al yanaklı, neşeli insana baktığınızda ölüm düşüncesi insanın aklına bile gelmezdi. Ancak yaşadığı eyalette başgösteren salgın sırasında hastalık ona da bulaşmıştı. Arkadaşlarını kaybetmek Marx ve Engels’e çok ağır geldi.</p>

  <p class="normal">1865 yılı sonunda Enternasyonal üyesi Paul Lafargue, Louis Bonaparte yönetimini eleştiren Liege Öğrenci Kongresine katıldığı için Paris Üniversitesi’nden atıldı. Genç devrimci, tıp öğrenimini sürdürmek için Londra’ya geldi. Marx onun gelmesine çok sevindi ve kısa sürede Lafargue, Modena Villas’ın sürekli konuğu oldu. Marx ailesini ziyarete gelmiş olan Lina Schöler, Jennychen ve Laura’ya genç öğrencinin özenle gizlediği sırrı açıklayan ilk kişi oldu.</p>

  <p class="normal">“Beni aldatmak,” diyordu gizemli bir şekilde kızları köşeye çekerek, “olanaksızdır. Eğer bekar kalmışsam, bunun nedeni taleplerimin fazla olması ve boş yere bir masal prensini beklemişliğimdir; ancak, ben yaşadığım süre içinde çok itiraf duydum. Düşünün, bir zamanlar gençtim ve artık erkeklerin yüreğini okuyorum.”</p>

  <p class="normal">“George Sand gibi örneğin,” dedi Jennychen gülümsemesini bastırarak.</p>

  <p class="normal">“Bu yazarı tekdüze ve tatsız buluyorum. Onun tüm kadın kahramanları kuşku uyandıracak şekilde baştan savmadır. İhtiyar Janlis, kadının mutluluğunun evlilikte olduğunu öğütlerken ne denli sıkıcıysa, bu kahramanların serbest aşkın propagandasını yapmaları da o denli sıkıcıdır. Bizzat yaşam bize sürükleyici bir konu hazırlamışken, roman bize neden gereksin ki? Bay Lafargue âşık ve ben kime vurulduğunu biliyorum.”</p>

  <p class="normal">“Bu doğru değil,” diye karşı çıktı Laura.</p>

  <p class="normal">“Yaşlı köstebek, her zaman olduğu gibi, hepinizden daha basiretlidir,” diye sürdürdü konuşmasını Lina.</p>

  <p class="normal">“Dikkat edin, bu esmer yakışıklı Laura’yı gördüğünde nasıl renkten renge giriyor. Ya bize karşı nazik davranışına ne demeli! Tussy’nin dahi kölesi olmaya hazır. Cooper’ı ve Marrast’ı okuyor, Lenchen ile biftek kızartıyor, saatlerce sekreterlik işlerinde annenize yardım ediyor... Daha başka önemli konulardan ise söz etmiyorum. Jennychen için dükkânlarda notalar ve kitaplar arıyor, ayrıca benim Trier’le ilgili öykülerimi saatlerce dinlemeye hazır. Köpeğiniz Whiskey ve evinizde baktığınız tüm kediler ona değerli ve hoş geliyorsa daha ne söylenebilir ki. Ben ona neler olduğunu biliyorum. Erkek, bir kıza âşık olduğunda, onun büyükbabasının kaprislerine dahi katlanmaya hazırdır ve onun şefkati, kızın ilişkili olduğu herkes için geçerlidir.”</p>

  <p class="normal">“Bu bir fantezi. Ben bunu fark etmedim. Paul beni hep iğneliyor. Dayanılmaz biri o,” diye parladı Laura.</p>

  <p class="normal">“Bravo! Böylece yeni bir şey daha keşfettim. Bizim Hotanto da ilgisiz değil,” diyerek Laura’yı çileden çıkarmak pahasına kalıbını bastı Lina.</p>

  <p class="normal">Lafargue yalnızca dış görünüşüyle değil, yüreğiyle de çekiciydi ve Laura seçiminde yanılmamıştı. Bir evlat gibi tüm kalbiyle Marx’a bağlıydı, onun aklının ve yüreğinin yüceliğini kavramıştı ve onunla konuşmaları sayesinde mümkün olduğunca daha çok şey almaya çabalıyordu. Paul, Marx’ın kendisine verdiği her görevden mutlu oluyor, yardımcılık görevini seve seve yerine getiriyor ve onunla aynı safta mücadele vermekten gurur duyuyordu artık. Bordeaux’lu bu tıp öğrencisi Marx ailesindeki kadınların ve sonuçta Engels’in de hoşuna gitmişti. Tüm Modena Villas sakinleri için değerli ve yakın bir insan olmuştu.</p>

  <p class="normal">Paul Lafargue, Hampstead Head’de akşam gezilerinde Marx’a eşlik ediyordu, ekonomi eğitimini özellikle bu geziler sırasında alıyordu. Marx, elindeki bastona dayanarak şehir dışındaki tepelerde yürüyor ve sanki kendisini yüksek sesle kontrol ediyormuş gibi, farkında olmaksızın bitirmek üzere olduğu ‘Kapital’in ilk cildinin tüm içeriğini aşama aşama ona anlatıyordu. Marx’ın evinde yaşadığı zamanlar eve her döndüğünde kendi küçük odasına geçmek için sabırsızlanıyor, o gece duydukları ve anladıklarını bir deftere not alıyordu. Bir defasında Marx ona insan toplumunun gelişmesine ilişkin teorisini anlattı ve yıllarca kendi düşüncesine yardımcı olan bilimsel kanıtlar ve görüşleri aktardı.</p>

  <p class="normal">Delikanlı, olduğu yerde donup kalmıştı; kendisi için sonsuza dek çözülmez bir muamma saydığı olguların böylesine yalın ve net biçimde açıklanmış olması karşısında şaşkındı. Uzun bir suskunluktan sonra konuşabildi:</p>

  <p class="normal">“Hayret, Doktor Marx, kendimi gözlerimin önündeki perde kalkmış gibi hissediyorum. Gözlerim açıldı ve ilk kez açıkça dünya tarihinin mantığını kavradım. Artık, toplumsal gelişme ve düşüncelerdeki görünürde o denli çelişkili olayları maddi nedenlerle açıklayabilirim.”</p>

  <p class="normal">Gerçekten de Marx’ın sözlerinde her şey, doğanın görkemi gibi, yerli yerinde, tartışma götürmez ve yalındı.</p>

  <p class="normal">Lafargue kendisine özgü heyecan, sabırsızlık ve azimle Marx’ın o ana dek yazdığı ne varsa hepsini okumaya koyuldu. Öğrendiklerinin derinliği ve yeni oluşu onu sarmıştı. Paul, Marx’ı okuyup dinleyerek ilerde de sık sık tekrarlayacağı şu yargıya vardı: “Bu insan, yaşamıyla, hareketleriyle ve sözleriyle daha da yüceleşiyor. Hiçbir yapıtı onun engin bilgisi ve dehasını tüm boyutlarıyla yansıtamaz. Onun erdemleri yapıtlarına sığmayacak ölçüde yüce.”</p>

  <p class="normal">Lafargue, onu tanıdıkça, Marx kendisine daha da erişilmez geliyordu.</p>

  <p class="normal">“Gördüklerini aktarmaya çalışan Flaubert gibi çağdaş yazarların yapıtları dahi, gezegendeki tüm yaşamı en farklı yönleriyle, aralıksız olarak değişen hareketleri ve çelişkileriyle betimleyebilmiş Marx’ın yapıtlarının yanında çocuk oyuncağı gibi kalıyor. Gerçekliği bu denli derinlemesine kavramak için insanüstü bir düşünce gücü, incelenenleri aktarabilmek ve onun yaptığı gibi anlatabilmek için en az o kadar da ender bir sanat gerekir,” diye düşünüyordu Lafargue.</p>

  <p class="normal">Marx’ın yanında zihinsel olarak kayıtsız ve hareketsiz kalmak mümkün değildi. O, çevresindeki herkesi düşünmeye, düş kurmaya zorluyordu. Yaşamın istisnasız her saati, yıldan yıla onun ve çevresindeki yakınları için bilinmedik, yeni, önemli ve zenginleştirici bir şeylerle doluydu. Marx’la ilişkisi olan herkese, tıpkı Marx gibi, zaman yetmiyordu. Beklentiler o kadar geniş kapsamlıydı ki, Modena Villas’da düşünceler, ilgi alanları, dünyaya ilişkin tüm kaygılar hep ele alınıyordu. ‘Sıkıntı’ sözcüğüyse sözlüklerinde yoktu.</p>

  <p class="normal">Marx, pek az olan boş saatlerinde edebi yapıtlarla ilgileniyordu. Cervantes ve Balzac’ın romanlarını diğer romanlara göre daha çok seviyordu. Onu özellikle Balzac’ın bilgece, içten, ironik ‘Esrarengiz Başyapıt’ı büyülüyordu. Yaşadıklarını en ince ayrıntısına kadar betimleme arzusundan hiç kurtulamayan, bu nedenle de tuvaline her şeyi çizdikten sonra tablosunu silen roman kahramanı dahî ressamla Marx’ın karmaşık ve sürekli arayış içinde olan ruhu arasında benzerlikler vardı.</p>

  <p class="normal">“Zavallı ressam. Mükemmelliği ararken, kendi sanatını öldürdü. İnsan, gerektiği yerde durmasını ve noktayı koymasını bilmeli, değil mi? Mükemmel, iyinin düşmanıdır. Balzac’ın, yaptıklarıyla hiçbir zaman yetinmeyen kahramanının ruhunu anlıyorum ben.”</p>

  <p class="normal">Gerçekten de Marx yazılarına eklemeler ve çıkarmalar yaparak sürekli değişiklik yapıyor ve yazdıklarının, düşündüklerini tam olarak ifade etmediğini, yazdıklarının bazen onun düşüncelerine yaklaşamadığını üzülerek söylüyordu.</p>

  <p class="normal">İngiliz çalışma mevzuatına ilişkin yirmi sayfa yazmak için İngiliz ve İskoç tahkikat komisyonları ve fabrika müfettişlerinin raporlarının yer aldığı tüm bir kütüphaneyi dolduran ‘Mavi Kitapları’ incelemiş, kitapları kurşun kalemle baştan sona işaretlemişti. Bu raporları hazırlayan insanların dürüstlüğünden hep büyük bir saygıyla söz ediyordu.</p>

  <p class="normal">“Sanmam ki Avrupa’nın diğer ülkelerinde İngiliz fabrika müfettişleri kadar bilgili, tarafsız ve kararlı müfettişler olsun.” Bir minnettarlık işareti olarak Marx ‘Kapital’in önsözünde onların hizmetlerine duyduğu saygıyı dile getirmişti.</p>

  <p class="ortayazi">***</p>

  <p class="normal">Modena Villas’da gençlerin yaşamı değişik uğraşlarla ve eğlencelerle doluydu, fakat Lina Schöler ve öngörüleri güçlü olan Lenchen, Lafargue’ın Laura’ya olan aşkını fark ettikten sonra evdeki ortam gerginleşmişti. Ailesindeki değişim beklentisini bir tek Marx fark etmemişti. Jenny de ortaya çıkan endişeyle alay ediyordu. “Doğrusu, gençlerin tutkularını çok ciddi olarak önemsemek gerekmez. Bu, gökyüzünde çabucak durulacak bir şimşek çakmasıdır. Laura biraz başarı sarhoşu, kaprisli ve kendini beğenmiş. Belki de kızcağız olası düş kırıklıklarına karşı soğuk davranmakla kendisini savunuyor. Bir zayıflık kabul ettiği için aşktan çok korkar,” diyordu Jenny, Lina Schöler gözlemlerini kendisine anlattığında.</p>

  <p class="normal">“Ama eminim, yakında Laura seni sevimli zenci bebeklere büyükanne yapacak,” diye diretiyordu Lina.</p>

  <p class="normal">“Bu hiç de fena olmaz,” dedi Jenny gülümseyerek. Pencerenin önüne oturmuştu. Elinde Shakespeare’in bir yapıtı vardı. Dinlenme saatlerinde sevdiği dramları tekrar tekrar okumaktan hiç usanmazdı.</p>

  <p class="normal">“Coriolan mı?” diye ürkekçe sordu Lina Schöler, arkadaşının yanına oturup elişine başlarken.</p>

  <p class="normal">“Evet, bu cesur askerin yazgısı beni hep heyecanlandırır. Kahraman, kendisi gibi gururlu olan annesini severken ne kadar da dokunaklıdır. Bu Romalı kadının sözlerini anımsıyor musun? ‘Erkek çocuk doğurduğumda duyduğum coşku, oğlumun cesaretini kanıtladığında duyduğum coşkudan daha azdı.’ Volumnia sıkıntılarla mücadelede zayıf düştüğünde, Coriolan annesine kendisini ne kadar da cesur yetiştirdiğini anımsatır. Bu harika seslenişi dinle:</p>

  <p class="indentmetin">Eski cesaretin nerede, anne?</p>

  <p class="indentmetin">Derdin ki ‘en ağır felaket,</p>

  <p class="indentmetin">Ruh gücünün sınanmasıdır olsa olsa’</p>

  <p class="indentmetin">Küçük felaketleri atlatmak</p>

  <p class="indentmetin">Sıradan insanlara özgüdür ancak</p>

  <p class="indentmetin">Ne de olsa her gemiyle kolaydır</p>

  <p class="indentmetin">Sakin havada ilerlemek denizde</p>

  <p class="indentmetin">Yazgının en ağır darbelerine katlanmak</p>

  <p class="indentmetin">Ruhların iyiliğini gösterir yalnızca</p>

  <p class="indentmetin">Ve sen kurallarını öğretmiştin bana</p>

  <p class="indentmetin">Ruhu yenilmez kılmanın.”</p>

  <div class="clrb"/>

  <p class="normal">Kapı çaldı ve Paul Lafargue girdi odaya. Laura’yı arıyordu ve alışılmışın dışında telaşlıydı.</p>

  <p class="normal">Laura’yı bulamamaktan kaynaklanan düş kırıklığını gizlemeye çalışarak; “Bu evde istisnasız herkes Shakespeare’i coşkuyla seviyor. Bunu kendim için söyleyemem; çünkü, galiba sizinle kıyaslandığında onu fazla tanımıyorum,” dedi.</p>

  <p class="normal">“Bu umarım sizi özendirir. Kendiniz için en kısa zamanda, bazen benzersiz fakat daima yaşayan insanların bulunduğu harika bir dünya keşfedin. Yeryüzünde Stratford Evone gibi dahi, gönül uzmanı ve bilge birinin daha bulunduğunu sanmıyorum.”</p>

  <p class="normal">“Romeo elbette daha çok hoşuna giderdi Paul’ün,” diyerek gülümsedi Lina Schöler. Bunu söylerken küçücük sarı yüzü kırışıyor ve Lafargue’a buruş buruş olmuş bir yer fıstığının kabuğu gibi görünüyordu. “Yeter ki Othello olmasın,” diyerek genç öğrenciyi iğneliyordu, bu gürültücü ihtiyar kız.</p>

  <p class="normal">Paul incecik çıkan bir sesle güldü ve özür dileyerek çıktı.</p>

  <p class="normal">Alacakaranlık bastırmıştı. Lafargue, merdivenlerde elinde gaz lambasıyla Lenchen’e rastladı ve Lenchen yanından geçip Marx’ın çalışma odasına girdi. Birinci kattaki misafir odasında Jennychen’i gördü. Jennychen yazı masasına oturmuş ‘İtiraflar Kitabı’na yanıt verenlerin oval biçimde kestiği fotoğraflarını yapıştırıyordu özenle.</p>

  <p class="normal">“Laura’yı mı arıyorsunuz? Birazdan buraya gelecek,” dedi genç kız yüzünü dönmeden.</p>

  <p class="normal">Jennychen, Eleanor’un fotoğrafının baş tarafını onun ‘İtiraflar’ının üst kısmına, siyah ayakkabılı ayaklarını da aşağıya, sayfanın ortasındaki imzanın altına özenle yapıştırdı. Bir yandan yaptığı çalışmayı seyrederken diğer yandan da Paul’le konuşmaya başladı.</p>

  <p class="normal">“Size bizim Whiskey’nin itiraflarını okumamı ister misiniz? Bu, eşsiz bir belge.”</p>

  <p class="normal">“Elbette, Bayan Jenny. Bunun ne kadar eğlenceli olacağını tahmin edebiliyorum.”</p>

  <p class="normal">“Bu saygın köpeğin fotoğrafına sahip olamadığım için benzer bir tablo kullanmak zorunda kaldım. Gerçekten de benzemiyor mu?”</p>

  <p class="normal">Jenny uzun tüylü komik bir köpek başı gösterdi.</p>

  <p class="normal">“Bay Whiskey’ye tıpatıp benziyor,” diye ciddi ciddi yanıt verdi Paul.</p>

  <p class="normal">“Dikkat!”</p>

  <p class="normal">Ve Jenny yüksek sesle okumaya başladı.</p>

  <p class="normal">“Soru: İnsanlarda en değer verdiğiniz özellik?”</p>

  <p class="normal">“Yanıt: Yoksullara havlamak.”</p>

  <p class="normal">“Erkeklerde?”</p>

  <p class="normal">“Kavgacı olmaları.”</p>

  <p class="normal">“Kadınlarda?”</p>

  <p class="normal">“Hırlamaları.”</p>

  <p class="normal">“En belirgin özelliğiniz?”</p>

  <p class="normal">“Sürekli açlık duygusu.”</p>

  <p class="normal">Paul neşeyle gülüyordu.</p>

  <p class="normal">“Siz köpek psikolojisinin taa özünü kavramışsınız.”</p>

  <p class="normal">“‘Sevdiğiniz uğraş?’ sorusuna karşılık Whiskey kulağıma ne fısıldadı biliyor musunuz: Kemik kemirmek.”</p>

  <p class="normal">“Mutluluk anlayışınız?”</p>

  <p class="normal">“Öğle yemeğinden sonra gezmek.”</p>

  <p class="normal">“Mutsuzluk deyince ne anlıyorsunuz?”</p>

  <p class="normal">“Suya sokulmuş olmak.”</p>

  <p class="normal">“Sevdiğiniz kahraman?”</p>

  <p class="normal">“Argos, Odysseus’un köpeği.”</p>

  <p class="normal">“Sevdiğiniz kadın kahraman?”</p>

  <p class="normal">“Henüz bulunamadı.”</p>

  <p class="normal">“Sevdiğiniz yazar?”</p>

  <p class="normal">“Elbette Buffon,” diye yardımcı oldu Lafargue.</p>

  <p class="normal">“Yaşam kuralınız?”</p>

  <p class="normal">“Ye ve eğlen.”</p>

  <p class="normal">“Sloganınız?”</p>

  <p class="normal">“Kendi kendinize gem vurursanız, yaşamdan zevk almanız mümkün değildir.”</p>

  <p class="normal">Lafargue, Whiskey’nin itiraflarını bir kez daha okuduktan sonra; “Biliyor musunuz Bayan Jenny, siz yalnızca dört ayaklıları değil, iki ayaklıları da ustaca betimlemişsiniz,” dedi.</p>

  <p class="normal">“Ama, Whiskey öyle iyi yürekli ki. Ne yazık ki o yanıtlarıyla buna bir katkıda bulunamadı,” diye şaka yaptı o an odaya giren Laura.</p>

  <p class="normal">Masada yanan lambanın ışığı, onun eteği şeritlerle süslenmiş koyu kırmızı ipek elbisesinin altından görünen siyah terliklerine vuruyordu. Yüzüyse gölgede kalıyordu.</p>

  <p class="normal">“Bizim Di bir türlü ‘İtiraflar Kitabı’ndan alamıyor kendisini. Birkaç soru ve yanıt yardımıyla önüne gelen herkesi tanımayı amaç edindi. İnsanları tanımak bu kadar kolay olsa, ne iyi olurdu. Yazık ki oyun; oyun olarak, şaka olarak kalıyor. Siz de itiraflarda bulundunuz mu Paul?” dedi Laura en sonunda.</p>

  <p class="normal">“Henüz bulunmadım. İzin verirseniz öncelikle şömineyi yakmak istiyorum. Benim mutsuzluk tasavvurumda soğuğun her zaman yeri olmuştur. Üşümeyi hiç sevmiyorum.”</p>

  <p class="normal">“Anayurdunuz Küba Adası’na dönmeliydiniz. Bana öyle geliyor ki, Küba Campanella’nın en hoş, en harika adalarından birisidir, tıpkı mitolojik Ellada gibi.”</p>

  <p class="normal">Jennychen babası için bir şeyler yazması gerektiğini bahane ederek odadan çıktı. Kapıdan çıkarken de Lafargue’a anımsattı.</p>

  <p class="normal">“Soruları yanıtlamayı unutmayın. Sorular masanın üzerinde.”</p>

  <p class="normal">Şöminedeki ateş alevlendiğinde Paul Laura’nın oturduğu masaya yaklaştı. Odada ölüm sessizliği egemendi. Paul ‘İtiraflar Kitabı’nı kendisine çekti ve yazmaya başladı.</p>

  <p class="normal">“Demek sizin en belirgin özelliğiniz acelecilik,” dedi Laura genç adamın arkasından eğilip verdiği yanıtı okuyarak.</p>

  <p class="normal">“Peki, neden sevdiğiniz kadın kahramanın adını gizliyorsunuz?”</p>

  <p class="normal">“Onun adını yazamam. En çok hoşlandığım adlar ise Laura ve Marguerite. En sevdiğim göz rengini merak ediyorsanız...” Paul, Laura’yı tuhaf bakışlarla süzdü ve “Bu altın rengine çalan bir renktir. Fakat, ben susuyorum, çünkü benim düsturum şu; konuşmadan önce dilini ağzında yedi kez döndür. Varsın benim adıma Petrarca konuşsun:</p>

  <p class="indentmetin">“Sennucham, anlatmak isterdim sana</p>

  <p class="indentmetin">Nasıl yaşadığımı ben.</p>

  <p class="indentmetin">Yine eskisi gibiyim; seven, üzülen, özleyen.</p>

  <p class="indentmetin">Tutkunum Laura’ya, yalnız ona bağlıyım.</p>

  <p class="indentmetin">Ve işte onun yüzü.”</p>

  <div class="clrb"/>

  <p class="normal">Paul sustu ve ayağa kalktı. Gözleri alev alevdi. Genç kızın eline dokunurken, “Seni seviyorum Laura, ve biliyorum ki sen de aşkıma yanıt vereceksin,” diye tamamladı sözlerini.</p>

  <p class="normal">Ve birden, “Benim karım olacaksın,” diyerek genç kızı öptü.</p>

  <p class="normal">“Seni yeterince sevdiğimden emin değilim, ama bana öyle geliyor ki sen beni, yananın aynı zamanda yakan olduğuna inandırdın,” dedi genç kız, Lafargue’ın tutkuyla öptüğü elini çekmeksizin.</p>

  <p class="normal">Hemen o gece gençler akrabalarına nişanlanma kararlarını bildirdiler. Evlilik önerilerini defalarca reddetmiş olan ve bu nedenle aile içinde umutsuzluk derecesinde buz gibi soğuk kabul edilen Laura en sonunda sevmişti.</p>

  <p class="normal">Mutluluğunu gizlemeyen Marx sevimli bir ifadeyle gözlerini kısarak:</p>

  <p class="normal">“Ben de bu melezin Maitland-Park Road’da bu naçiz ihtiyar uğruna gece geç saatlere kadar oyalandığını düşünmüştüm. Demek, öyle değilmiş, Modena Villas’da o, genç birilerine göz koymuş. Doğrusu ben de onun yaşında olsam aynı şekilde davranırdım.”</p>

  <p class="normal">Ancak düğünün, damat adayının öğrenimini tamamlayıp doktor diploması alıncaya kadar ertelenmesine karar verildi.</p>

  <p class="normal">“Evli bir kadın olmak usandırır, ama nişanlı kalmak kısa süreli bir mutluluktur,” diye öğüt verircesine söylendi Helene Demuth ve nedense gözleri yaşardı.</p>

  <p class="normal">“Biliyor musunuz, bizim diktatör Lenchen’in en belirgin özelliği nedir?” diye sordu yüksek sesle Tussy. “Bunu itiraflarında kendisi yazdı.”</p>

  <p class="normal">“Genç Marx’lara tutkun olması. Bunu kendisi yazdı.”</p>

  <p class="normal">Uluslararası Birlik Marx’ın neredeyse tüm zamanını alır olmuştu. Marx, çeşitli güncel konularda işçiler önünde konuşmalar yapıyordu. Sürgündeki Polonyalıların Enternasyonal ile birlikte düzenlediği bir kutlamada, Polonya bağımsız olmadan özgür bir Avrupa’dan söz edilemeyeceğini belirten bir konuşma yaptı. Polonya’nın önemini kavrayamayanlarla tartışan Marx, kölelik düzeninin kaldırılmasının Çarlığı daha da güçlendirdiğine ve Rusya’nın önceden olduğu gibi sosyal devrime karşı Avrupa gericiliğinin tüm ayrıcalıklı sınıflarının kalesi olarak kaldığına, bağımsız Polonya’nın, Avrupa’daki ‘Sosyal Rönesans’ın ön koşulu olacağına işaret etti.</p>

  <p class="ortayazi">***</p>

  <p class="normal">1866 yılı Kasım ayı ortalarında ‘Kapital’in el yazmalarının ilk bölümü Hamburg’a, daha önce Engels’in Lassalle’cılara karşı yazdığı broşürü yayınlayan demokrat edebiyatın yayıncısı Otto Meissner’e gönderildi.</p>

  <p class="normal">İlkbaharda Marx, kitabın kalan kısmını Hamburg’daki yayıncı Meissner’e kendisi götürmeye karar verdi. Ve bu arada da ilk sayfaların redaksiyonunu beklerken Hannover’deki taraftarı ve yılların muhabiri Doktor Ludwig Kugelmann’ı da ziyaret edebilecekti.</p>

  <p class="normal">Marx’ın tasarlanan ziyaretine ilişkin haber Almanya’ya ulaşır ulaşmaz Hannover gazetelerinden biri Enternasyonal önderinin Polonya’da ayaklanma hazırlıkları yapmak için adadan ayrılmak niyetinde olduğunu yazıyordu. Marx, Kugelmann aracılığıyla bu yalanı yayınlandığı yerde tekzip etmek zorunda kaldı. Marx’ın tekzip yazısı şubat ayı sonunda ‘Kuzey Almanya Gazetesi’nde yayımlandı.</p>

  <p class="normal">Almanya’ya gitmeden önce Marx tefeciden paltosu ve saatini geri aldı. İngiltere’den iyi, yüksek bir moralle ayrıldı. O sıralarda Enternasyonal büyük bir zafer elde etmişti.</p>

  <p class="normal">Greve giden Parisli bronz işçileri Uluslararası Birliğin girişimi sayesinde İngiliz sendikalarından önemli bir parasal destek almayı başarmıştı. Bunu öğrenen işletme sahipleri tutumlarını değiştirip çeşitli ödünler verdiler. Bu alışılmadık olay Fransız basınında büyük gürültü kopardı ve Enternasyonal’in prestijini önemli ölçüde artırdı.</p>

  <p class="normal">Marx’ın bindiği gemi, tehlikeli bir fırtınaya yakalandığı için, İngiltere’den anakaraya yaptığı yolculuk çok zorlu geçti. Neyse ki deniz tutmasına karşı dayanıklı olan Marx hastalanmayan birkaç yolcu arasındaydı.</p>

  <p class="normal">Hamburg’a ulaşır ulaşmaz Engels’e şaka dolu, neşeli bir mektup gönderdi.</p>

  <p class="normal">“Çekirdek kadrodan bazıları dayanamamış olsaydı, hasta ve perişan yolcuların görüntüsü yolculuğumuzun devamını zehir edebilirdi. ‘Bu çekirdek kadro’, ‘karma’ bir ekipti. Özellikle yüzü sana benzeyen, fakat boyu sana göre daha kısa olan Alman kaptanın espri anlayışı, iyi yürekliliği, hınzırca göz kırpması da seni andırıyor. Bir de hayvan tüccarı var. Gerçek bir John Bull, Teksaslı bir Alman. Ve yine çok önemli bir yolcu; on beş yıldır Peru’nun doğusunda, yani coğrafya kayıtlarına bir süre önce geçmiş, bunun da dışında düzenli olarak insan eti yenmekte olan yerlere gidip gelen bir Alman. Çılgın, enerjik ve neşeli bir genç. Mağaralardan buluntu olabilecek taş baltalar ve buna benzer aletlerden oluşan önemli bir koleksiyon vardı yanında. Ve hepsine ek olarak bir de bayan (diğer tüm bayanlar, bayanlar kamarasında deniz tutmasından hasta olarak yatarken), mükemmel bir Hannover şivesiyle konuşan von Baer ya da adı buna benzer gedikli bir Hannoverli bakanın kızı olan bu dişsiz yaşlı beygir, uzun zamandır insanlığı ıslah için çalışan bir hayırsever ve işçilerin dostuymuş. Fırtınanın ortalığı kasıp kavurduğu, tüm masa ve sandalyelerin dans ettiği perşembe akşamı bizim <span class="ideitalik">en petit comite<sup class="calibre6"><a href="../Text/ates4_split_023.html#footnote-654-12" id="footnote-654-12-backlink">[12]</a></sup></span> eğlenirken yaşlı beygir divana uzanmıştı, zaman zaman geminin sarsıntıları onu birazcık eğlendirsin diye yere, kamaranın ortasına yuvarlıyordu. Bizim vahşi Alman bu yırtıcı domuz hakkında... alaylı alaylı anlatıyordu.”</p>

  <p class="normal">Arkadaşının mektubunu okurken Engels’in keyfine diyecek yoktu.</p>

  <p class="normal">Marx, yayıncısıyla görüşüp kitabın basımı konusunda anlaştıktan sonra Hannover’e gitti.</p>

  <p class="normal">Ludwig Kugelmann, doktor olarak bulunduğu kentte tanınmış ve saygın bir kişiydi. İyi bir pratiğe sahipti ve rahat bir yaşam sürdürüyordu. Öğrencilik yıllarında Marx’ın kitaplarını okumuş ve ona hayranlık dolu bir mektup yazmıştı. Onunla Londra’da, şahsen tanışmalarına kadar birkaç yıl süren bir yazışma başlamıştı. Kugelmann, Marx’a yazdığı mektupları sansüre uğramamaları için önceden belirledikleri bir adrese, yine aralarında kararlaştırdıkları ‘A. Williams’ adına gönderiyordu.</p>

  <p class="normal">Kugelmann, derin saygı duyduğu bu bilim adamını defalarca davet etmişti, fakat onun isteği ancak şimdi, 1867 yılında gerçekleşiyordu.</p>

  <p class="normal">Değerli konuğun gelişine ilişkin haber, doktorun ailesinde büyük bir telaşa yol açtı. Kugelmann’ın genç, zarif karısı, Marx gibi Ren ülkesinden olan Gertrud böylesine büyük bir insana cahil görünmekten korkuyordu. Yaşına göre daha gelişkin gösteren Franziska, babasının ürken annesini, Marx’ın bulunduğu bir ortamda şimdiye kadar hiçbir zaman hiç kimseyle olamayacağı kadar rahat edeceğini söyleyerek sakinleştirdiğini duyuyordu. Gerçekten de öyle oldu. Beklenenin tersine, kibirli ve havalı bir beyefendi değil, kendisini ilk defa gören insanlara sanki kadim dostları gibi davranan, zarif giyimli, güleryüzlü bir insan girdi misafir odasına. Herkes için hoş sözler buluyordu. Özellikle yumuşak Ren şivesi, kahkahası, gülerken belirgin şekilde miyop gözlerini kısması Bayan Kugelmann’ın hoşuna gitmişti.</p>

  <p class="normal">Kugelmann ailesinin kendisinin konukluğunu hoş kılabilmek için sergilediği içtenliği ve çabaları Marx’ı mutlu kılmıştı. Marx’ın sağlığı günden güne düzeliyordu. Bir süre için hastalıklarını unutmuştu ve yeniden doğup büyüdüğü topraklarda olmaktan mutluluk duyuyordu.</p>

  <p class="normal">Genelde sabahın erken saatlerinde, görgülü ve zarif hareketlerinden dolayı Marx’ın Kontes diye hitap ettiği Bayan Kugelmann’ın, imrenilecek özeni ve becerikliliğiyle hazırlanan kahveler yudumlanırken, ardı arkası kesilmez sohbetler yapılıyor; bu sohbetler her zaman ilginç geçiyordu. Marx yalın konuşuyor, hiçbir zaman öğüt verir bir tavır takınmıyordu. Abartılı duygululuk ve yavan bir sevimlilik karşısında acımasızdı ve bunları alaya alıyordu. Tavırlar ve sözlerdeki yapay bir tonu, yapmacıklıkları hemen fark ediyordu. Böyle bir durumda alayla gülüyor ve Heinrich’in bir şiirinden alıntılar yapıyordu:</p>

  <p class="indentmetin">“Bir keresinde Kontes geç saatlerde</p>

  <p class="indentmetin">Duruyordu denizin üzerinde</p>

  <p class="indentmetin">Ve içini çekti acıyla</p>

  <p class="indentmetin">Çünkü güneşi söndürmüştü ışığıyla.”</p>
</body>
</html>
