<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates4</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="clrb"/>

  <p class="normal">Rüzgar mezarlıktaki sık çalılıkları ve ağaçları sallayarak inliyordu. Jeannette kuşları gördü ve yeryüzünde yalnızca onlar olduğunu düşündü. Jean’sa, karısının savaşa katılmasına izin verdiği için, kendisine kızıyordu.</p>

  <p class="normal">Komüncüler, bugüne kadar birlikte yaşadıkları her şeyden kendilerini ayıran soğuk duvara yaklaştılar. Bu, artık uç bir noktaydı. Bitkin bir halde usulca yere çöktüler. Jean doğurdu doğuracak hamile kadınları, kır saçlı ihtiyarları, yeni yetmeleri ve kucaklarındaki süt çocuklarını görünce dehşete kapıldı. Ölüm mahkûmları birbirlerine ve bir destek ararcasına duvara sarıldılar. Ölüm, özgürlük vaat ediyordu.</p>

  <p class="normal">“Korkma, sevgilim. Her şey bir anda olup bitecek. Başkaca bir şey yok. Tüm canlılar ölüyor,” diye cesaretlendiriyordu kocasını Jeannette.</p>

  <p class="normal">Sonra birden doğumdan nasıl korktuğunu anımsadı Jeannette. Doğumdan kaçıp kurtulmak mümkün değil. Şimdi de kaçınılmaz olan şey ölümdü, ama yine de kabul etmek mümkün değildi. “Biz ölümü tüm yaşamımız boyu içimizde taşıyoruz, ona gebeyiz,” diye düşündü Jeannette, bu yeni bulgusuna şaşırmış olarak. Fakat birden, uzaktan bir çocuk ağlaması duyuldu. Sessiz, sakin kalabalık bir anda kendine geldi, irkildi. Versailles’lılar, işi ağırdan almanın gereksiz olduğunu anladılar. Bir subayın komutuyla onlara çevrilmiş namlular, katillerin çarpık suratlarını gizledi.</p>

  <p class="normal">“Bir an, yalnızca bir an,” diye fısıldadı Jeannette ve öne doğru düştü, kocasının üstüne doğru kapanırken bağırdı:</p>

  <p class="normal">“Yaşasın Komün!”</p>

  <p class="normal">“Yaşasın Komün!” sesi yankılandı Pèré-Lachaise mezarlığında.</p>

  <p class="normal">Silah sesleri geliyordu: Bir, iki, üç... Her şey sona ermişti. Savaş alanına topladıkları yeni kurbanlara yer açmak için öldürülenleri ortadan kaldırdılar. Sıcak, yapışkan kan taşlar arasından nehir gibi akıyor, taşlar üzerinde silinmez, koyu kırmızı hatlar oluşturuyor, gizemli, karamsar motifler çiziyordu.</p>

  <p class="normal">Akşam üzeri rüzgar şiddetlendi ve mezarlığın hareketlendiği görüldü. Hava tamamen karardığında Stock kendine geldi. Önce hiçbir şey anlayamadı.</p>

  <p class="normal">Ancak yara ona şiddetli bir acı vererek olup biteni anlamasını sağladı. Kalkmaya çalışıyordu, fakat üzerine yıkılmış bir ağırlık onu engelliyordu. Bu, ölmüş olan Jeannette’in gövdesiydi. O son dakikada, Jeannette ona gövdesiyle siper olmuştu.</p>

  <p class="normal">Jean, karısının ürpertici, soğuk gövdesine sarıldı. Ölümü biliyordu ama o an yaşama lanet okudu. Keskin kan kokusu aklını başından almıştı. Yeniden bilincini kaybetti. Kendine geldiğinde ay doğmuştu. Ayın solgun rengi Stock’u bunaltmıştı. Elini yukarı kaldırıp gökyüzünü tehdit ediyordu. Mezarlık ona iç karartıcı gölgelerle doluymuş gibi geliyordu. Acıya meydan okurcasına yığın oluşturmuş cesetlerin arasında emekleyip sürünerek, ayağa kalktı ve sallanarak budaklara, haçlara ve anıtlara yaslanarak parkta yürümeye başladı. Kendisini görüp öldürmelerini istiyordu. Başka hiçbir şey düşünmüyordu. “Derhal, derhal, nerede düşmanlar, o kadar çoktular ki.”</p>

  <p class="normal">Ve Stock birkaç saat önce, kuşatmada Jeannette yanı başında olduğu için kendisini o denli mutsuz hissetmediği, şatafatlı mareşal mezarlarının arasında buldu yine kendini.</p>

  <p class="normal">“Aman tanrım, siz kimsiniz, insan mı yoksa öteki dünyadan bir hayalet mi,” diye soran korkmuş bir ses duydu Jean yanı başında.</p>

  <p class="normal">“Ben Komüncüyüm, öldürülmem gerekiyor. Beni hemen Versailles’lılara götür. Bugün Paris’te canlı olarak yalnızca hainler ve cellatlar kaldı,” dedi Jean kısık bir sesle. Sesi kısılmıştı.</p>

  <p class="normal">“Sus, aptal, ben ölüler arasında babamı arıyordum fakat o burada yok. Kardeşim mezarlık bekçisidir ve biz seni saklayabiliriz, bize güvenebilirsin. Thiers’in ve Favre’ın kolları tüm Komün dostlarını yok edecek kadar uzun değildir.”</p>

  <p class="normal">Jean kurtarıldı.</p>

  <p class="ortayazi">***</p>

  <p class="normal">Versailles’lılar St. Marcel bulvarına girince ve Wròblewski’nin birlikleri de kuşatılma tehlikesiyle karşı karşıya kalınca Wròblewski geri çekilme kararı aldı. Austerlich köprüsünde bataryaların koruması altında Wròblewski ve bin askeri, kurallara sıkı sıkıya uyarak Seine’i geçtiler. Versailles’lılar onlara saldırmaya cesaret edemediler. Artık nehrin sol kıyısı tümüyle düşmana aitti.</p>

  <p class="normal">Prusya Komutanlığı’nın görüşme yapmayı reddettiği günden itibaren Paris Komünü Wròblewski’ye başkomutanlık önermişti.</p>

  <p class="normal">“Kararlı birkaç bin insanınız var mı?” diye sormuştu Polonyalı.</p>

  <p class="normal">“En çok birkaç yüz vardır.”</p>

  <p class="normal">Wròblewski bu denli eşitsiz koşullarda sorumluluk almamış ve barikatlarda sıradan asker olarak çarpışmayı yeğlemişti. Komün’ün son anlarında birkaç savaşçı yoldaşıyla birlikte Paris’in varoşlarında oturan sadık bir kapıcının evine gitti, orada sivil kıyafet giydi ve gizlendi.</p>

  <p class="normal">Paris’te iktidar Versailles’lıların eline geçtikten sonra Wròblewski tehlikeyi göze alarak ortaya çıkıp bir kafeye gitti ve orada Polonyalılar’la karşılaştı.</p>

  <p class="normal">Polonya’dan bir gazeteci ve tarihçi orada onu buldu ve Wròblewski’nin Fransız başkentinin sokaklarında açıkça gezmesi karşısında şaşkına döndü. Wròblewski’ye hemen Londra’ya gitmesi için yalvarıyordu.</p>

  <p class="normal">“Oranın iklimi çok berbattır sanırım. Burada, Paris’te ben kendimi çok iyi hissediyorum. Etrafımda dürüst emekçiler var, beni koruyorlar,” diye karşı çıktı Komün’ün ünlü generali alaycı bir tavırla.</p>

  <p class="normal">Thiers’in muhbirleri Komün’ün cesur başkomutanını bulmak için didiniyorlardı. Uzun süren iknalar sonucu Wròblewski, Paris’i terk etmeye razı oldu. Komün döneminde Wròblewski’nin canını kurtardığı General Vladislav Zamoyski kendisine güçlükle bir Polonya pasaportu sağladı. Sınırda polis komiserleri Londra’ya gidenlerin pasaportlarını Komüncülerin çok sayıda fotoğraflarıyla ısrarla ve uzun uzun karşılaştırıyordu, fakat Wròblewski’yi tanıyamadılar ve yakayı ele vermeden Wròblewski deniz yoluyla Callais’den Londra’ya hareket etti.</p>

  <p class="ortayazi">***</p>

  <p class="normal">Yelizaveta Dmitriyeva ortadan kayboldu. Thiers celladı tarafından yakalanan binlerce kahraman arasında o yoktu.</p>

  <p class="normal">Rusya Büyükelçiliği’nin Sekreteri, 3. Şube Başkanı Kont Şuvalov’a şunları bildiriyordu:</p>

  <p class="normal">“Bu tehlikeli Rus uyruklu bayan çoktandır sosyalist hareketin içindeydi. Onun, ayaklanmanın son döneminde önemli bir rol oynamış olması muhtemel. Gerçekten de Yelizaveta Dmitriyeva’yı barikatlarda görmüşler, federalleri ateşleyen kişiymiş, onlara askeri malzeme dağıtıyormuş, kendisi de elli kadar isyancı kadının başında bulunup ateş ediyormuş. Bu çılgının sonu ne oldu? Diğerleriyle birlikte ölüm cezasına çarptırıldı da kimliğini mi tesbit edemediler? Onu Versailles’a getirip oradan da kendisinin uydurduğu takma bir adla başka bir liman kentine mi gönderdiler? Bugüne kadar bu konuda herhangi bir şey öğrenmek mümkün olmadı.”</p>

  <p class="normal">Yelizaveta Dmitriyeva Bastille yakınlarında barikatlardan birinde yaralanmıştı. Duyduğu acılara rağmen, şaşırtıcı bir cesaret örneği vererek savaşan yoldaşlarını terk etmemiş, çarpışmayı sürdürmüştü. Paris Komünü ve Enternasyonal üyesi genç Macar Leo Frankel de onunla yan yana düşmanlarla çarpışıyordu. Frankel’in koluna kurşun isabet etmişti. Versailles’lılar saldırıyı son barikata kadar getirmişlerdi. Komüncüler barut fıçılarının fitillerini ateşlediler. Patlamalar başladı. Düşman oyalanmış, zaman kazanılmıştı. Savaşçılar Dmitriyeva ve Frankel’i avlular ve ara sokaklardan geçirerek Alman askerlerinin mevzilenmiş olduğu cephe hattına getirdiler. Onların kurtuluşu artık sınırı geçme olanağına bağlıydı.</p>

  <p class="normal">Leo Frankel ve Dmitriyeva Paris’i terk eden varoş köylüleri ve kent sakinlerinden oluşan gruba dahil oldular. Güzel Yelizaveta Dmitriyeva sargılı kolunu gizleyerek siyah bir kaputa bürünmüştü ve kahverengi yeşil tüylü Tirol işi fötr şapkasını gözünün üstüne çekmişti. Sınır görevlileri önünde yüksek sosyeteden bir bayan rolünü muhteşem oynadı. Almancayı serbestçe konuşan Dmitriyeva’nın bir Komüncü olduğundan kuşkulanmak akıllarına bile gelmedi. İyi yürekli, sakallı bir bayın kollarına yaslanmış olan bu soylu bayanı subaylardan biri hiç itirazsız üstelik selam durarak Prusyalılar’ın konuşlanmış olduğu bölgeye geçirdi. Yakınlardaki bir köyde Dmitriyeva ve Frankel bir yolcu arabası bulup İsviçre’ye doğru yola çıktılar.</p>

  <p class="normal">Leo Frankel bu konuda şunları anımsıyordu:</p>

  <p class="normal">“Aralarında, Kadınlar Merkez Komitesi’ne başkanlık etmiş, aktif olarak katıldığı barikat çarpışmalarında yaralanmış ender rastlanır yetenekte ve sınırdan geçişte ön plana çıkan bir bayanın da bulunduğu insanlarla birlikte sınırı geçtim. Bir Fransız işçisi bir eve girmemizi sağladı ve hiçbir engelle karşılaşmaksızın sınırı geçtik. Fakat yolda beni, Fransız jandarma ve polisleri birkaç kez durdurdular, belgelerimi göstermemi talep ettiler, kim olduğumu, nereden gelip nereye gitmekte olduğumu sordular. Yapmacık saf görünüşüm bana yardım etmiş olmasaydı, pasaportum olmadığı için alıkonulabilirdim... Fakat... polislerden biri yanıtlarımdan tatmin olmadı ve Shylock gibi, ‘listeye almakta’ diretti, beni arabadan çıkmaya zorladı. ‘Yakayı kaptırdım’ diye düşündüm, ve ben tehlikeli koşullardan kurtulmadıkça ne olursa olsun beni bırakmak istemeyen bayan yol arkadaşıma elimi uzattım nazikçe. Elimi kasıtlı olarak uzattım, onun yaralı olduğunu gizlemek için. Soğuk, sakin bir ses tonuyla polise beni götürecekleri yerin uzak olup olmadığını sordum, trene geç kalmak istemiyordum çünkü. ‘En kötü ihtimalle burada geceler yarın sabah da gideriz,’ dedi yine aynı sakinlikle bayan yol arkadaşım.</p>

  <p class="normal">“‘Benim için hoş bir durum değil ama biletlerinizin yarın geçerli olup olmadığını bilemem,’ diye yanıt verdi Polis. ‘Sahiden, siz nereye gitmek istiyorsunuz?’ diye sordu bana. ‘Nasıl nereye! Almanya’ya.’ diye yanıt verdim. Bir ara tereddüt etti. ‘Peki o zaman, oturun yerlerinize. Ama dönüşte pasaportları unutmayın.’ Böylece dedektiflerin ellerinden kurtulmayı başardım. Kale’ye geldiğimde bu yaman yol arkadaşımla vedalaşmak zorunda kaldım.”</p>

  <p class="ortayazi">***</p>

  <p class="normal">Komün’ün yazgısına ilişkin haber Bordoeaux’ya ulaşır ulaşmaz, kentte gericilerin taşkınlıkları başgösterdi.</p>

  <p class="normal">“Bordoeaux’da hava oldukça gergin,” diye yazıyordu Laura babasına, Lafargue hakkında. “Gericiler, her yerde olduğu gibi, orada da ortalığı kasıp kavuruyor. Versailles’lı canavarlar ajanlarını ve jandarmalarını Fransa’nın dört bir yanına saldılar, tüm büyük kentlerde, polisle iyi ilişkiler içinde olmayanların yaşaması güçleşti.”</p>

  <p class="normal">Tutuklanmaktan kaçmak için Lafargue’lar iki hasta çocuklarıyla Fransa’nın güneyine, İspanya sınırına yakın Pirenei’ye gittiler. Onların ardından Laura’nın iki kız kardeşi de geldi. Fakat tatil beldesi olan Luchon’da Paul Lafargue fazla kalamadı. Bir gün şafak sökerken emniyette çalışan dost bir cumhuriyetçi onu uyandırarak Paris Komünü ile Bordoeaux arasında habercilik yapan Enternasyonal temsilcisinin –Marx’ın damadının– tutuklanacağı konusunda uyardı.</p>

  <p class="normal">Lafargue da gizlice İspanya’ya kaçtı. Marx’ın üç kızı da, bebeğin hastalığı nedeniyle Luchon’da kaldı. Çocuk bir süre sonra öldü. Ağustos başlarında Laura, üç çocuğundan sağ kalmış olan bir tanesiyle Jennychen ve Tussy’nin yardımıyla İspanya’nın küçük bir kentinde olan kocasına gitti.</p>

  <p class="normal">Kız kardeşlerini yolcu ettikten sonra Jennychen ve Tussy, Fransa’ya döneceklerdi. Luchon’a engelle karşılaşmaksızın gidebileceklerini düşünerek Fransa sınırına kadar geldiler, fakat Britanya pasaportu taşımalarına rağmen alıkonuldular.</p>

  <p class="normal">Jennychen, Fransa-İspanya sınırında Eleanor ile başlarına gelenleri ayrıntılı olarak basına anlattı.</p>

  <p class="normal">“İspanya’daki kötü yolları serüvensiz geçmeyi ve kazasız belasız Fos’a kadar ulaşmayı başarıyoruz. Sınırda Fransız gümrük memurları bize bilinen sorular soruyorlar ve yanımızda kaçak mal olup olmadığından emin olmak için faytona bakıyorlar. Yanımızda paltolarımızdan başka bir şey olmadığı için de ben arabacıya devam etmesini söylüyorum. Birden karşımıza birisi çıkıyor, bu Cumhuriyet Savcısı Baron Desagarre’mış. ‘Cumhuriyet adına sizden ardımdan gelmenizi rica ediyorum,’ dediği zaman arabayı bırakıp bizi aramakla görevli ve kadına hiç benzemeyen tuhaf bir yaratığın beklediği küçük bir odaya giriyoruz. Bu kaba saba tipin bize dokunmasını istemediğimizden kıyafetlerimizi kendimiz çıkarabileceğimizi söylüyoruz. Erkek kılıklı kadın bunu duymazdan geliyor ve odadan koşarak çıkıyor.</p>

  <p class="normal">“Kadın kız kardeşimle son derece kaba konuşan cumhuriyet savcısının eşliğinde geri dönüyor ve savcı ‘eğer bu kadının sizi aramasına izin vermezseniz, bunu ben kendim yaparım,’ diyor. Kız kardeşimse, ‘Siz Britanya asıllılara dokunma hakkına sahip değilsiniz. Benim İngiliz pasaportum var,’ diye yanıt veriyor. Ancak, İngiliz pasaportunu pek ciddiye almadıklarını, bu pasaportun sahibinin Baron Desagarre’da bir saygı uyandırmadığını ve söylediklerini yapmaya hazır olduğunu fark edince, kadının istediği gibi hareket etmesine izin veriyoruz. Elbiselerimizi dikiş yerinden söküyor, hatta çoraplarımızı bile çıkarmaya zorluyor. Onun örümcek gibi parmaklarını saçlarım da tek tek gezdirdiğini bugün dahi hissediyorum. Bende bir gazete, kız kardeşimde de parçalanmış bir mektup bulur bulmaz arkadaşı ve bağlaşığı Bay Baron Desagarre’a koşuyor. Bizi arabamıza kadar getiriyorlar. Pirene’de bulunduğumuz süre içinde bize ‘rehber’ olarak da hizmet etmiş ve çok bağlanmış olan arabacımızı zorla uzaklaştırıyorlar ve yerine başka bir arabacı veriyorlar. Arabanın içinde karşımızda iki memur oturuyor ve gümrük muhafızları ve polislerle ağzına kadar dolu arabayla yola çıkıyoruz. Bir süre sonra bizim pek de tehlikeli olmadığımıza, nöbetçilerimizin hayatına kast etmeyeceğimize ikna olmuş eskortumuz bizden ayrılıyor ve arabada iki memurun himayesine bırakılıyoruz. Böyle bir koruma eşliğinde birbiri ardına köylerden geçiyoruz. St. Béat’dan geçiyoruz. Belirteyim, oldukça büyük bir kent olan St. Béat’nın sakinleri bizi hırsız ya da kaçakçı sandıklarından etrafımızda büyük bir kalabalık oluşturuyorlar. Saat sekizde, tamamen bitkin bir halde Luchon’a geliyoruz, günlerden pazar ve sezonun da çok elverişli olması nedeniyle yüzlerce insanın müzik dinlemek için toplandığı parktan geçiyoruz. Arabamız polis müdürü, Kont de Kréatry’nin evinin önünde duruyor. Bu önemli şahsiyet evde olmadığı için bizi onun kapısı önünde beklemeye zorluyorlar, her zaman olduğu gibi koruma eşliğinde tabii. Sonunda bizi jandarmalarla kuşatılmış evimize çıkarmaları emri veriliyor. Hemen yukarı çıkarılıyoruz. Fakat sivil kıyafetli jandarma ve polis ardımızdan yatak odamıza kadar bizi izlediği için, kendimize çeki düzen veremeden polis müdürünü bekleyeceğimiz misafir odasına dönüyoruz. Saat, dokuzu, onu geçiyor; Bay de Kréatry görünürde yok. Parkta müzik dinliyor ve söylenenlere bakılırsa, son notayı da duymadan parktan ayrılmamaya karar vermiş. Bu arada ortalık ajan kaynıyor. Ajanlar odaya, kendi odalarına girer gibi giriyorlar, kendi evlerindeymiş gibi koltuklara, sandalyelere yerleşiyorlar. Bir süre sonra alacalı kıyafetleriyle bir polis kalabalığı çevremizi sarıyor; bütün belirtiler, cumhuriyetin bu sadık uşaklarının eğitimlerini imparatorluk döneminde aldıklarını gösteriyor, saygın mesleklerine tümüyle egemenler.</p>

  <p class="normal">“Bizi konuşturabilmek için inanılmaz kurnazlıklara ve tuzaklara başvuruyorlar; fakat tüm çabalarının boşuna olduğunu görerek, en sonunda emniyet müdürü saat 10:30’da başsavcı Bay Delpech, sorgu hakimi, sivil savcı, Tolouse ve Luchon komiserleri vb. ile birlikte gelinceye dek profesyonellere özgü bir şekilde gözlerini üzerimizden ayırmadan bekliyorlar. Kız kardeşime yan odaya gitmesini emrediyorlar, onunla birlikte Tolouse Komiseri ve bir jandarma da çıkıyor. Benim sorgum başlıyor. Ben eniştem, diğer akrabalarım ve arkadaşlarım hakkında herhangi bir bilgi vermeyi reddediyorum. Kendimle ilgili olarak da, Luchon’a şifalı sularda tedavi olmaya geldiğimi açıklıyorum. Bay de Kréatry iki saatten fazla bir süre bana öğüt veriyor ve en sonunda da tanıklık yapmayı reddedersem, beni suç ortağı kabul edeceğini söyleyerek tehdit ediyor. ‘Yarın’, diyor, “yasa sizi yemin ederek ifade vermeye <span class="ideitalik">zorlayacaktır,</span> çünkü Bay Lafargue ve eşi tutuklandı.” O an endişelendim, ne de olsa kardeşimin çocuğu hastaydı.</p>

  <p class="normal">“En sonunda sıra kardeşim Eleanor’a geliyor. Bana, kız kardeşim konuşurken sırtımı ona dönmemi emrediyorlar. Herhangi bir işaret yapmam olasılığına karşı önümde bir subay duruyor. Kız kardeşimi, yönelttikleri sayısız soruya evet ya da hayır şeklinde yanıt vermeye zorlamalarını duymak canımı sıkıyor. Bay de Kréatry’nin –sırtım ona dönük olduğundan, onun ne yaptığını görememiştim– benim yazılı ifademi göstererek ancak söylediklerimin tam tersini iddia ederek onu konuşmaya zorladığını daha sonra öğrendim. Bu nedenle, benimle çelişkiye düşmekten korktuğu için, kız kardeşim, güya benim yazdığım açıklamayı yalanlamamış. Onun sorgusu ancak saat 2:30’da bitti. Sabahın beşinden itibaren ayakta olan, inanılmaz derecede sıcak ağustos günü dokuz saat yolda kalmış, Bosost’dan beri hiçbir şey yememiş olan 16 yaşındaki bir genç kız gece 2:30’a kadar çapraz sorguya maruz kalıyordu!</p>

  <p class="normal">“Tolouse Komiseri ve birkaç jandarma gecenin geri kalan bölümünü bizim bulunduğumuz evde geçirdiler. Uyumak için uzandık, ama uyuyamadık, çünkü Bay Lafargue henüz tutuklanmamışsa, onu uyarmak için Bosost’a kimi gönderebileceğimiz konusunda kafa yoruyorduk. Pencereden dışarıya baktık. Bahçede jandarmalar dolanıyordu. Evden çıkmak olanaksızdı. Gözaltı koşullarımız sıkıydı. Ertesi gün ev sahibi ve hizmetçi yeminli ifade verdiler. Başsavcı beni bir saatten fazla yeniden sorguladı... Bu palavra kahramanı, Bay Baron Desagarre, tanıklık yapmayı reddetmeyi sürdürürsem alacağım cezaları sayarak kanun maddeleri döktürüyordu. Ancak, bu baylar tumturaklı sözlerini boşuna harcıyorlardı. Sakin, fakat kararlı bir şekilde, yemin etmeyeceğimi belirttim, kararlılığımı korudum.</p>

  <p class="normal">“Kız kardeşimin sorgusu bu kez yalnızca birkaç dakika sürdü. Yemin etmeyi o da kesinlikle reddetti.</p>

  <p class="normal">“Başsavcı gitmeden önce, ona annemize birkaç satır mektup yazmamıza izin vermesini rica ettik, çünkü tutuklandığımıza ilişkin haberin gazetelerde yer alması durumunda anne-babamızın endişeleneceğinden korkuyorduk. Bu mektubu bizzat Bay Delpech’ın yanında Fransızca yazmayı önerdik. Mektup, ‘Sağlığımız yerinde’, ‘biz iyiyiz,’ gibi topu topu birkaç tümceden oluşacaktı. Savcı bizim isteğimizi, şifreli bir dilimiz olabileceği, örneğin “sağlığımız yerinde,” sözlerinin herhangi bir gizli anlam içerebileceği gerekçesiyle reddetti.</p>

  <p class="normal">“Onların ne kadar aptal olduklarının bir örneğini de bizim oda hizmetçisi anlattı. Yaptıkları aramada, Bay Lafargue’a ait olan koyun ve boğa dış alımından söz eden çok sayıda ticari mektup bulduklarında ‘Boğa, koyun, entrika bunlar, entrika! Koyunlar, komüncüler, boğalar ise enternasyonal üyeleri,’ diye haykırmışlar.</p>

  <p class="normal">“Gün boyunca ve gece birkaç jandarmanın gözetimindeydik. Yemeğimizi yerken bile onlardan birisi karşımızda oturdu.</p>

  <p class="normal">“Ertesi gün, ayın 8’indeyse polis müdürü ve tahminlerimize göre onun sekreteri olan bir kişi tarafından şereflendirildik.</p>

  <p class="normal">“Bay de Kréatry çok uzun bir girizgâhtan sonra, oldukça mülayim bir edayla yöneticilerin yanıldığını, Bay Lafargue’a dava açılması için hiçbir gerekçenin bulunmadığını, onun suçlu olmadığını, bu nedenle rahatça Fransa’ya dönebileceğinin anlaşıldığını söyledi. ‘Size ve kız kardeşinize gelince,’ dedi Bay de Kréatry, ‘–bugünkü tavuk yarınki kazdan iyidir atasözündeki gibi– size ilişkin kanıt Bay Lafargue’a göre çok daha fazla olduğuna göre (böylece, birden tanık iken sanık olmuştuk) büyük bir olasılıkla sizi Fransa’dan göndereceklerini düşünüyorum. Ancak, bunun için serbest bırakılmanız konusunda hükümetten gelecek emri beklemeliyiz.’ Daha sonra babacan bir ses tonuyla, ‘Her halükârda, size ateşli tavırlarınızı gelecekte frenlemenizi tavsiye etmeme izin verin.’ Ardından sekreter olarak tahmin ettiğimiz kişi sordu: ‘Enternasyonal İngiltere’de güçlü bir örgüt mü yoksa?’</p>

  <p class="normal">“‘Evet’ diye yanıtladım, ‘oldukça güçlü, diğer ülkelerde de öyle.’</p>

  <p class="normal">“‘Ah,’ diye haykırdı Bay de Kréatry, ‘Enternasyonal bir dindir!’</p>

  <p class="normal">“Bay de Kréatry çıkmadan önce namusu üzerine yemin ederek Paul Lafargue’ın serbest olduğunu ve bu konuda ona, derhal mektup yazıp Fransa’ya dönmesini önermemizi rica etti. Fakat bana öyle geldi ki de Kréatry’nin yaka düğmesini onursal Lejyonlara ait kırmızı kurdele süslüyor ve onursal Lejyon şövalyelerinin namusu sıradan ölümlülerin namusundan son derece farklı olduğu düşüncesi bana daha yakın olduğundan ve de dikkatli olmanın bir zararı olmadığından dolayı, Bay Lafargue’a Luchon’a dönmesini önermek yerine tam tersini yapmaya karar verdim ve bir arkadaşımdan, Lafargue’ın daha uzaklara, İspanya’nın içlerine gitmesine yardımcı olması için para yollamasını rica ettim.</p>

  <p class="normal">“Her yerde gölgelerimiz olan jandarmaların eşlik ettiği bizler, gün boyunca serbest bırakılmamız konusunda vaat edilen emri boş yere bekledik. Gecenin saat on birinde Cumhuriyet Savcısı odamıza girdi ve serbest bırakıldığımız konusundaki emri iletmek yerine gerekli eşyalarımızı toplayıp onun ardından maison particuliere’e<sup class="calibre6"><a href="../Text/ates4_split_035.html#footnote-654-24" id="footnote-654-24-backlink">[24]</a></sup> gelmemizi önerdi.</p>

  <p class="normal">“Ben bunun yasalara uygun olmadığını biliyordum, fakat elimizden ne gelirdi ki? Savcıya çok sayıda jandarma eşlik ederken, evde bizimle birlikte birkaç kadın vardı. Bu nedenle, bu övünme düşkünü korkak Bay Desagarre’a kaba kuvvet kullanma zevki tattırmak istemediğimizden, ağlayan oda hizmetçisine eşyalarımızı hazırlamasını söyleyip, ev sahibinin kızını da yakında döneceğimiz vaadiyle avutmaya çalışarak iki jandarmanın hazır bulunduğu arabaya oturduk; bizi gecenin karanlığında, yabancı bir ülkede bilmediğimiz bir yere götürdüler.</p>

  <p class="normal">“Geldiğimiz yer jandarma barakalarıydı, bize yatak odasını gösterdiler, kapıyı dışardan gerektiği gibi korumaya alarak ikimizi yalnız bıraktılar.</p>

  <p class="normal">“Tutsak olmuştuk. Bizi tutuklamak için bahane aradıklarından, Fransa’dan, pasaportsuz çıkamazdık.</p>

  <p class="normal">“Toulouse’nin emniyet makamları bizi Enternasyonal’in Fransa ve İspanya sınırındaki gizli ajanları olarak suçluyorlardı.</p>

  <p class="normal">“Daha önce arabacımızı, bizi Fos’da terk etmeye zorladıklarından söz etmiştim. Ardından Cumhuriyet Savcısı Bay Desagarre ve emniyetten birkaç ‘centilmen’ çok mülayim bir maskeye bürünerek, onu Bosost’a dönmesi ve bir bahane uydurarak Bay Lafargue’ı Fos’a gelmeye razı etmesi konusunda ikna etmeye yeltenmişler. Ne mutlu ki, dürüst bir insan yarım düzine polis ajanından daha güçlü çıkmış. Bu anlayışla delikanlı bu güzel sözlerin altında hoş olmayan bir şeylerin yattığını kavramış ve gitmeyi kesinlikle reddetmiş; bunun sonucunda jandarmalar ve gümrük muhafızları savcıyla birlikte araştırma yapmak için Bosost’a gittiler. ‘Sağduyu, cesaretin en iyi belirtisidir,’ diyen Baron Bay Desagarre yeterli ekip olmadan Bay Lafargue’ı yakalamak için Fos’a gitmeyeceğini; ateşli silah kullanma olasılığı olan Bay Lafargue gibi bir insanla bir ya da iki jandarmanın yardımıyla başa çıkamayacağını önceden bildirmişti. Bay Desagarre yanılmıştı; onu bekleyen kurşun değil, tekme tokattı. Bosost’tan dönerken savcı köy bayramını kutlamak için toplanan köylüleri engellemeye çalışınca özgürlüğü en az dağ havası kadar seven köylüler, bu yüce ruhlu barona okkalı bir dayak atarak aklını başına getiremeseler bile morali bozuk olarak uğurlamışlardı. Fakat ben bu ayrıntıyı geçiyorum.</p>

  <p class="normal">“Ben, Bay Desagarre ve arkadaşlarının Bosost’a gelişi üzerinde duracağım. Bir süre sonra gelip Lafargue’ın kaldığı otele yerleştiler, çünkü Bosost’ta topu topu iki otel, daha doğrusu iki han vardı. Bay Desagarre, Masse otelinin ön kapısında dururken, Bay Lafargue iyi yürekli arkadaşlarının, köylülerin yardımıyla otelin arka kapısından çıkıyor, dağa tırmanıyor ve yalnızca kılavuzların, keçilerin ve İngiliz turistlerin bildiği patika yollardan geçerek kurtuluyor. Tüm yollar İspanyol askerleri tarafından tutulmuş. İspanyol polisi büyük bir şevkle Fransız kardeşlerinin yardımına koşuyor. Bayan Lafargue’a, Uluslararası Polisler Birliği’nin tüm iyi niyetini kendi üzerinde denemek kalıyor. Sabaha karşı saat üçte, dört İspanyol subayı Bayan Lafargue’ın çocuğuyla birlikte yattığı odaya filintalarını doğrultmuş olarak giriyor.</p>

  <p class="normal">“Aniden uyandığı için korkmuş olan zavallı hasta çocuk bağırmaya başlıyor, fakat bu İspanyol subayların, Bay Lafargue’ın orada olup olmadığını kontrol etmek için odadaki her deliğe bakmasını engellemiyor. Sonunda avlarının ellerinden kaçtığı kanısına varmış olacaklar ki Bayan Lafargue’ı tutuklayacaklarını bildiriyorlar. Bu sırada oldukça değerli bir insan olan otel sahibi araya giriyor ve İspanyol Hükümetinin bir kadının teslim edilmesini onaylamayacağını bildiriyor ve haklı çıkıyor. Bayan Lafargue’ın Bosost’ta kalmasına izin verildi, fakat o günden bu yana onun polis ajanları tarafından usandırıcı takibi bitmiyordu. Ajanlardan oluşan bir ekip otele karargâh kurdu.</p>

  <p class="normal">“Bay de Kréatry’nin neden Bayan Lafargue’ı ziyaret edemediğini açıklamayı az kalsın unutuyordum. İşin aslı şu ki, Luchon’dan bir Fransız köylüsü Bosost’daki bazı İspanyol arkadaşlarını Bay de Kréatry’nin olası ziyareti konusunda bilgilendirdi, onlar da doğal olarak, derhal Bayan Lafargue’ı uyardılar.</p>

  <p class="normal">“Bay Lafargue’ın kaçışı konusunda Bayan Lafargue bizi serbest bırakılışımızdan bir süre sonra bilgilendirdi. Çok sonraları biz Bosost’lu birinden Bay Lafargue’ın Huesca’da tutuklandığını ve İspanyolların onu Fransız Hükümetine teslim etmeyi önerdiğini öğrendik. Bu haberi aldığımız gün, İngiliz pasaportumuz sulh hakimi tarafından bize teslim edildi. Çocuğunun hastalığı nedeniyle Bosost’da bağlanıp kalan ve kocasının yazgısı konusunda bilgi alamayan bayan Lafargue’ın endişesine son vermek amacıyla ilin valisinden Bay Lafargue konusunda İspanyol Hükümetinin gerçek niyetini öğrenmeye çalışmak için derhal Huesca’ya gitmeye karar verdik. San-Sebastian’a geldiğimizde, ne mutlu ki, Bay Lafargue’ın serbest bırakıldığını öğrendik. Bunun üzerine biz hemen İngiltere’ye döndük.</p>

  <p class="normal">“Ev sahibimizin maruz kaldığı duruma kısaca değinmeden bu mektubu bitiremem. Sabah saat on birde polis müdürü, başsavcı, cumhuriyet savcısı ve diğerleri bulunduğumuz eve baskın düzenlediler. Bay Lafargue’ı ellerine geçirememiş olmaktan dolayı deliye döndüklerinden öfkelerini müzmin kalp hastalığı olan Bayan C.’den çıkarttılar.</p>

  <p class="normal">“Eğer, Prusyalılara karşı savaşırken Bay de Kréatry ani saldırılar karşısında nöbet noktaları kurup kendi kanatları ve cephe gerisini savunmak için ve önden casuslar göndererek düşman müfrezelerini gafil avlamak için aynı yöntemlere başvursaydı, Bretan’da işler daha iyi olabilirdi; tabii ki bunu de Kréatry’nin Fos’taki taktik başarısından hareketle söylersek!</p>

  <p class="normal">“Ev sahibinin mutfakta ateş yakmasına izin vermediler; yatakta değil, döşemede yatmasını emrettiler. Ancak, ev sahibi son emre uymayı reddetti. Onun daha üç yaşına basmamış oğlunu kucağında tutan polis müdürü, çocuğun Lafargue’ın oğlu olduğunu iddia ediyordu. Bayan C. defalarca onun yanıldığını iddia etse de çabaları boşunaydı. Çocuğu alıkoymalarından korktuğu için kimliğini doğrulamaya çalışıyordu. ‘Yalvarırım, bağışlayın, çocuk yalnızca yerel lehçe ile konuşuyor!,’ diye bağırdı. Başta bu gerekçe polis müdürüne yeterince inandırıcı gelmedi. Belki de ‘Enternasyonal, bir dindir,’ diyen Bay de Kréatry, bu sırada dillerin, gökyüzünden havarilere ayrılarak indiği mucizeyi anımsadı.</p>

  <p class="normal">“Bayan C.’ye bu denli kötü davranmalarının nedenlerinden biri de, onun Enternasyonal’i hiç duymadığını ve bu nedenle de Luchon’daki bu esrarengiz derneğin faaliyetleri hakkında bilgisi olmadığını söylüyor olmasıydı. Belirtmek gerekir ki bu en çok bilgiye sahip bir üye için dahi gücünü aşan bir ödev olurdu, en azından Bay de Kréatry Uluslararası Birlik lehine aktif propagandayı başlattığı zamana kadar. Daha sonra Bayan C. kiracısı Bay Lafargue’dan övgüyle söz ettiği için suçlu duruma düştü. Fakat, onun başlıca suçu bombaların ve kerasinin saklandığı yeri göstermemesi oldu.</p>

  <p class="normal">“Evet! Bizim evde bomba ve kerasin aradılar, bu gerçek, çocuğa süt ısıtmak için kullanılan küçük gaz lambasını fark eder etmez iktidar temsilcisi, lambaya dikkatlice bakmaya başladı, lambaya öylesine dikkatli dokunuyordu ki sanki taa Luchon’dan Paris sokaklarına kerasin seli yaratılabilecek bir cehennem makinesiydi. Münchausen dahi bu denli uçuk bir fanteziye kapılamazdı. İktidardakiler gerçekten de kendi hastalıklı beyinlerinin ürünü olan bu vahşi masala inanıyorlardı. Onlar gerçekten de Parisli kadınların ‘ne canavar, ne insan, ne erkek ne de kadın olduğuna inanırlar,’ fakat kendi felaketlerine tapan semenderlerin<sup class="calibre6"><a href="../Text/ates4_split_036.html#footnote-654-25" id="footnote-654-25-backlink">[25]</a></sup> bir türü de ateştir.”</p>

  <p class="ortayazi">***</p>

  <p class="normal">Polis başkentte ısrarla Anna Jaklard’ı arıyordu. Komünün çok sayıda bayan militanı tutuklanmıştı ve mahkemeye çıkmayı bekliyorlardı. Fakat Anna Vasilyevna, saklanmasına yardımcı olan, kız kardeşinin kocası Vladimir Kovalevski sayesinde kurtulmayı başardı.</p>

  <p class="normal">Anna’nın eşi Jaklard’ın talihsiz bir yazgısı vardı. Komün’ün varlığının sona erdiği korkunç 28 Mayıs günü barikatlardan birinde son mermisine kadar savaştı. Ardından sokakta teşhis edilen Jaklard tutuklandı ve işkence gördü. Diğer pek çok Komüncü gibi onu soyup bir direğe bağladılar ve tüfek dipçiğiyle dövdüler. Eğer Anna, Thiers’i bir tatil kentindeki tanışıklıklarından dolayı iyi bilen babasından bu işe müdahale etmesi ricasında bulunmasaydı, Jaklard kurşuna dizilir ya da en iyi olasılıkla Yeni Kaledonya’ya sürgüne gönderilirdi. Ama bu sayede Jaklard, Versailles zindanlarından kurtulabildi.</p>

  <p class="normal">Jaklard’ın yattığı hapishanede Louise Michel ve Theophile Ferré de bulunuyordu. Bu korkusuz Blanquie taraftarı, komünarların son mevzilerinin savunmasını şaşırtıcı bir soğukkanlılıkla yönetti. Kendisini adım adım izleyen Versailles’lıların elinden kurtulmayı ve güvenilir bir sığınak bulmayı başardı. O kurtulabilirdi, fakat Versailles’lılar ailesinden öç almaya karar verdiler. Babasını, kardeşini tutukladılar ve ağır hasta olan kız kardeşini hapse atmakla tehdit ettiler. Theophile’nin acıdan aklını yitiren yaşlı annesi Komüncü oğlunun saklandığı yeri söyledi. Sen-Sovyer sokağındaki tüm evler kordon altına alınmıştı. Ferre’yi tutukladılar.</p>

  <p class="normal">Günlerinin sayılı olduğunu bildiği halde yalnızca kendisi adına kaygılanmıyordu. Hapiste yüreğindeki temizliği ve sağlamlığı sergiledi. Kısa yaşamının yaklaşan sonunu bir Stoacı gibi sakince karşılıyor ve mahkûm yoldaşlarını cesaretlendirmek için kendisinde güç buluyordu. Komün’ün gerçek hedefini ve çalışmalarını dünyaya tanıtmak için elinden geleni yapıyordu. Son güne kadar, dünya görüşünde bütünleşme ve Komün’e bağlılık üzerine kurulu bir dostlukla bağlı olduğu Louise Michel ile yazışıyordu. Onların mektuplarını, yıkadığı çamaşırlarının kollarına dikerek hapishanenin çamaşırcısı kadın iletiyordu.</p>

  <p class="normal">Louise, Ferré’ye atkısının parçalarından yaptığı devrim umutlarının simgesi kırmızı karanfiller ve kendi şiirlerinden birkaç tanesini göndermişti.</p>

  <p class="normal">Ferré de yanıtında, “sanırım, haberim sizi mutlu eder; çok sayıda iyi ve akıllı insan artık güvenlik içinde,” diye yazıyordu Louise’ya. “Olasıdır, siz benim olgulara bakış tarzımı biliyorsunuz. Bu nedenle, düşüncelerimizin eninde sonunda galip geleceğine günden güne daha fazla inandığımı söylemem, kuşkusuz, sizi şaşırtmaz. Şimdi yenildik. Ama olsun. Biz alamasak da, kardeşlerimiz rövanşı alacaklardır. Buna inanmazsam, o zaman yaşamayacak olmamın ne önemi var ki? Mücadele yoldaşlarımın enerji ve cesaretlerini biliyorum ve benim idamım onların gayretini artırır, haklı bir misillemeyi gerekli kılar... Başarısızlığıma üzülmek yerine, en iyisi onun sonuçlarını analiz edin ve benimle birlikte inanın ki sosyalizm hiçbir zaman bugünkü kadar gerekli olmamıştı.”</p>

  <p class="normal">‘Montmartre’ın Kızıl Kızı’nın delice cesur, zaptedilmez, atılgan ve yüce ruhlu yapısını bildiğinden Ferré onu davanın çıkarları adına ileri görüşlülüğe, sabırlı davranmaya davet ediyor, savcılara meydan okumaması, kendisini amaçsızca kurban etmemesi, tersine özgürlüğe kavuşmaya çaba göstermesi için ikna ediyordu.</p>

  <p class="normal">“Onurunuzu, kolayca aldatılabilecek biri gibi davranmadan da koruyabilirsiniz, önerilerimi unutmamanızı ve bu karınca yuvasından bir an önce kurtulmaya çaba göstermenizi öğütlüyorum size,” diye diretiyordu Ferré.</p>

  <p class="normal">Theophile Ferré’den on beş yaş büyük olan Louise Michel için, Ferré yalnızca sevdiği bir arkadaşı değil, aynı zamanda tartışmasız bir otoriteydi. Yaşamının son gününe kadar yakasını bırakmayan talihsizlikler bile onun ruhsal gücünü alt edemezdi. Ferré’nin çok sevdiği annesi, oğlu hapse düştükten bir süre sonra öldü, babasıysa tutukluydu. Yine tutuklu bulunan Theophile’in küçük kardeşi hapisliğe dayanamadı ve delirdi. Ferré idam cezasına çarptırıldıktan sonra, delirmiş kardeşini onun koğuşuna getirdiler. Kurşuna dizilmeden iki saat önce o kararlı tavrıyla kız kardeşi Marie’ye şunları yazıyordu:</p>

  <p class="normal">“Tek kişilik Versailles hücresi, koğuş no: 6, Salı, 28 Kasım 1871, sabah saat 5:30.</p>

  <p class="normal">“Değerli kardeşim! Birkaç dakika sonra ölmüş olacağım. En son anımda seni anımsayacağım. Cenazemi sana teslim etmelerini istemeni ve beni talihsiz annemin yanına defnetmeni rica ediyorum. Olanağın olursa, arkadaşlarımın beni uğurlamaları için, defin saatimi gazetelerde ilan et. Hiçbir kilise töreni istemiyorum. Nasıl yaşamışsam yine öyle, materyalist olarak ölüyorum.</p>

  <p class="normal">“Acını yen ve söz verdiğin gibi asla kontrolünü yitirme. Bana gelince ben mutluyum, acılarım sona eriyor ve bu nedenle hiçbir şeyden şikayetçi değilim. Bana göre daha şanslı mahkûmlar için hapishaneye bırakacağım paralarım dışında kağıtlarım, kıyafetlerim ve diğer eşyalarım sana teslim edilmeli.”</p>

  <p class="normal">Theophile Ferré’yi, Versailles ordusundan gönüllü olarak Komüncülere katılan iki yoldaşla birlikte Komün’ün çok sayıda kahramanının kanını içen Satory meydanına götürdüler. Değişik gazetelerden meraklı gazeteciler uğursuz korteje katıldılar ve idam sırasında orada yer aldılar.</p>

  <p class="normal">Saat yedide alanda trompet sesleri duyuldu ve üç mahkûm arabası belirdi. Ortalığı bir mezar sessizliği kapladı. Ferré’yi ölüm cezasına mahkûm eden yargıç kararı yeniden okudu. Theophile Ferré kendine olan hakimiyetini bir saniye olsun yitirmedi. O uğursuz direğe yaslanarak sakince purosunu içti. Bir çavuş gözlerini bağlamaya geldiğinde, Ferré sakince gözbağını çıkarttı ve ayakları altında duran şapkanın üzerine fırlattı. Komün’ün kahramanlarından biri olarak bir bayraktar gibi gururla dimdik durarak, açık gözleriyle karşıladı ölümü.</p>

  <p class="ortayazi">***</p>

  <p class="normal">Paris’te çarpışan dava arkadaşları konusunda kaygılanan Marx ve ailesi üzüntülü günler yaşıyorlardı. Eliza’dan hiçbir haber alamamışlardı. Nihayet Enternasyonal’in Roman Federal Komitesi Sekreteri’nden, İsviçre’den Dmitriyeva hakkında bilgi gelmişti. “Onun kurtulmuş olması bir mucize. O bizde, Cenevre’de ve biz onu büyük bir özenle koruyoruz. O, birkaç bayan ve erkek arkadaşıyla birlikte bu korkunç kırımdan kurtulmayı başarmış.”</p>

  <p class="normal">1871 sonbaharında, Paris’te yaşadıklarından dolayı sarsılmış ve ezilmiş olan Dmitriyeva, tüm yaraları iyileşmiş olarak ülkesine döndü. Onun gerçek adıyla ilgili giz Rus polisi tarafından açığa kavuşturulamadı. Dmitriyeva yoktu artık. Yelizaveta Lukiniçna Tomanovskaya, bir albayın dul eşi olarak hiçbir engelle karşılaşmadan Rusya sınırını geçti ve Novgrod ilinin yolunu tuttu. Rusya’nın bu ücra köşesinde bir süre kaldıktan sonra Moskova’ya gitti. Marx’la olan bağlantısı ara sıra mektuplarla sürdü.</p>

  <p class="normal">30 Mayıs 1871’de, Paris’teki son barikat düştükten sonra, Genel Konsey Marx tarafından okunan, Fransa’daki iç savaşa ilişkin Enternasyonal’in hazırladığı çağrı metnini oybirliğiyle onayladı. Bu çağrı 13 Haziran 1871’de 35 sayfalık İngilizce bir broşür olarak bin adet basıldı. İlk basım çok çabuk dağıtıldı ve kısa sürede, işçiler arasında ucuz fiyata dağıtılacak olan ikinci bir basıma gerek duyuldu, Ağustos ayındaysa üçüncü basımı çıkarıldı.</p>

  <p class="normal">Ancak, bu çağrıya Enternasyonal’in tüm üyeleri olumlu yaklaşmamıştı. Odger ve onun birkaç düşünce yoldaşı, sadakasını seve seve kabul ettikleri İngiliz burjuvazisinin aşırı hoşnutsuzluğuna yol açmaktan korkuyorlardı. Odger ile Marx arasında çok eskidendir varolan görüş ayrılığı iyice belirginleşmişti ve burjuvalaşmış başarılı ayakkabıcı, Uluslararası İşçiler Birliği’nden ihraç edilmişti.</p>

  <p class="normal">Marx’ın ‘Fransa’da İç Savaş’ adlı yapıtı 1871-1872 yıllarında Fransızca, Almanca, Rusça, İtalyanca, İspanyolca ve Hollandacaya çevrildi.</p>

  <p class="normal">Yapıt Almancaya Engels tarafından çevrildi ve Almanya’da ‘Halk Devleti’ gazetesinde yayımlandı, ardından da Leipzig’de broşür halinde basıldı. ‘Fransa’da İç Savaş’ın Rusça ilk basımı 1871 yılında Zürih’te gerçekleşti.</p>

  <p class="normal">‘Louise Bonaparte’ın 18 Brumaire’i’nde olduğu gibi Marx’ın, büyük tarihsel olayların gerçekleştikleri koşullardaki önemi ve sonuçlarını tahmin etmekteki şaşırtıcı yeteneği bu yapıtta da tüm gücüyle kendini göstermişti.</p>

  <p class="normal">‘18 Brumaire’de Marx, proletarya devrimi sırasında burjuva devlet mekanizmasının devrilmesi gerekliliğine ilişkin düşüncesini ifade etmişti. Daha sonra ‘Fransa’da İç Savaş’da bu düşünceyi geliştirerek ve burjuva devletini emekçilerin sosyal olarak köleleştirilmesi için örgütlenmiş bir toplumsal güç, sınıfsal egemenliğinin simgesi bir makine olarak ele alarak işçi sınıfının bu makineyi kolayca ele geçirmeyeceği ve kendi amaçları için kullanamayacağı sonucuna varıyordu. Eski devlet makinesi parçalanmalı, yıkılmalı, Paris Komünü’nün de gösterdiği gibi, proletarya yeni bir devlet sistemini, proletarya diktatörlüğünü kurmalıdır.</p>

  <p class="normal">Kısa sürmüş olmasına karşın, Paris Komünü’nde Marx, yeni tarihsel devlet tipinin daha yeni yeni ortaya çıkan öncül fakat yeterince belirgin biçimini görmüştür. Marx, Komün’ün “işçi sınıfının iktidarı önderliğindeki her şeyi kendisine mal eden sınıfa karşı üretici sınıfın mücadelesinin sonucu olduğunu ve onun sayesinde emeğin ekonomik kurtuluşunun gerçekleşmiş olabileceği açık, politik bir biçim,” olduğunu yazıyordu.</p>

  <p class="normal">Uluslararası İşçiler Birliği’nin Fransa’da iç savaşa çağrısının sayfaları, halk kitlelerinin devrimci gücüne derin bir inançla, Fransa işçi sınıfının kahramanlıklarıyla ve Komün’ün faaliyetleri karşısında duyulan hayranlıkla doludur. Versailles’ın eski dünyasının, ‘tüm köhne rejimlerin ve vampir sürülerinin’ karşısına Marx, proletarya devriminin muazzam dönüştürücü gücünü koyar.</p>

  <p class="normal">‘Fransa’da İç Savaş’ proletarya devletinin kurulması yolundaki ilk adımları atan Parisli emekçilerin bir marşı gibidir. “Düşünen, mücadele eden, kan olup akan, fakat kendi tarihsel inisiyatifinin esin veren bilinciyle coşan emekçiler, kendilerini büyük bir gayretle yeni bir toplumun inşasına adadıklarından karşılarında duvar gibi duran yamyamları hemen hemen unutmuştur,” diye yazıyordu Marx.</p>

  <p class="normal">‘Çağrı’da ise, “polisiye düşüncelerle beslenmiş burjuva aklı, anlaşılan, Uluslararası İşçiler Birliği’ni, Merkez Komitesi vasıtasıyla çeşitli ülkelerde zaman zaman ayaklanmalar düzenleyen gizli bir komplo örgütü olarak düşünüyor. Gerçekte ise, bizim Birliğimiz uygar dünyanın çeşitli ülkelerindeki öncü emekçileri birleştiren uluslararası bir birliktir. Sınıf mücadelesi nerede ve hangi koşullarda ortaya çıkarsa çıksın, hangi şekle bürünürse bürünsün, Birliğimizin üyeleri her yerde en önde gelir. Birliğin, üzerine bina edildiği temel, çağdaş bir birlik anlayışıdır. Ne kadar kan akarsa aksın, bu birlik yok edilemez. Onu yok etmek için, hükümetler öncelikle sermayenin emek üzerindeki despotça egemenliğini, yani kendi parazit oluşumlarını yok etmelidirler.</p>

  <p class="normal">“Emekçiler, Paris Komünü’nden, bir toplumun şanlı müjdecisi olarak hep şeref duyacaklardır. Paris’in çile çekmiş emekçileri işçi sınıfının yüce yüreğine sonsuza dek kazınmıştır. Tarih, Parisli cellatları utanç direğine çivilemiştir ve onları bu direkten papazların duaları da kurtaracak güçte değildir,” diye sesleniyordu Marx.</p>

  <p class="normal">Komün’ün yenilmesinden birkaç ay sonra Lafargue, tehlikeyi göze alarak ailesiyle birlikte başka bir ad altında Madrid’e yerleşti, Enternasyonal’in Madrid şubesi tarafından yayımlanan ‘L’Emancipaciòn’ gazetesinde çalışarak Bakunin’in gizli ‘örgütünün’ üyelerini enerjik bir çalışmayla teşhir etti. İşçi sınıfının kurtuluş davası için mücadele eden tüm gerçek savaşçıları birleştirdi.</p>

  <p class="normal">Laura kocasına tüm girişimlerinde usanmaksızın yardım ediyordu. Lafargue, Laura’nın da üzerinde çok çalıştığı ‘Emeğin Örgütü’ yazı dizisini İspanyol gazetesinde yayımladığında Engels, “İspanyollara ilk kez gerçek bilimin sunulduğu ‘L’Emancipaciòn’ gazetesindeki yazılara sen de önemli bir katkıda bulunuyorsun ve İspanya sekreteri olarak ben özellikle bilimsel açıdan sana ayrıca teşekkür etmeyi kendim için bir görev kabul ediyorum,” diye yazmıştı.</p>

  <p class="normal">Yine bu sıralarda Lafargue ve karısı korkunç bir acıyla sarsıldı. Onların hayatta kalan ve üç yaşını geçmiş olan tek çocukları dokuz ay hastalık çektikten sonra dizanteriden öldü. Paul ve Laura’ya bu acıya katlanmada yalnızca karşılıklı büyük aşkları, ortak yaşam hedefleri yardımcı oldu. Ancak, çocuklarının yaşamı için boş yere savaştıktan sonra Lafargue doktorluk mesleğinden tümüyle nefret etti ve bundan sonra kendisini politik çalışmalara ve gazeteciliğe adadı. Fakat bu çalışma ona maddi olarak yetmiyordu. Geçinme kaygısı Lafargue’ı İngiltere’ye iltica etmeye ve orada litografya ve basma resim atölyesi açmaya zorladı.</p>

  <p class="normal">Eve dönen Jennychen ve Eleanor baba evlerini Komüncü ilticacılarla dolu buldular. Marx ailesinin Versailles’lıların kırımından kurtulan savaşçılara yardım edecek bir ekonomik kaynağı yoktu. Genel Konsey’in Fransız mültecilere maddi yardım çalışmalarını Engels yönetiyordu. İngiliz burjuvazisi, Komüncülere kolaylık sağlamak ve onları işe almak istemediğinden, sürgünlerin iş bulması büyük ölçüde güçleşiyordu. Proletarya devrimi eylemcilerine acımakla birlikte, varlıklı Britanyalılar da onları bağışlamıyordu. Jennychen, Kugelmann’a şunları yazıyordu:</p>

  <p class="normal">“Monroe’ler, benim, Komüncülerin yasadışı hareketini savunan kundakçıların elebaşısının kızı olduğum gibi ‘korkunç bir keşif yapınca’ benimle tüm bağlarını kopardılar. Komüncülerin acıları anlatılır gibi değil. Onlar bu kocaman kentin sokaklarında, sözcüğün tam anlamıyla açlıktan ölüyorlar.</p>

  <p class="normal">“Enternasyonal beş aydan fazla bir süredir bu büyük mülteciler kitlesini besliyor, gerçek anlamda söylemek gerekirse, ölümle yaşam arasında tutuyor.”</p>

  <p class="normal">Paris Komünü’nün yenilgisi, gericilerin Enternasyonal’e karşı tüm Avrupa ülkelerinde genel saldırısı için bir sinyal olmuştu. Bismarck, Alman topraklarına gelmesi durumunda Karl Marx’ın tutuklanması için bir direktif yayımladı ve Enternasyonal’le mücadele konusunu tartışmak için bir Avrupa Hükümetleri Konferansı organize etmeye çalıştı. Fransız Hükümeti tüm ilgili devletlere gönderdiği bir genelgeyle enternasyonalistlerin ortaklaşa kovuşturulması için gerici ülkeleri birleşmeye çağırdı. Thiers ve Favres Uluslararası İşçiler Birliği’ne karşı sert bir yasayı kabul ettirmeyi başardılar. Genel Konsey’in Fransa ile bağlantıları kesildi.</p>

  <p class="normal">Komün’ün düşmanları, Uluslararası İşçiler Birliği’nin de düşmanlarıydı. Genel Konsey ve özellikle de Marx, Komün’ün tüm eylemlerinin yükümlülüğünü üzerine alınca, burjuva basını Enternasyonal’in kurucusuna ‘kızıl şeytan’ ve ‘kızıl terörün doktoru’ diyerek saldırıyordu.</p>

  <p class="normal">Marx’ın ünü hızla artıyordu. Burjuva Paris dergisi ‘L’İllustration’ Marx’ın portresini ve onun yaşamına ilişkin kısa bilgiler yayımladı; onu Avrupa ve Amerika’daki birçok gazete takip etti.</p>

  <p class="normal">Uluslararası İşçiler Birliği’nin başarılarından gurur duyan Engels onu dünyanın yedinci büyük devleti olarak nitelendiriyordu.</p>

  <p class="normal">Enternasyonal’in yaydığı dehşet o denli büyüktü ki, papa ona lanet okudu, Fransız parlamentosu yasadışı ilan etti, ‘Demir Başbakan’ Bismarck haçlı seferiyle tehdit etti.</p>

  <p class="normal">İngiltere’nin merkezi basınının Enternasyonal ve yöneticilerinin etkinliklerine ilişkin haberlere sayfalarını açma zamanı gelmişti. Londra gazetesi ‘Times’ Paris Komünü’nden sonra Marx ve Genel Konsey’in, değişik gazetelerin Enternasyonal’e yönelik iftira içeren saldırılarına yanıt olan önemli açıklamalarını yayımladı. Büyük basına ulaşmış olmak Marx’ı daha da ünlü kıldı. Çeşitli ülkelerin gazetecileri, Marx, ailesi ve dava arkadaşları hakkında yazılar yazdılar.</p>

  <p class="ortayazi">***</p>

  <p class="normal">Almanya’nın genç Sosyal Demokrat Partisi, –Eisenah’cılar– Bismarck’ın zaferi sonucu zor durumda kaldı. Ülkenin tüm sınıfları, partileri ve grupları birleşik bir Almanya istiyorlardı. Bu birliğin düşmanı III. Napolyon yenilgiye uğradı ve bu tüm Almanları mutlu etti. Fakat, Fransa’daki devrim, savaşın karakterini değiştirdi ve Alman emekçilerinin o andan sonra gerici Bismarck Hükümetinin başarılarından çok Fransa Cumhuriyeti’nin zaferinden çıkarları vardı. Aynı zamanda Almanya’nın, Napolyon’a karşı zaferin bir ödülü olarak Alsace-Lorraine’i Fransa’dan ilhak etme niyetinde olduğuna ilişkin söylentiler yayılmıştı. Alman emperyalistleri, güya Almanya’nın Batı sınırlarının güçlendirilmesi için bunun gerekli olduğunu açıklıyorlardı.</p>

  <p class="normal">Alman Sosyal Demokrat İşçi Partisi’nin Braunschweig’deki Merkez Komitesi Alman proletaryasının Fransa-Prusya savaşı konusundaki tutumuna ilişkin açıklamalar yapması için Enternasyonal’in Almanya Sekreteri olarak Marx’a başvurdu.</p>

  <p class="normal">Marx ve Engels, Sosyal Demokrat Parti yöneticilerine verecekleri yanıta özel bir önem veriyorlardı, çünkü söz konusu olan Alman işçilerinin eylem çizgisini belirleyecek direktiflerdi. Nihai metni birlikte hazırladılar. Onlar, Almanya’nın Fransa’dan Alsace-Lorraine’i alması durumunda Avrupa’da savaşın hiç bitmeyeceğini öngörüyorlardı.</p>

  <p class="normal">“Bu, Fransa yitirilen toprakları geri istemek için güçleninceye kadar geleceğin dünyasını basit bir uzlaşmaya dönüştürmenin kusursuz bir yöntemidir. Bu, Almanya ve Fransa’yı karşılıklı yok etme yoluyla yıkmanın kusursuz bir yöntemidir.</p>

  <p class="normal">“Ebedi barış garantileri icat eden alçaklar ve aptallar en azından Prusya tarihinden, Napolyon’un Tilsit Barışı’nın bedelini nasıl ağır ödediği örneğinden hareketle yaşama yetisi olan bir halka gem vurulması için alınan benzer dayatmacı önlemlerin tam tersi sonuçlara yol açacağını bilmek zorundaydılar.</p>

  <p class="normal">“Bugünkü gürültüden tamamen sağır olmamış olanlar ya da Alman halkını sağır etmekten <span class="ideitalik">çıkarları olmayanlar</span>, 1866 savaşının 1870 savaşını getirdiği gibi, <span class="ideitalik">1870 savaşının da Almanya ile Rusya arasında bir savaşa kaçınılmaz</span> olarak yol açabileceğini anlamak zorundadırlar.</p>

  <p class="normal">“Eğer gerçekleşme olasılığı zayıf bir olayı, <span class="ideitalik">Rusya’da</span> o zamana kadar <span class="ideitalik">devrimin</span> patlak verebileceği olasılığını saymazsak, ben bunu <span class="ideitalik">kaçınılmaz,</span> <span class="ideitalik">mutlak</span> görüyorum.</p>

  <p class="normal">“Eğer bu zayıf olasılık gerçekleşmezse, Almanya ile Rusya arasında bir savaşı şimdiden fait accompli (gerçekleşecek bir olgu) olarak kabul etmek gerekiyor.</p>

  <p class="normal">“Bu savaşın zararlı ya da yararlı olup olmayacağı galip Almanların bugünkü tutumuna bağlıdır.</p>

  <p class="normal">“Onlar Alsace-Lorraine’i ilhak ederlerse, Fransa, Rusya ile <span class="ideitalik">birlikte</span> Almanya’ya karşı savaşacaktır. Böyle bir savaşın yok edici sonuçlarından söz etmeye dahi gerek yoktur...</p>

  <p class="normal"><span class="ideitalik">“Fakat korkarım, Alman işçi sınıfı en masse<sup class="calibre6"><a href="../Text/ates4_split_037.html#footnote-654-26" id="footnote-654-26-backlink">[26]</a></sup> sesini yükseltmezse, alçaklar ve aptallar bu akılsız oyunu hiçbir engelle karşılaşmaksızın sürdüreceklerdir.</span></p>

  <p class="normal">“Bu savaş, Almanya’nın, ... yurtdışından <span class="ideitalik">bağımsız olarak</span> kendi yolunda yürümesi açısından tüm dünyada tarihsel bir dönemi başlatmaktadır... Almanya’nın en başta <span class="ideitalik">birliğini Prusya kışlasında</span> elde ediyor olması, onun tümüyle hak ettiği bir cezadır. Ama, bu şekilde de olsa <span class="ideitalik">sonuca</span> ulaşılmıştır. Ama eğer Alman işçi sınıfı payına düşen tarihsel rolü yerine getirmezse, bu, Alman işçi sınıfının suçudur. <span class="ideitalik">Bugünkü savaş, kıtadaki işçi hareketinin ağırlık merkezini Fransa’dan Almanya’ya taşımıştır.</span> Bundan dolayıdır ki Alman işçi sınıfının üzerinde büyük bir sorumluluk vardır...”</p>

  <p class="normal">Marx ve Engels’in işaretlerini izleyen Enternasyonal’in yalnızca İngiltere’deki değil, Belçika, İspanya ve ABD’deki şubeleri de tüm dünya proleterlerinin çıkarlarının dikte ettiği fikirleri yayıyorlardı. Onlar cumhuriyet Fransa’sına karşı tüm zafer arzularından vazgeçilmesini talep ediyor ve Fransa’yı savunuyorlardı. Braunschweig’de bulunan Uluslararası İşçiler Birliği Almanya Şubesi Merkez Komitesi, Eylül’de Alman İşçi Sınıfını, Alsace-Lorraine’in ilhakına izin vermemeye ve Fransa Cumhuriyeti’yle onursal bir barış anlaşması imzalanmasını sağlamaya çağıran bir manifesto yayımladı. Almanya Genelkurmay Başkanı’nın emriyle bu manifesto toplatıldı, komitenin tüm üyeleri ve bu belgeyi basan matbaacı tutuklandı ve zincire vurulup Doğu Prusya’ya sürüldü.</p>

  <p class="normal">Alman Hükümeti’nden Fransa ile onursal barış imzalanmasını talep eden Bebel ve Liebknecht de tutuklandılar ve uzun süreli hapis cezasına çarptırıldılar.</p>

  <p class="normal">Ocak 1871’de Almanya’nın birleşmesi düşüncesi galip geldi. I. Wilhelm Fransa başkentinde, Versailles Sarayı’nın aynalı salonunda, Alman hükümdarlarının elinden Alman İmparatorluk tacını aldı. Birleşme gerici Prusya yunkerlerinin (toprak sahipleri) arzuladığı gibi yukarıdan aşağı gerçekleştirilmişti. Bu, Monarşik düzeni ve karşıdevrimci güçlerin pozisyonunu güçlendirmişti. Proletarya zayıflığından dolayı, Yunkerlik ve burjuvazinin, monarşinin, saraylıların tüm ayrıcalıklarının karşısında köylülere yapılan haksızlıkların aynılarının emekçiler için de en olumsuz şekilde yeniden gerçekleşmesini engelleyememişti.</p>

  <p class="normal">Yeni Almanya İmparatorluğu bir birlik devletiydi ve Prusya’nın başbakanlığında yirmi iki monarşiyi birleştirmişti. Gazeteler, imparatorluğun, bir aslan, yarım düzine tilki ve onlarca fareden oluşan bir birlik olduğunu yazıyorlardı. Her halükârda, Almanya, nüfusu kırk milyonun üzerinde büyük bir devlet olmuştu.</p>

  <p class="normal">Bismarck Versailles’da, Ocak ayı sonunda Fransa ile ateşkes anlaşmasını, bir ay sonra da ön barış anlaşmasını imzaladı. Karşıdevrimci Thiers hükümetinin Komün ile mücadelesi için Paris çevresinde asker sayısını iki kat artırmasına izin verdi ve Komün düşmanlarının Paris’e karşı gönderdikleri Fransız savaş tutsaklarının bir kısmını iade etti. Alman askerleri Fransa’nın başkentinin kuşatılması sırasında Thiers Hükümetinin karşıdevrimci askerlerini Paris’e salmışlardı. Aynı zamanda onlar Komüncülerin başkente gıda maddeleri getirmelerine izin vermemişlerdi. Bismarck Thiers’den devrimci Paris’te derhal kıyıma başlaması talebinde bulunmuştu. Prusya askerleri, Paris’ten kaçan başkentlileri alıkoyarak Thiers’in cellatlarına teslim ediyorlardı.</p>

  <p class="normal">Almanya ile Fransa arasındaki barış anlaşması, ateşkes anlaşmasının imzalanmasından üç buçuk ay sonra, 10 Mayıs 1871’de Frankfurt’da imzalandı. Almanya sanayide gelişmiş ve maden cevherleriyle zengin bölgeler olan Alsace-Lorraine’in bir bölümünü Fransa’nın elinden aldı. Böylece, Bismarck, gelecekte Fransa’ya yönelik bir çıkarma için stratejik açıdan yararlı mevziler elde etti. O, Fransa cumhuriyeti tarafından bir rövanş tehdidini yunkerlik için yararlı sayıyordu, çünkü bu durum Almanya’daki şovenist eğilimleri desteklemeli ve ülke içindeki devrimci hareketin bastırılmasına yardımcı olmalıydı.</p>

  <p class="normal">Fransa Cumhuriyeti’nin Almanya İmparatorluğuna üç yıl içinde ödemek zorunda olduğu 5 milyon Frank savaş tazminatını Bismarck yeni savaşlara hazırlık için silahlanmada kullandı.</p>

  <p class="normal">Akan kanlar Paris’i takatsiz düşürmüştü. Yeni iktidarın rızası ve teşvikiyle kent on gün içinde gözü dönmüş katillerin yağmalamasına teslim edildi. Haydutlar, sadistler, canlı deri yüzücüleri, kaldırımlarda kurumuş kanların dahi kokusunu alarak sokaklarda cirit atıyorlar, Komün’e sempatisi olduğundan kuşkulandıklarını öldürüyorlar, yeni yeni kurbanlar istiyorlardı. Versailles ordusunun ardından süslü fahişeler, şarap ticaretiyle uğraşanlar, aşırı kan kokusunu alıp coşmuş, mutlu konak sahipleri, büyük mağazalar ve fabrikaların sahipleri başkentte ortaya çıkmışlardı. Ve meydanlarda tutsakları görür görmez ortalığı kasıp kavurarak, intikam çığlıkları atarak insan kanından kendine düşecek payı talep ediyorlardı. Arabalarla kitlesel infazları seyretmeye gidiyorlar ve sık sık seyircilikten çıkıp usta bir cellada dönüşüyorlardı.</p>

  <p class="normal">Komüncüleri soğukkanlılıkla kurşuna diziyorlar, dipçiklerle dövüyorlar, boğazlıyorlar, diri diri gömüyorlardı. Açık renk muslinden kızböceği kanadı gibi şeffaf kıyafetleriyle kibar görünümlü kadınlar, metal uçlu moda şemsiyeleriyle Komüncülerin gözlerini oyuyorlardı. Eğer Komün’ü bir iyilik, şefkat ve safça mutluluk bayramına benzetirsek, karşıdevrim de şeytanca acımasızlık, kana susamışlık ve kötülüğün bir sembolüydü.</p>

  <p class="normal">Versailles’lılar koğuşlarına girip yaralı Komüncüleri öldürmeye başladıklarında Liza Krosotski hastanedeydi. Hemşehrilerinden birisi onu arka kapıdan güçlükle uzaklaştırarak güvenli bir yerde sakladı. Liza korkunç bir gece geçirdi. Tüfeklerinin dipçikleriyle gürültüyle vurup küfür eden ve kaba, açık saçık şarkılar söyleyen sertlik yanlısı askerler sokaklarda cirit atıyorlardı. Evlere giriyor, insanları evlerinden dışarı çıkarıyor ve yargısız kurşuna diziyorlardı. Liza kendisini hafiyeler tarafından köşeye kıstırılmış yabani bir hayvan gibi hissediyordu. Beyni felç eden utanç duygusuyla başa çıkamıyordu ve bu onun acılarını artırıyordu. Sabaha kadar kendisiyle mücadele etti ve kanlı alem bittiğinde, sağ kalan yoldaşlarına yardım etmek için kesinlikle Paris’te kalmaya karar verdi. Saklandığı dairenin sahibesiyle birlikte birkaç sadık insan buldu ve elinde bulunan paranın büyük bir kısmını vererek infazdan kurtulmuş Komüncülerin yurtdışına gönderilmesine çalıştı.</p>

  <p class="normal">Kocasının ölümünden sonra onun için en korkunç darbe Varlin’in kurşuna dizilmesi olmuştu. Hemen hemen hiç tanımadığı Varlin’i tüm kalbiyle seviyordu. Yazgı onu Montmartre’a tesadüfen getirmişti. Koyu bir peçeye sarınmış, derin düşüncelere dalmış olan Liza, tepeden inen uğursuz kalabalığı görür görmez Rose sokağının bitişiğinde durdu. Cin çarpmış gibi böğüren iyi giyimli erkek ve kadınlardan oluşan kalabalık, elleri arkaya bağlı bir tutukluyu götüren muhafızlara eşlik ediyordu.</p>

  <p class="normal">“Onu öldürmek için henüz erken, biraz daha gezdirsinler,” diye haykırıyordu tepesine geçirdiği melon şapkasıyla semiz bir burjuva.</p>

  <p class="normal">“Kahramanlık taslamanın anlamı yok, dizlerin titriyor artık,” diye bağırdı şık giyimli bir genç ve bastonuyla bir darbe indirdi tutukluya.</p>

  <p class="normal">“Cehenneme gittiğinde tüm orospu arkadaşlarına saygılarımı ilet,” diye çığlık atıyordu yeşil kuş tüyleriyle süslü kocaman şapkalı bir kadın.</p>

  <p class="normal">Ölüm mahkûmu, önüne bakarak emin adımlarla yürüyor ve kalabalığın kudurmuş çığlıklarını duymuyordu, anlaşılan. Bu Eugène Varlin’di. Olağanüstü sakin, önemli bir konuya yoğunlaşmış görüntüsüyle şu anda eski Bizans fresklerinden fırlamış bir din savaşçısına benziyordu. Eğer kendi yaşamı pahasına dahi onu kurtarmak mümkün olsaydı, Liza bunu hiç tereddüt etmeden yapardı. Ama Paris’te karşıdevrimcilerin canavarca saldırısına karşı koyabilecek gücü yoktu şu an.</p>

  <p class="normal">Varlin son ana kadar barikattan barikata koşarak Versailles’lılarla ölümüne çarpışmıştı. Mermiler bitmiş, düşmanlar galip gelmişti. Fiziksel olarak yorgun düşmüş, artık tehlikeye aldırmayan, askeri birliği tümüyle imha edilmiş bir savaşçı olarak şehirde geziyordu Varlin. Saklanmak istemiyordu ve sanki büyük bir arzuyla ölümü arıyordu.</p>

  <p class="normal">Komüncüleri avlamakla görevli sivil giyimli bir din adamı tarafından teşhis edilip yakalandı.</p>

  <p class="normal">Geleceğe yönelik tahminde bulunurken Varlin silah arkadaşlarından birine şunları söylüyordu:</p>

  <p class="normal">“Evet, ... bizi canlı canlı parçalayacaklar. Cesetlerimizi çamurlarda sürükleyecekler. Çarpışanları öldürdüler, tutsakları öldürdüler, yaralıları öldürecekler. Eğer birileri canlı kalırsa ve onu bağışlarlarsa, çürümesi için kürek cezasına çarptıracaklar. Fakat tarih eninde sonunda her şeyi daha net görecek ve Cumhuriyeti bizim kurtardığımızı söyleyecektir.”</p>

  <p class="normal">Varlin’in kurşuna dizilmesi, Liza için acının en son damlası olmuştu. Fakat o zayıflık göstermedi. O da Anna Jaklard gibi ümidini yitirmedi, tersine, birkaç günlük ruhsal sarsıntıdan sonra, yeniden dirildiğini hissetti, iradesi yeniden güçlendi. Şu andan itibaren yaşamın onun için tek anlamı vardı; mücadele etmek. Daha gelişmiş ülkelerdeki egemen sınıfların hümanizmine önceden biraz olsun inanırken, artık şu andan itibaren onların ayrıcalıkları ve mülkiyet için öç alırken korkunç ve insafsız olduklarını anlamıştı. Onlar, insan olduklarını unutmuşlardı. Liza, Komün ateşinde tüm kuşkularını yakıp yok etmişti. Marx’ın öğrettiği her şeyi anlamış, beyni ve yüreğiyle benimsemişti artık.</p>

  <p class="normal">Liza, İngiliz pasaportunu kullanarak, Büyük bulvardaki yeni açılmış konforlu otellerden birine yerleşti. Yabancı dil bilmesi ve yüksek sosyeteden bir bayan gibi davranması, kuşkuları ondan uzak tutuyordu. Paris’e serüven için gelmiş canı sıkılan bir İngiliz sosyetesi rolünü başarıyla oynuyordu. Ama bu tehlikeli bir eğlenceydi. Onu, kadın kulüplerinde, gazetelerin yazıişlerinde ve hastanelerde görmüş çok sayıda ispiyoncu ve hain sokakta kolaylıkla teşhis edebilirdi. Buna meydan vermemek için Liza sık sık yer değiştiriyor, koyu peçesini şapkasının üstüne alarak yalnızca kapalı arabalarda yolculuk ediyordu. Bir ay içinde birkaç yoldaşıyla birlikte yalnızca sağ kalmış Komüncülerin yurt dışına kaçmasına yardım etmekle kalmadı, yeni ilişkiler edinmeyi, Enternasyonal Genel Konseyi ile gizli ilişkiler kurmayı da başardı.</p>

  <p class="normal">Temmuz ayında Marx, Wròblewski’nin arkadaşı ve Paris Komünü’nün katılanı genç Polonyalı bir devrimciden oldukça önemli bir mektup aldı.</p>

  <p class="normal">“Sayın Doktor! Parisli bir bayan, Batiol’de (Paris’in kuzeyinde bir bölge) Truffo caddesinde 14 no’lu evde yaşıyor. Parola: ‘Koyu vişne rengi çiçekleriniz var mı?’ Yanıt: ‘Evet, efendim.’</p>

  <p class="normal">“Londralı bayan en geç pazartesi günü hareket ediyor. Onun cesaretine olan kuşkumu dile getirip onuruna dokundum biraz. Yine de istediğiniz her şeyi getirecek ve daha önceden kararlaştırıldığı gibi hareket edecek. Ben bunun sorumluluğunu üstleniyorum.</p>

  <p class="normal">“Parisli bayan dairesini bu ayın 8’i ya da 15’inde değiştiriyor. Yani, onun yeni adresini bildirmesini beklemek gerekiyor, sayın doktor, sizi saygımla temin ederim.”</p>

  <p class="normal">Paris’te bulunan kumaş boyacısı, şair, Komün üyesi Eugène Pottier’nin ağır hasta olduğunu öğrenen Liza, yoksulluğa karşı yaşam mücadelesi veren Komün üyesi işçinin çatısında gizlendiği evin bulunduğu bir varoş sokağının yolunu tuttu.</p>

  <p class="normal">“Siz bu çardakta kanatları yolunmuş, tirit olmuş bir kuşu bulacağınızı, tahmin ediyordunuz. Hayır, çelimsiz de olsam güçlüyüm,” dedi Pottier birkaç yüzyıllık geçmişi olan meşe sandalyeyi konuğuna güçlükle uzatarak. “İtiraf etmeliyim, burada bulunmak büyük bir zevk vermiyor. Buraya çıkarken merdivenler kuruyup çatlamış bir tabut gibi gıcırdıyorlar ve her defasında ruhumu almaya geldiklerini düşünüyorum. Fakat bunlar önemsiz şeyler. Barikatlarda dövüşürken, daha önceki elli yıl boyunca başaramadığım o kadar çok düşünce ve tasavvur dalgalarından geçtim ki, kurşunlar ıslık çalıp atalarımın yanına çağırırken, insan kabuğunu kırıyor ve ben yaşamı ilk kez sanki ağzımdaki olgun sulu bir meyvenin çekirdeği gibi hissettim. Anlatın bana lütfen, bu evin tahtakurulu duvarı ardında neler oluyor?”</p>

  <p class="normal">“Bu duvarın sizi kurtarabilmiş olması iyi bir şey.”</p>

  <p class="normal">“Haklısınız. Binlerce mutsuz kardeşimiz gibi ben de Peré Lachaise duvarının taşlarını kanımla sulayabilirdim,” diyerek derin bir nefes aldı Pottier. “Thiers devrimi kana buladı, biz hayatta kalmış az sayıda Komüncü ise düşlerimizi bu kan denizine gömdük. Saflığıma artık tümüyle son verdim ve olgunlaştım. Arkadaşların mezarları başında çaresizlik gözyaşlarının döküldüğü bu umutsuzluk günlerinde, sürekli Demokles’in kılıcı altında tek başımayken şiirler yazdım. Onlar yüreğimin derinliklerinden süzülüp geldiler.”</p>

  <p class="normal">“Rica ederim, şiirlerinizi okuyun bana,” dedi Liza.</p>

  <p class="normal">Pottier yere serili delik deşik şilte üzerinde doğruldu. Sararıp solmuş ama bilgeliği hiç yok olmamış yüzünü pencereye döndü. Kalkık burnuyla bu portre Liza’ya Sokrates’i anımsatıyordu.</p>

  <p class="indentmetin">“Uyan artık uykudan uyan</p>

  <p class="indentmetin">Uyan esirler dünyası</p>

  <p class="indentmetin">Zulme karşı hıncımız volkan</p>

  <p class="indentmetin">Bu ölüm dirim kavgası</p>

  <p class="indentmetin">Bu kavga en sonuncu</p>

  <p class="indentmetin">Kavgamızdır artık</p>

  <p class="indentmetin">Enternasyonalle kurtulur insanlık!”</p>

  <div class="clrb"/>

  <p class="normal">Pottier bu dizeleri okumuyor, onlardan kurulu bir şarkı söylüyordu sanki. Derin duygularını da eklediği müzikal, temiz bir sesi vardı. Liza çok duygulanmış ve kendisini şiire kaptırmıştı.</p>

  <p class="indentmetin">“Cellatların döktükleri kan</p>

  <p class="indentmetin">Bir gün onları boğacak</p>

  <p class="indentmetin">Bu kan denizinin ufkundan</p>

  <p class="indentmetin">Kızıl bir güneş doğacak</p>

  <p class="indentmetin">Bu kavga en sonuncu</p>

  <p class="indentmetin">Kavgamızdır artık</p>

  <p class="indentmetin">Enternasyonalle kurtulur insanlık!”</p>

  <div class="clrb"/>

  <p class="normal">Pencerenin ardından çığlıklar duyuldu birden. Kadınlar, birkaç Komüncüyü askeri mahkemeye götüren konvoyun yolunu kesmişlerdi. Bir subay ‘hazır!’ komutu verdi. Cellatlara lanet okuyan bir gürültü ve acı çığlıklar koptu. Karşıdevrimcilerin başına taşlar yağıyordu, kurşun sesleri ve ayak sesleri duyuluyordu. Bir yerlerden boğuk bir ses geliyordu: “Yaşasın Komün!” Ardından her yer sessizliğe büründü.</p>

  <p class="normal">Bitkin, yaşlı Pottier esinlenmiş biri olarak şiirini okumayı sürdürüyordu ve yüzü şaşırtıcı bir değişime uğramıştı; o anda Liza’nın gözüne daha genç ve yakışıklı göründü:</p>

  <p class="indentmetin">“Hem fabrikalar hem de toprak</p>

  <p class="indentmetin">Her şey emekçinin malı</p>

  <p class="indentmetin">Sömürene tanımayız hak</p>

  <p class="indentmetin">Dünya emeğin olmalı</p>

  <p class="indentmetin">Bu kavga en sonuncu</p>

  <p class="indentmetin">Kavgamızdır artık</p>

  <p class="indentmetin">Enternasyonalle kurtulur insanlık!”</p>

  <div class="clrb"/>

  <p class="normal">Gitme zamanı çoktan gelmişti, Liza ise hâlâ Eugène Pottier’nin yanında oturuyordu.</p>

  <p class="normal">“Sizin ‘Enternasyonal’inizi ezberlerim artık,” dedi Liza ona, vedalaşırken. “Bana öyle geliyor ki bu yapıt yaşatılmalıdır. Benim gibi pek çok kuşak bugünden itibaren onu yüreğinde taşıyacak ve mücadele, mutluluk ve hüzün anlarında söyleyecek. İnsanlığa bu armağanın için teşekkürler, dostum.”</p>

  <p class="normal">Her gerçek yaratıcı gibi, kendisinden kuşkulanan Eugène Pottier çalışmaktan çirkinleşmiş, kırışık elleriyle Liza’nın başını kendisine doğru çekti ve minnettarlıkla alnından öptü. Birkaç gün sonra Pottier sağ salim İngiltere’ye kaçmayı başardı.</p>

  <p class="ortayazi">***</p>

  <p class="normal">1871 yazı sona ermişti. Asya hâlâ Vevey’de bir pansiyonda yaşıyordu. Liza daha sonra gizlice Polonya’ya geçip Krasotski’nin kalbini toprağa vermek üzere kızının yanına gitti.</p>

  <p class="normal">Kaynayan Fransa’dan sonra komşu İsviçre Liza’da, besili balıklar ve iribaşların hoplayıp zıpladığı durgun bir gölün sinir bozucu sakinliği hissi yaratmıştı.</p>

  <p class="normal">Çiftlik sahipleri ve küçük burjuvaların uyuşukluğa varan memnuniyetine karışan yoktu.</p>

  <p class="normal">Liza neredeyse elli yaşına basmıştı. Birkaç ay önce, Fransa’ya gelene kadar, özellikle topluluk içinde ve konuşma yaparken coşkulandığında, genç bir kadın gibi görünüyordu.</p>

  <p class="normal">Dış görünüşüne alışmış olan insan, meydana gelen değişiklikler konusunda kendisine çok ender olarak hesap verir. Krasotski, Komün’ün, kocasının ve dostlarının acılarını yaşadıktan sonraki haliyle kendisini ancak kızının bakışlarından sezdiği hüzünle görebildi. Asya dudaklarını acıklı bir şekilde açıp, ağlamamak için kendini kasarak annesine bakıyordu.</p>

  <p class="normal">“Çok değişmişim, değil mi?” dedi kızının düşüncelerini yoklamak istercesine ve bir yanıt alamadan sustu.</p>

  <p class="normal">Ve o anda belirli bir sınırı aştığını, kendisi de farkında olmadan yaşlılığa adım attığını anladı.</p>

  <p class="normal">Liza’nın saçları ağarmış ve kırışıklıkları sık bir ağ şeklinde kül rengi göz kapakları ve alnına çökmüştü. Ağır, kederli çizgiler burnunun iki yanından çenesine doğru uzanmıştı. İnce boynu, solgun kurumuş bir dala dönmüştü. Aynada şaşkınlıkla kendisini seyrediyordu Liza. Giden artık geri gelmezdi. Daha düne kadar yapraklarla kaplı ama artık kurumaya yüz tutmuş çıplak bir ağaç gibiydi. Kendisini kötü hissediyordu. Yaşamda güzel olan her şeyi daima severdi. Yaşlılık biçimsiz ve itici geliyordu ona. Onu baş eğerek ve tevekkülle benimsemek mümkün değildi. Fakat, yakın geçmişin anıları Liza’nın gözlerinin önünden geçiyordu sırayla. Varlin’in kana bulanmış ak saçlı başı, Krasotski’nin solmuş, kahverengi akağaç yapraklarını andıran cansız kalbi, Komüncülerin cesetlerini taşıyan cenaze arabaları. Yanaklarının sarkmış, gözlerinin çökmüş olmasından dolayı hüzünlenmek kutsal bir şeye hakaret ve utanç vericiymiş gibi geliyordu. Sağ kalmıştı. Niçin? Hangi misyonu yüklenmeliydi? Suçsuz yere ölen binlerce insan ona sesleniyordu; bizi anımsa, yaşa ve savaş, tiranın ayakları altına alıp çiğnemeye yeltendiği Komün’ün kızıl bayrağını taşı! Ve Liza ruhunun sağlam olduğunu hissediyordu. Geçkin yaşta yalnızlıktan ve boş yere varoluşundan ürkmesine gerek yoktu. O insanlara gerekliydi ve bu ateşte yüreğini dağlanmamış olarak koruyordu. Liza, yaşamın dikenli yollarında neden ve nereye gittiğini bilerek kendinden emin ve sakin bir şekilde yürüyordu.</p>

  <p class="ortayazi">***</p>

  <p class="normal">Jaklard’lar sınırı kazasız belasız geçerek kısa sürede İsviçre’ye ulaştılar ve Bern’e yerleştiler. Liza’yı öfkelendiren olgular –sakin ve tok bir huzur içinde olmak–, bu yorgun düşmüş Komün mültecilerinin ruh haline tamamen uygundu. Yaşananlar, Anna ve kocasına da belirgin olarak yansımıştı. İkisi de son derece perişandı, üstelik ders vererek ve çeviriler yaparak zar zor geçinebiliyorlardı. Jaklard, tıp öğrenimini bir an önce bitirip doktor olma çabasındaydı. Tüm boş zamanlarını anatomi laboratuvarında ve ders kitaplarıyla geçiriyordu. Liza, Jaklard ile eski dostluklarının artık kalmadığını hissediyordu.</p>

  <p class="normal">“Bu yetmiş iki gün içinde yaşananlardan çıkarıyorum ki devrim bir ateş ve bu ateşte yanmamak mümkün değil anlaşılan,” diye açıkça itiraf ediyordu Anna.</p>

  <p class="normal">“Sen, devrimin bir güneş olduğunu düşünmüyor musun?” diye gizemli bir tavırla karşı çıktı Liza.</p>

  <p class="normal">“Eğer öyleyse ben şimdi gölgede olmak istiyorum.”</p>

  <p class="normal">“Zavallı kız, nasıl da yorulmuşsun sen.”</p>

  <p class="normal">Bununla birlikte, Anna Vasilyevna eski görüşlerini değiştirmemişti. Marx’ın 1871 yılında Cenevre’de yayımlanan önemli yapıtı ‘Fransa’da İç Savaş’ın Rusçaya çevrilmesi çalışmalarına katıldı.</p>

  <p class="normal">Bu sırada 3. Şubeden bir ajan Karl Marx’ın Almancadan Rusça ve Lehçeye çevrilip Zürih’te basılan bir broşürünün ‘İç Savaş’ adı altında gençliğe gizlice dağıtılmak üzere Petersburg’a ve Varşova’ya gönderileceğini bildiriyordu.</p>

  <p class="normal">Kısa bir süre için Cenevre’de kalıp Cenevre gölünde dinlendikten sonra Liza kızıyla birlikte sahte pasaportla Lublin’e geldi. ‘Rusya Ana’ gerici bir baskıyla, canavarca ezmişti onu.</p>

  <p class="normal">“Ezin, parçalayın, yok edin!” diye haykırıyordu Katkov, Komüncülere sempati duyduğundan kuşkulanılan herkesin hakkından gelinmesini isteyerek.</p>

  <p class="normal">Onun gazetesi ‘Moskova Bülteni’, Komüncüleri Bonaparte’ın paralı ajanları olarak ilan etmişti ve 72 günün trajedisini tahtı Louise Bonarparte’a iade etme çabasında olan Bismarck’ın işi olarak kabul ediyordu.</p>

  <p class="normal">Nekrasov’un Komüncülere adanmış dizeleri karanlık gökyüzünde parlak bir yıldız gibi ışıldıyordu. Liza bu dizeleri ezberlemişti ve okurken gözyaşlarını tutamıyordu!</p>

  <p class="indentmetin">“Sustular dürüstler, yiğitçe düşenler,</p>

  <p class="indentmetin">Mutsuz halk adına isyan edenler,</p>

  <p class="indentmetin">Sustu onların yalnız sesleri.</p>

  <p class="indentmetin">Ama kudurdu acımasız tutkular.</p>

  <p class="indentmetin">Bir kötülük ve çılgınlık kasırgası</p>

  <p class="indentmetin">Esip duruyor tepende, ey dilsiz ülke.</p>

  <p class="indentmetin">Canlı olan, iyi olan her şey eziliyor.</p>

  <p class="indentmetin">Beslediğin karanlığın ortasında.</p>

  <p class="indentmetin">Şafağa durmayan gecedir duyulan ancak,</p>

  <p class="indentmetin">Nasıl da zafer çığlıkları atıyor düşmanlar,</p>

  <p class="indentmetin">Öldürülen bir devin leşine üşüşen</p>

  <p class="indentmetin">Kana susamış akbabalar gibi,</p>

  <p class="indentmetin">Kıvrılıp giden zehirli sürüngenler gibi!”</p>

  <div class="clrb"/>

  <p class="normal">Krasotski’nin kalbini anayurt toprağına götürüp onun ailesinin yasına katıldıktan sonra, kızıyla birlikte alelacele İngiltere’ye döndü.</p>

  <p class="normal">Karl Marx adı tüm dünyada ünlenmişti. İnsanların bir bölümü onu saygı ve sevgiyle, diğer bir bölümü korku ve nefretle anıyordu. Marx artık Enternasyonal’in görüşlerinin simgesi olmuştu. Ünlü ‘Manifesto’nun ilan ettiği komünizmin gitgide güçlenen, korku salan imgesi Paris ayaklanmasında kan ve can bulmuştu.</p>

  <p class="normal">1871 sonbaharında Petersburg’daki 3. Şube Londra’dan, Karl Marx’ın sahte pasaportla ve kötü niyetlerle Rusya’ya geleceğine ilişkin bir istihbarat aldı. Bu haber jandarmayı harekete geçirdi, çok sayıda şifreli telgraf Marx’ın teşhis edilmesi ve Rusya’ya gelir gelmez yakalanmasını emrediyordu. Sınır noktalarında dedektifler mekik dokuyorlar ve tüm sakallı yabancıların yüzünü dikkatle inceliyorlardı. Ve işte sonunda Odesa’dan Petersburg’a, dünya işçi hareketinin önderinin limanda tutuklandığına ilişkin haber gelmişti. Fakat jandarmanın sevinci fazla sürmedi. Tutuklanan kişi soyadı Marx olan, İngiliz uyruğuna geçmiş Alman bir tüccardı. Benzeri tatsız hataların bir daha yinelenmemesi için 3. Şube Müdürü Marx’ın Londra’dan getirtilen ve çoğaltılan portresini emrindekilere dağıttı. Bir süre sonra, batı sınırı yakınında bir trende Karl Marx’a benzeyen ak saçlı, sakallı bir İngiliz yakalandı. Bu olay diplomatik protestoya yol açabilirdi, fakat olayın kurbanının öfkelenmesine karşın, Büyük Britanya’nın rızasıyla olay hemen örtbas edildi.</p>

  <p class="normal">Marx’ın gitgide artan ünü değişik ülkelerden çok sayıda gazeteciyi ona çekiyordu. 1871 yazında Marx’ı ve onun dava arkadaşlarından birini ‘New York World’ muhabiri Bay Landor ziyaret etti. Birkaç gün sonra muhabir okyanus ötesine terzi Eccarius ve Karl Marx’la görüşmesine ilişkin izlenimlerini iletiyordu.</p>

  <p class="normal">“Siz beni Uluslararası İşçiler Birliği hakkında birtakım bilgiler toplamakla görevlendirdiniz,” diye yazıyordu Landor, gazetesinin yazıişlerine. “Ben de sizin isteğinizi yerine getirmeye çalıştım. Şu an bu kolay bir görev değil. Londra, tartışmasız olarak Birliğin karargâhı, fakat İngilizler öyle korkmuş durumdalar ki, tıpkı ünlü komplodan sonra Kral James’in her şeyde barut görmesi gibi, her yerde Enternasyonal’i görür gibiler. Doğal olarak, halkın kuşkucu tavrına koşut olarak Birliğin bilinci de yükselmiş; ve eğer yöneticilerde birtakım sırlar varsa, bunlar sır saklamayı iyi biliyorlar. Birliğin en ünlü iki üyesini ziyaret ettim ve onlardan biriyle bir söyleşi yaptım. ... Ziyaret ettiğim iki üyeden biri, Genel Konsey’in önemli ismi, tezgâhının arkasında oturuyordu ve patronunun pek de hoş olmayan uyarılarına yanıt vermek için ki o da kentin bu kesiminde çoklukla rastlanan patronlardan biri, benimle söyleşisini bölmek zorunda kalıyordu. Yine aynı kişinin kalabalık toplantılarda, her sözü kendilerini onların efendileri olarak gören sınıfa yönelik tutkulu bir nefreti içeren çok güzel konuşmalarını dinledim. Galiba o kendisini yeterince gelişmiş ve bir işçi hükümeti kuracak kadar yetenekli kabul ediyor, ama mekanik bir mesleğin en sıkıcı ve zahmetli işlerine yaşamını adamak zorunda kalmış. Gururlu ve duyarlı, ama bunun yanında her adım başı kendisine dönük homurtulara ve hemen hemen bir avcının köpeğine seslendiği tonda bir incelikle verdiği komutlara benzeyen emirlere boyun eğerek ve gülümseyerek yanıt vermek zorunda. Bu insan benim Enternasyonal’in bir yüzünü kavramama yardımcı oldu, <span class="ideitalik">emeğin sermayeye karşı</span> protestosu, üreten emekçinin, keyif süren burjuvaya karşı protestosu.</p>

  <p class="normal">“Burada ben, zamanı geldiğinde çok ağır bir darbe vuracak yumruğu gördüm, düşünen beyne gelince, bana öyle geliyor ki Doktor Karl Marx’la söyleşimde, ben onu da gördüm.</p>

  <p class="normal">“Karşı karşıya oturduk; evet, devrimin simgesiyle, Enternasyonal’in gerçek kurucusu ve ona esin veren kişiyle, sermayeye, eğer emeğe karşı savaşırsa ölüme hazır olması gerektiğini bildiren ‘Manifesto’nun yazarıyla baş başaydım; kısacası karşımda Paris Komünü’nün savunucusu oturuyordu.”</p>

  <p class="normal">Buluşma sırasında Marx, Landor’la uzun uzun söyleşti. Girişte Amerikalıyla sıcak bir tavırla selamlaştı. Her ikisi de meraklı bakışlarla süzdüler birbirlerini.</p>

  <p class="normal">“Sizi bana getiren nedir?” diye sordu Marx.</p>

  <p class="normal">“Görüldüğü gibi, insanlar Enternasyonal konusunda bir bilgiye sahip değiller,” dedi Landor. “Ona karşı güçlü bir kin besliyorlar, ama özellikle neden nefret ettiklerini açıklayabileceklerini sanmıyorum. Enternasyonal gerçeğini diğerlerinden daha derinlemesine kavradıklarını düşünen insanlar, onun bir yüzünde bir işçinin dürüst, iyi yürekli gülümsemesi, diğer yüzünde ise komplocu bir caninin alaycılığı bulunan bir tür ikiyüzlü Janüs<sup class="calibre6"><a href="../Text/ates4_split_038.html#footnote-654-27" id="footnote-654-27-backlink">[27]</a></sup> olduğunu savlıyorlar. Sizden –Marx’ın gözlerinin içine bakarak soruyu soruyordu muhabir– benzer teorilerin açıklamakta çaresiz kaldığı bu gize ışık tutmanızı rica edeceğim.”</p>

  <p class="normal">Burjuvazinin Uluslararası İşçiler Birliği’nden korktuğu düşüncesi Marx’ı neşelendirmişti ve o, gazeteciye gülümseyerek yanıt verdi.</p>

  <p class="normal">“Efendim, burada hiçbir giz yoktur; giz ancak, Birliğimizin açıkça faaliyet gösterdiği ve okumak isteyen herkes için onun faaliyetlerinin en ayrıntılı raporlarının basıldığı gerçeğini ısrarla görmezlikten gelen insanların aptallığındadır. Bizim de bildiğimiz hemen hemen her şeyi, 1 peniye satılan tüzüğümüzü ve 1 şiline satılan broşürlerimizi alarak öğrenebilirsiniz.”</p>

  <p class="normal">Landor açık pembemsi keliyle, uzun boylu, zayıf biriydi. ‘Hemen hemen’ sözünü duyar duymaz avuç içiyle diz kapağına vurdu ve bir kahkaha attı.</p>

  <p class="normal">“‘Hemen hemen,’ bu son derece mümkün; fakat en önemli olgular, benim bilmediklerimde saklı olmayacak mı? Sizinle son derece açık olacağım ve soruyu dışarıdan bir gözlemcinin tasavvur ettiği gibi soracağım; sizin örgütünüze bu genel düşmanca yaklaşım, kitlenin bilgisizliğinden doğan kininden daha önemli bir şeylerin kanıtı değil mi? Açıklamalarınıza rağmen, Enternasyonal’in ne olduğunu size bir kez daha sormama izin verir misiniz?”</p>

  <p class="normal">“Onu oluşturan insanlara, emekçilere bakmanız yeterlidir,” diye karşılık verdi Marx.</p>

  <p class="normal">Landor ısrarını sürdürüyordu:</p>

  <p class="normal">“Evet, ama yönetilen bir hükümet için onun neferi her zaman bir gösterge değildir. Ben sizin üyelerinizden bazılarını biliyorum, fakat onların komplocu olabilecek hamurdan olmadıklarını düşünüyorum. Üstelik, milyonlarca insanın bildiği bir giz, giz değildir. Eğer bu insanlar, cesur, fakat –umarım, kendimden bir şeyler eklersem beni bağışlarsınız– kaynakların seçiminde pek de titiz olmayan bir kurulun elinde bir alet ise ne olacak?”</p>

  <p class="normal">“Bunun öyle olduğuna dair hiçbir kanıt yok,” diye itiraz etti Marx.</p>

  <p class="normal">“Ya Paris’teki son ayaklanma?”</p>

  <p class="normal">“Birincisi, sizden burada herhangi bir komplo olduğunu, tüm olanların, verili durumun doğal bir sonucu olmadığını kanıtlamanızı rica ediyorum. Ama, eğer bir komplo olduğundan hareket etmek gerekirse, buna Uluslararası Birliğin katıldığı nasıl kanıtlanabilir?”</p>

  <p class="normal">Landor, Marx’ın yanıtlarını hızla yazdığı defteri bir yana attı ve koltuğa yaslandı.</p>

  <p class="normal">“Komün organlarında çok sayıda Birlik üyesinin olmasıyla,” dedi Landor Marx’ın yüzüne dener gibi ve küstahça bakarak.</p>

  <p class="normal">Marx bir puro yaktı ve Landor’un sorularına yanıt verirken çalışma odasında tur atmaya başladı:</p>

  <p class="normal">“Paris ayaklanması, Parisli emekçiler tarafından gerçekleştirilmiştir. En yetenekli emekçiler kaçınılmaz olarak bu ayaklanmanın önderleri ve organizatörleri olmak zorundaydılar; ama en yetenekli emekçiler aynı zamanda Uluslararası Birliğin de üyesidirler. Ancak, Birlik öyle hemen onların hareketlerinin sorumlusu tutulamaz.”</p>

  <p class="normal">Landor’un dudaklarında alaycı bir gülümseme belirdi:</p>

  <p class="normal">“Dünya buna başka türlü bakıyor,” dedi anlamlı anlamlı. “İnsanlar Londra’dan gelen gizli direktiflerden ve hatta parasal yardımlardan söz ediyor. Birliğin faaliyetlerinin, sizin örnek gösterdiğiniz açık niteliğinin her türlü gizli ilişki ihtimalini ortadan kaldırdığını iddia etmek mümkün mü?”</p>

  <p class="normal">“Çalışmalarını açık olduğu kadar kapalı iletişim araçlarından da yararlanmadan yürütmüş olan herhangi bir örgüt olmuş mudur?” diye sordu Marx cesaretle. “Fakat, herhangi bir papalık merkezinden gelen inanç ve ahlak, entrika sorunlarına ilişkin kararlar gibi, Londra’dan gelen gizli direktiflerden söz etmek de Enternasyonal’in özünü hiç anlamamak demektir. Bunun için Enternasyonal’de merkezi bir yönetim gerekirdi; gerçekte ise Enternasyonal’in örgütlenme biçimi, yerel faaliyetlere ve bağımsızlığa en fazla özgürlüğü sağlamaktadır. Gerçekten de, Enternasyonal kendisi hiç de işçi sınıfının bir iktidarı değildir; Enternasyonal direktif veren bir güçten çok bir birliktir.”</p>

  <p class="normal">“Ne amaçlı bir birlik?” diye sordu Amerikalı, tuttuğu notlara yeniden ara vererek.</p>

  <p class="normal">“İşçi sınıfının siyasal iktidarı ele geçirmek yoluyla ekonomik özgürleşmesi; toplumsal ödevlerin gerçekleştirilmesi için bu siyasal iktidardan yararlanma amaçlı. Bizim amaçlarımız işçi sınıfının tüm faaliyetlerini içerecek kadar geniş olmalıdır. Bu amaçlara özel bir nitelik yüklemek, onları yalnızca bir grup işçinin, yalnızca herhangi bir ulusun işçilerinin gereksinimleri için kullanmak anlamına gelebilirdi. Fakat, bir kesimin çıkarları için tüm insanları birleşmeye çağırmak mümkün mü? Birliğimiz bu yolda hareket etseydi, Enternasyonal olarak adlandırılma hakkını yitirirdi. Birlik belirli bir siyasal hareket biçimi önermiyor; o, tüm bu hareketlerin tek hedefe yönelmesini talep ediyor. Dünyanın her yerinde bizim ödevimiz kendine özgü bir yönüyle ortaya çıkar, emekçiler ise bu ödevin yerine getirilmesi için kendi yöntemleriyle hareket ederler. Newcastle ve Barselona’daki, Londra ve Berlin’deki işçi örgütleri tüm ayrıntılarda tam tamına aynı olamazlar. Örneğin, İngiltere’de kendi siyasal gücünü göstermek için işçi sınıfı serbesttir. Barışçıl propagandayla hedefe daha çabuk ve doğru bir yolla ulaşılacak yerde ayaklanma çılgınlık olur. Fransa’da baskı yasalarının çokluğu ve sınıflar arasındaki ölümcül uzlaşmazlık, galiba, sosyal savaşın çıkmasını kaçınılmaz kılıyor. Ama, sonuca hangi yöntemle ulaşılacağını, o ülkenin işçi sınıfı belirlemek zorundadır. Enternasyonal bu konuda bir şeyler dikte etmeye kalkışmamaktadır ve hatta öneride bulunacağını dahi sanmam. Fakat her hareketle dayanışır ve kendi yasalarıyla belirlenmiş çerçeve içinde yardım eder.”</p>

  <p class="normal">Marx okyanus ötesinden gelen muhabire değişik ülkelerde grev yapan işçilere yapılan çok yönlü yardımları, emekçilerin dayanışma ilkelerini, sendikaların, karşılıklı yardım derneklerinin faaliyetlerini, kooperatif ticaretini, kooperatif üretimini sabırlı ve ayrıntılı olarak anlatıyordu. Enternasyonal’in Avrupa’daki etki alanının genişlemekte olduğunu bildiriyordu. Uluslararası İşçiler Birliği’nin görüşlerinin propagandasını İspanya’da iki, Almanya’da üç, bir o kadar da Avusturya ve Hollanda’da, altı gazete Belçika’da, yine o kadar da İsviçre’de yapıyordu.</p>

  <p class="normal">“Şimdi ise,” diye sözünü bağladı Marx Landor’un karşısına oturup ona puro uzatarak, “Enternasyonal’in ne olduğunu ben size anlattıktan sonra, belki de siz ona maledilen hayali komplolar konusunda kendi görüşünüzü oluşturabilirsiniz.”</p>

  <p class="normal">Kısa bir sessizlik oldu. Puronun gri dumanı odada uçuşuyordu.</p>

  <p class="normal">“Mazzini de sizin örgütünüzün üyesi mi?” diye sordu Landor merak ve artan bir ilgiyle.</p>

  <p class="normal">“Yoo, hayır!” dedi Marx neşeyle gülerek. “Eğer onun düşüncelerini aşmamış olsaydık, başarımız bu kadar büyük olmazdı.”</p>

  <p class="normal">“Beni şaşırtıyorsunuz. Ben, onun en ileri düşüncelerin temsilcisi olduğundan emindim.”</p>

  <p class="normal">“O sadece eski burjuva cumhuriyet düşüncesini temsil ediyor. Biz ise burjuvaziyle ortak hiçbir şey istemiyoruz. Mazzini, çağdaş hareketten en az bugüne kadar Avrupa’da geleceğin gelişmiş demokrasisinin havarileri sayılan Alman profesörler kadar geri kaldı. Bir zamanlar onlar da böyleydi, belki de, Alman burjuvazisinin, İngiltere’deki anlamıyla, kendi gelişmesini güç bela yakaladığı 1848 yılına kadar. Fakat, şimdi bu profesörler tamamen gericilerin saflarına geçtiler, proletarya ise onları artık bilmek istemiyor.”</p>

  <p class="normal">“Birleşik Devletler hakkında ne söyleyeceksiniz?” diye ısrarla sordu Landor, Marx’ın söyleşiyi bitirme niyetinde olduğunu görerek.</p>

  <p class="normal">“Bizim faaliyetlerimizin esas merkezleri şimdilik eski Avrupa ülkelerinde bulunuyor. Birleşik Devletler’de işçi sorununun başlı başına bir olgu olarak kabul edilmemesi, bu olgunun hâlâ bir önem kazanmadığını düşünmemize neden oluyor. Ama, bu durum hızla ortadan kalkıyor, ve işçi sorunu, Avrupa’da da olduğu gibi, toplumun diğer sınıflarından farklı olan ve sermayeden uzak duran işçi sınıfının artmasıyla birlikte bir anda ön plana çıkıyor.”</p>

  <p class="normal">İkincil derecede birkaç soru daha sorduktan sonra Landor Marx’a coşkuyla teşekkür etti, onun elini uzun uzun sıktı ve uzak Amerika’ya davet etti.</p>

  <p class="normal">Landor gittiğinde, Marx çalışma odasından çıktı ve merdivenlerden yemekhaneye indi. Modena Villas mülteci Komüncülerle tıka basa doluydu. Jennychen ve Eleanor kendi odalarını onlara bıraktılar ve Lenchen’in yanına yerleştiler, birinci kattaki misafir odası, gelişigüzel kurulmuş bir hastane koğuşunu andırıyordu. Evde divan ve karyola yetmediği için Jenny birkaç sandalyeyi birleştirip üzerlerine şilte ve battaniye sererek yatak yapıyordu. Lenchen, evdeki bu kalabalık topluluğa zar zor yemek yetiştiriyordu. Tüm tavalar ve tencereler kullanılıyordu artık. Regant’s Park caddesinde de aynı şeyler oluyor, Lizzy, yaşadıklarından dolayı oldukça sarsılan insanları doyurmak, tedavi etmek ve giydirmek için gösterdiği çabalar sonucu bitkin düşüyordu.</p>

  <p class="normal">Karl girdiğinde, Jenny ve kızları, mülteciler için toplanan paralarla alınan yiyecekleri yerleştiriyorlardı. Mültecilerin çoğunun değiştirmek için ikinci bir giysisi yoktu. Marx ve karısı gardroplarında buldukları ne varsa dağıtmışlardı. Komüncüler ve aralarında yaşlılar ve çocukların da bulunduğu ailelerinin tedavi ve diğer yardımlara ihtiyaçları vardı. Lenchen limonlu ve ballı ıhlamur çayı hazırlıyor ve gereksinim duyanlara içiriyordu.</p>

  <p class="normal">Jenny ve kocası, dostlarına yardım etmek için olağanüstü bir çaba harcarlardı. Bu eskiden beri böyleydi. Uğradıkları açlık dalgası bazı Enternasyonal üyelerinde paniğe yol açtığında Marx, Engels ve eşleri, az rastlanır sakinlikleri ve güçlü iradeleriyle, devrimcilerin kurtarılması için kaynak yaratmada büyük hüner sergilediler.</p>

  <p class="normal">“Konuklarımızın ayakkabılarını bugün sağlayabiliriz,” diyordu Jenny. “Çocuklar için rahat sandaletler bulduk, küçük Claude’nun ateşi olduğu için doktor çağırdım. Yeter ki kızıl hastalığı olmasın, Lessner iki terzi ve bir marangoz için Baker Street’teki atölyede iş buldu. Bunlar iyi haberler, değil mi?”</p>

  <p class="normal">“Evet, canım!”</p>

  <p class="normal">“Doğrusu, Mağripli, bu kerpeten tipli yankee’nin sözlü saldırılarına karşı koyarken bir hayli yoruldun.”</p>

  <p class="normal">“Konuşma benim tahmin ettiğimden daha önemli oldu. Eğer ona dikte ettiklerimi çarpıtmazsa, okurlar Enternasyonal hakkında gerçek bir izlenim edinebilirler.”</p>

  <p class="normal">“Evet, burjuva gazetelerinin de yaptığı zaten okurlarını saçma sapan kuruntularla dehşete düşürmek.”</p>

  <p class="normal">“Fakat bu çapulcular, Doktor Marx’ın, Enternasyonal’in zaptedilmez önderinin, Komün’e ilham veren kişinin şeytanca portresini çizmek için daha çok kırmızı ve siyah boyalar kullanıyorlar,” dedi Jennychen anne babasının konuşmalarını dinledikten sonra.</p>

  <p class="normal">Odaya, yoldaşlarının özverisi sayesinde bir mucize sonucu ölümden kurtulmuş üç Komüncü girdi. Gelişleri gürültülü bir mutluluk ifadesiyle karşılandı. En yaşlıları esmer ve uzun yüzü, 4. Heinrich’e benzeyen sakalı, ince bıyıklarıyla Velasques’in fırçasından çıkmış İspanyol soylusu portrelerini andıran, Fransız olmasına rağmen Fransızlara benzemeyen zayıf, uzun boylu Güney İspanya kökenli biriydi. Adı Charles Longuet’ydi. Gazeteciydi ve Paris Komünü’ne gözle görülür aktif bir katılımı vardı. Daha önce ise, öğrencilik yıllarında Sezarcı rejimle mücadele etmişti. Onunla birlikte Walery Wròblewski ve Leo Frankel de gelmişlerdi. Polonyalı, Catherine’i toprağa verdikten sonra epeyce çökmüştü. Yorgun yüzünde çiçek bozuklukları daha belirginleşmiş, dudaklarının çevresinde yeni kıvrımlar oluşmuştu. Yine eskisi gibi, kendisinden emin görünüyor, çelik iradesi hemen göze çarpıyordu. Jenny Marx, Polonyalı devrimciye farklı bir ilgi ve sevecenlikle davranıyordu. Birkaç saat boyunca Komün ve onun savunucularından konuştular.</p>

  <p class="normal">“Biz duyduk ki, Bay Wròblewski,” dedi Jenny, “Fransa’da Thiers’in cellatlarının mahkemesi şimdi sizi ölüm cezasına çarptırmış.”</p>

  <p class="normal">“Evet, fakat gıyaben, Bayan Marx,” dedi Wròblewski alaycı bir gülümsemeyle.</p>

  <p class="normal">Jenny ona Louise Michel’i sordu.</p>

  <p class="normal">“Bu kadın Fransa’yı onurlandırıyor. O, gerçek bir halk kahramanı. Louise Michel, kendisini tehdit eden ölüm tehlikesini biliyordu, fakat ne pahasına olursa olsun, tıpkı batan geminin cesur kaptanı gibi, barikatı terk etmek istemedi ve orada kaldı. Şimdi onu, en iyi olasılıkla ebedi kürek mahkûmiyeti, Yeni Kaledonya bekliyor.”</p>

  <p class="normal">“Yani, ona kuru giyotin mi hazırlıyorlar? Günümüz kadınları arasında onun kadar korkusuzu yoktur. O, bu acıya katlanabilir mi?”</p>

  <p class="normal">“Onun çelik iradesine güveniyoruz.”</p>

  <p class="normal">İnsanları hatasız olarak teşhis edebilen Jenny, Wròblewski’nin yalın, kolay ve bununla birlikte derinlemesine anlatımına hayran kalmıştı. Wròblewski onda saygı ve sempati uyandırmıştı.</p>

  <p class="normal">Konuklar, kızlarla konuşmak için uzaklaştıklarında, “Dahi bir beyin ve dürüst bir insan,” diye fısıldadı Jenny, Karl’a.</p>

  <p class="normal">Marx, kendisini ilk yabancı üye olarak Komün üyeliğine seçen Parisli emekçilerin sevgilisi olan Leo Frankel’i dikkatle süzüyordu. Onun Komün’e seçilmesi için, “Komün’ün bayrağı, tüm dünya cumhuriyetinin bayrağıdır. Yabancılar da Komün’e seçilebilir,” ifadesini içeren özel bir karar alınmıştı. Charles Longuet, İkinci İmparatorluk zamanından beri Frankel’in yakın dostuydu. Genç Macar’ın kocaman siyah gözleriyle karşısındakinin gözlerinin içine bakışında saf, sevimli ve güven veren bir ifade vardı. Marx, onun konuşma tarzını ve gerçek bir alçakgönüllüğünün, aklın, duyarlılığın ve fazlaca duygusallığının ifadesi davranış tarzını kavradıkça, Komün’ün temsilcisine daha da yakınlaşıyordu. “Sahi, Lafargue’dan tuhaf bir mektup aldım,” dedi Marx. “İspanyol ve Fransız gazetelerinin sansasyonel bir haberini iletiyor. Dinleyin şu masalı.”</p>

  <p class="normal">“‘Cumhuriyet Savcısı Fos’ta Enternasyonal’in önderi Karl Marx’ın üç kardeşini ve damadı Paul Lafargue’ı tutukladı.’ Marx’ın üç kardeşine ilişkin öyküyü siz benden daha iyi bilirsiniz, çünkü onları tutukladıklarında, ben, şarkılardaki gibi, doruklarında tertemiz bir irade havasını içimize çektiğimiz dağ yollarındaydım.”</p>

  <p class="normal">“Gerçekten, sizin Fransa’da erkek kardeşleriniz var mı?” diye sordu Wròblewski.</p>

  <p class="normal">“Benim yaşayan hiçbir öz erkek kardeşim yok,” dedi Marx.</p>

  <p class="normal">Jennychen herkesi çaya davet etti.</p>

  <p class="normal">Alacakaranlıkta erkekler ev sahibinin çalışma odasına çıktılar. Marx purosundan zevkle bir nefes çekti. Wròblewski çubuğunu tütünle doldurdu. Puro içmeyi reddeden Longuet pencereye geldi. Bahçede Jennychen’i gördü. Elinde süzgeçli kovayla limonluğa gidiyordu.</p>

  <p class="normal">Walery Wròblewski bir hayli eskimiş ceketinin cebinden buruşuk bir kağıt çıkardı ve Marx’a uzattı. Marx dikkatle bir kez okudu, bir kez daha okudu, şaşırmıştı:</p>

  <p class="normal">“Muhteşem bir şey, ama. Eugène Pottier’yi duydum fakat onun böyle güçlü dizeler yazabileceğini beklemiyordum. Bizim böylesine yürekten gelen bir marşımız eksikti. Rica ederim, bu şiiri bana yüksek sesle okuyun.”</p>

  <p class="normal">Ve Marx’ın çalışma odasında ‘Enternasyonal’ çınlıyordu:</p>

  <p class="normal">“Uyan uykudan... Uyan esirler dünyası!..”</p>

  <p class="normal">Wròblewski genelde şiirleri ustaca okurdu, fakat bu kez sesi titriyor, çatallaşıyordu:</p>

  <p class="indentmetin">“Tanrı, paşa, bey, sultan</p>

  <p class="indentmetin">Nasıl bizi kurtarır</p>

  <p class="indentmetin">Bizi kurtaracak olan</p>

  <p class="indentmetin">Kendi kollarımızdır.</p>

  <p class="indentmetin">Bu kavga en sonuncu</p>

  <p class="indentmetin">Kavgamızdır artık</p>

  <p class="indentmetin">Enternasyonalle kurtulur insanlık.”</p>

  <div class="clrb"/>

  <p class="normal">Wròblewski, heyecanını yenerek şiiri tamamlamıştı. Sessizlik egemendi. Marx puro içiyor ve kaşlarını çatmış düşünüyordu.</p>

  <p class="normal">“Büyük Paris Komünü’nün enkazından, bu nihai zaferden tümüyle emin olan çağrı doğmuştur,” dedi Marx. “Bu Komüncüler için muhteşem bir anıttır.”</p>

  <p class="normal">Marx purosunu söndürdü ve Wròblewski’den nakaratı yinelemesini rica etti:</p>

  <p class="indentmetin">“Bu kavga en sonuncu</p>

  <p class="indentmetin">Kavgamızdır artık</p>

  <p class="indentmetin">Enternasyonalle kurtulur insanlık</p>

  <div class="clrb"/>
</body>
</html>
