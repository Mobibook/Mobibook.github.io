<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Microsoft Word - Glenn Meade - Sakkara’n?n Kumlar?.doc</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="s1">
      <p class="calibre2"> </p>

      <h1 class="calibre2"><span class="none1">On beşinci bölüm</span></h1>

      <p class="calibre2"><span class="none1">Berlin, 16 Kasım, 07.00</span></p>

      <p class="calibre2"><span class="none2">Resmî Mercedes Lichterfeld SS Eğitim Kışlası komutanının bürosunun önünde durduğunda hava daha aydınlanmamıştı ve çok soğuktu. Haider arabadan inerken Schellenberg’in omuzlarında deri subay paltosu, kolunun altında evrak çantasıyla aydınlatılmış kapıdan çıktığını gördü.</span></p>

      <p class="calibre2"><span class="none2">- Tam zamanında, Jack. İyi uyudun mu?</span></p>

      <p class="calibre2"><span class="none2">- Gevezeliği boş ver. Pek havasında değilim.</span></p>

      <p class="calibre2"><span class="none2">- Oğlunu göremediğin için bana hâlâ kızgın mısın?</span></p>

      <p class="calibre2"><span class="none2">- Ya sen ne sanmıştın?</span></p>

      <p class="calibre2"><span class="none2">- Üzgünüm, ama yapılacak bir şey yoktu. Tamam, daha fazla zaman kaybetmeyelim. Brifing odası hazırlandı. Kleist ve Doming bizi bekliyor. Albay Skorzeny de daha sonra sizinle tanışacak.</span></p>

      <p class="calibre2"><span class="none2">- Rachel nerede?</span></p>

      <p class="calibre2"><span class="none2">- Koğuşlardan birinde uyuyor. Daha fazla uyuyup kendini toparlayabilmesi için ilaç verdiler. Onu bu akşam görebilirsin.</span></p>

      <p class="calibre2"><span class="none2">- Bu görev için o kadar önemli olmasının diğer nedenini bana hâlâ anlatmadın.</span></p>

      <p class="calibre2"><span class="none2">- Siz hareket etmeden önce anlatacağım. Beni takip</span> <span class="none2">et.</span></p>

      <p class="calibre2"><span class="none2">Schellenberg dikenli telle çevrilmiş, ellerinde makineli tüfekler ve vahşi görünüşlü kurt köpekleri tutan SS’lerce korunan bir bölüme doğru yürüdü. Dışarıdaki bir levhada “Sadece yetkililer girebilir” yazıyordu. Schellenberg kimliğini gösterdi, içeri girmelerine izin verildi. Girdikleri bölümün ortasında, kırmızı tuğladan yapılmış, kapısının üzerinde güçlü bir ışık olan tek katlı ve uzun bir bina vardı. Kapının önünde, tasmalarından iki kurt köpeği tutan silahlı SS nöbetçiler duruyordu. Nöbetçiler Schellenberg’i görünce hazırola geçtiler, kapıyı açıp içeri girinceye kadar da duruşlarını bozmadılar. Schellenberg, Haider’in girmesini bekleyip kapıyı tekrar kilitlerken “güvenlik önlemleri” diye açıkladı. “Bu operasyon kesinlikle çok gizli, bu nedenle de ne kadar önlem alırsak alalım, fazla olmaz diye düşünüyorum. Kişisel iznim olmadan buraya girmeye çalışan kim olursa olsun, derhal vurulacak, eğer köpekler onu daha önce parçalamamışlarsa. O hayvanlar bir insanı birkaç saniyede öldürebilir.” Binanın içi geniş ve sadeydi; üç iskemlenin karşısındaki tahta kürsü, kara tahta ve ortadaki sobayla daha çok bir okul sınıfını andırıyordu. Sobanın yanında iki adam ayakta, ellerini ısıtıyorlardı, ikisi de sivil giyimliydi. Biri otuzlarının sonunda, çok asker görünüşlü, geniş omuzlu, güçlü görünüşlüydü, epey darbe almış yüzü ve hırpalanmış burnu vardı. Koyu gözlerinden vahşet okunuyordu. İkinci adam yirmilerindeydi, sert bir yüzü ve acımasız bir çenesi vardı.</span></p>

      <p class="calibre2">- Yüzbaşı Kleist’la tanışmıştın. Bu genç de Çavuş Doring. Binbaşı Haider’le tanışın. Elini ilk uzatan Kleist oldu. “Binbaşı Haider, işte yine buluştuk. Geçen sefer Saraybosna çevresinde partizanlara karşı savaşmıştık, değil mi?”</p>

      <p class="calibre2"><span class="none2">Haider, Kleist’ın elini görmemezlikten geldi. “Evet, çok iyi hatırlıyorum. Seni tekrar görmekten memnun olduğumu söyleyemem. Hele esirlere nasıl davrandığını gördükten sonra.” Kleist hakarete uğramıştı, yüzü kızardı, gözleri tehlikeli biçimde</span> <span class="none2">küçüldü. “Savaş bazen acımasız yöntemler gerektirir, Binbaşı. Bunu siz de bilirsiniz.”</span></p>

      <p class="calibre2"><span class="none2">- Ben askerim, Kleist, kasap değil. Belki de aradaki farkı anlayamıyorsun? Üstelik kadınlara tecavüz ve işkenceyi savaş yapmak olarak da düşünmüyorum. Davranışların Alman üniforması için lekedir. Eğer elimde olsaydı, seni kurşuna dizdirirdim.</span></p>

      <p class="calibre2"><span class="none2">Kleist gözlerini kaldırdı ve kötü kötü sırıttı. “Böyle düşünmenize şaşırdım, çünkü o operasyondaki başarım nedeniyle ödüllendirilmiştim. anlaşılan Binbaşı‘nın sinirleri böyle bir işi kaldıramıyor.” Haider saldırıyı duymamazlıktan geldi. Çavuş Doring, geçen konuşmadan hoşlanmış gibi gülümsüyordu; Haider o anda adamdan hiç hoşlanmadığını anladı. Doring elini uzattı. “Sizinle tanışmak mutluluk verici, efendim.”</span></p>

      <p class="calibre2"><span class="none2">- Ben de sevindim.</span></p>

      <p class="calibre2"><span class="none2">Schellenberg içini çekti, evrak çantasını kürsüye bıraktı. “Birbirinizle çok iyi geçineceğinizi belli ettiğinize göre beyler, lütfen oturun da işimize başlayalım.”</span></p>

      <p class="calibre2"><span class="none2">Schellenberg evrak çantasını açtı, içinden birkaç harita çıkardı, Kuzey Mısır’la ilgili bir haritayı açarak kürsünün üzerine yaydı. “Bütün ayrıntıları birazdan vereceğim ama, kısaca özetlemek gerekirse, girişeceğiniz operasyonun ana hatları şöyle. Uçakla Kuzey Mısır’a götürüleceksiniz ve artık kullanılmayan bir alana inip, size Kahire’ye kadar eşlik edecek yerel ajanımızla buluşacaksınız. Bir arkeoloji ekibi olarak görüneceksiniz. Kahire’de de sizi bir ajanımız karşılayacak ve güvenli bir yere götürecek. O andan itibaren hızlı çalışıp; üç günden fazlasına gerek olmadığını düşünüyoruz. Roosevelt ve Churchill’in kentte kesin olarak nerede kaldıklarını bulmaya çalışacaksınız. Biz onların Mena House’da kalacaklarını düşünüyoruz ama, bu konuya daha sonra yine döneceğiz. Kaldıktan yeri öğrendikten sonra, Müttefiklerin güvenlik önlemlerinde zayıf bir halka bulmanız ve Roosevelt ile Churchill’ yaklaşıp onları öldürmemiz için fırsat hazırlamanız gerekiyor. Hedeflerinizin hepsine vardığınızı düşünürsek, gerisi oldukça basit. Berlin’e bir mesaj göndereceksiniz, biz de Albay Skorzeny ve paraşütçülerini yollayacağız; onlarla Kahire dışında, daha önceden güvenlik altına alacağınız küçük bir havaalanında buluşacaksınız. Skorzeny yere inince, ona ayrıntılı bilgi verecek ve Roosevelt ile Churchill’in bulunduğu yere götüreceksiniz, güvenlik önlemlerini atlatmalarına yardım edeceksiniz. Ondan sonra sizin göreviniz bitecek, her şey Skorzeny ve adamlarının elinde olacak. Bu operasyonun Almanya’nın ayakta kalması için ne kadar önemli olduğunu tekrar etmem gereksiz. Başarılı olması şart. Ne tür engellerle karşılaşırsanız karşılaşın, hedefiniz açık: Kahire’ye varmak ve görevinizi yerine getirmek. Benden şahsen emir almadıkça, hiçbir koşulda görevden vazgeçmeyeceksiniz. Anlaşıldı mı? Haider sordu. “Nasıl temas kuracağız?”</span></p>

      <p class="calibre2"><span class="none2">- Kahire’de buluşacağınız ajan Beşeba’nın vericisi var. Gönderdiği mesajlar, Roma’daki bir aktarma istasyonu üzerinden Berlin’e iletiliyor. Hava izin verirse bir, en fazla iki saat içinde temas kurmuş oluruz. Problem çıkarsa, Atina’da da yedek bir dinleme istasyonumuz var. Schellenberg elini haritalardan birine vurdu. “Şimdi ayrıntılara geçelim. Bildiğiniz gibi, İtalyanlar teslim oldu ama İtalya’nın kuzeyi, Roma dahil, ordularımızın elinde. Roma da Kuzey Afrika kıyılarından uçakla üç saat uzaklıkta. Dört gün sonra Roma’ya gidecek ve orada beklemeye başlayacaksınız. Mısır’dan gelişiniz için her şeyin hazırlandığı haberini alınca, niyetimiz sizi sabah saat beşte, İngiliz Hava Kuvvetleri tarafından terk edilen Ebu Sammar Havaalanı‘na indirmek. Gördüğünüz gibi, Ebu Sammar İskenderiye’nin otuz kilometre güneybatısında.</span></p>

      <p class="calibre2"><span class="none2">- Havaalanı düz bir kum şeridinden başka bir şey değil, ama amaçlarımız için uygun. Birkaç mil ötede yerleşmiş bir iki Bedevi ailesi dışında ıssız, Bedeviler de size sorun çıkarmazlar. Mısır’daki adamımıza sizinle buluşması için talimat verdik. Uçağınıza yerden işaret verecek ve yere inince de sizi otomobiliyle İskenderiye’ye götürecek. İskenderiye’den saat yedide Kahire trenine binecek ve iki saat kadar sonra da Ramses İstasyonu’na varacaksınız. Her şey plana uygun gelişirse, Beşeba’yla buluşacak ve güvenli bir eve gideceksiniz.</span></p>

      <p class="calibre2"><span class="none2">- Nasıl buluşacağız? Soruyu soran Kleist’tı.</span></p>

      <p class="calibre2"><span class="none2">- Ramses İstasyonu’nun hemen karşısında, Firavun Bahçesi adında ünlü bir kahve var. Trenden iner inmez oraya gideceksiniz. Dışarıdaki bir masaya oturup herkes için kahve ısmarlayacaksınız. İçinizden biri, tanınmak için biletlerin koçanını şapkasının şeridine takmış olacak. Adamın biri sizinle konuşmaya başlayacak; başında Panama şapka, koltuğunun altında</span> <span class="none2">Egyptian Gazette, ceketinin yakasında da kırmızı bir gül olacak. Schellenberg gülümsedi. Eski bir yöntem, ama eski yöntemler hâlâ en iyisi. Adam sizden Mısır Müzesi’ne gitmek için en kestirme yolu soracak. Sizler de zaten oraya gideceğinizi, bu nedenle yolu ona gösterebileceğinizi söyleyeceksiniz. Bütün ayrıntıları daha sonra göreceğiz, örneğin, buluştuğunuz adam kendini tehlikede hissediyor ve sizi uyanıyorsa, yeni bir buluşma yerinin nasıl belirleneceğini anlatacağız. Eğer herhangi bir nedenle ilk treni kaçırırsanız, buluşacağınız kişi o gün İskenderiye’den gelen bütün trenleri karşılamak için kahveye gelecek. Ertesi günün ilk treninden de çıkmazsanız, başınıza kötü şeyler gelmiş olduğunu kabul edecek. Haider sordu. “Peki, ya havaalanında kimseyi göremezsek?”</span></p>

      <p class="calibre2">- Buluşacağınız adam güvendiğimiz birisidir. Uçağınız gelene kadar orada beklemesi için şahsen talimat verdim.</p>

      <p class="calibre2">- Eğer gelmezse ne yapmamız gerektiğini hâlâ söylemedin. Schellenberg hafifçe gülümsedi. “Hep aynı dikkatli Jack. Seni biraz rahatlatacaksa söyleyeyim, bazı çok büyük engellerin çıkması halinde ki çıkacaklarını hiç sanmıyorum- sizi burada, haritayı gösterdi- bir motor bekleyecek. Nil Deltası‘nda Reşit kentinin hemen dışında. Nehirden Kahire’ye gitmek çok kolay, altı saat sürüyor. Ayrıntılarını daha sonra konuşuruz. Haider haritayı inceledi. “İyi ama, Reşit, İskenderiye’den en az otuz kilometre uzakta.” - Önemli bir noktayı unutuyorsun. Eğer karada bu kadar güçlük çıkarsa, çevrenizdeki çöl nedeniyle de nehir sizi Kahire’ye götürecek tek yol olarak gözüküyor. Reşit’se Nil’e varmak için en uygun nokta. Herhangi bir sorunla karşılaşmanız durumunda, Beşeba nehir yolculuğunun çok güvenli olacağını söylüyor. Aynı zamanda nakliye aracında silaha kadar ihtiyaç duyacağınız her şeyi hazırlamasını da istedik. Schellenberg gülümsedi. Ona ihtiyacını duyduğunuz şeylerle ilgili bir alışveriş listesi verdim bile. Skorzeny’nin adamlarını Kahire dışındaki havaalanından almak için üç Amerikan askeri kamyonu, sen, Kleist ve Doring için bir cip ve askerî inzibat üniformaları, vesaire. Çalışırken şehirde rahatsız edilmeden dolaşabilmeniz için gerekli nakliye izinleri, kimlikler falan. Bütün listeyi bugün öğleden sonra gözden geçireceğiz. Cip ve üniformaların bir nedeni daha var, onu da az sonra anlatacağım.</p>

      <p class="calibre2">- Konuşmak için izin, Herr General. Evet, Kleist?</p>

      <p class="calibre2">- Beşeba denilen bu adama güvenilebileceğinden emin misiniz?</p>

      <p class="calibre2">- Tamamen, daha önce çok yararlı olabileceğini kanıtladı; en iyi ajanlarımızdan biri. Üstelik yardım da görecek. Unutmayın, bundan önce Rommel’in en güvendiği ajanlardan biriydi.</p>

      <p class="calibre2">- Şu Araplara hiç kanım kaynamadı. Kızgınlıkla mırıldandı Kleist, hepsi de kaypak ve kalleş herifler.</p>

      <p class="calibre2">- Güvenilir adamdır, Kleist. Zamanı gelince ona saygılı davran, SS standartlarına göre aşağı bir ırktan gelmiş olsa da. Bu bir emirdir, anlaşıldı mı?</p>

      <p class="calibre2">- Evet, Herr General.</p>

      <p class="calibre2">- Başka soru var mı? Evet, Doring?</p>

      <p class="calibre2">- Hava yolculuğu ne olacak, Herr General? Bir Luftwaffe uçağıyla düşman toprakları üzerinde uçmak bizi tehlikeye atmaz mı? Schellenberg içtenlikle gülümsedi. “Sizin yerinizde olsam, bunu düşünmezdim, çünkü her şey halledildi. Aslında çantamda zamanı gelince kullanılmak üzere hazırladığım küçük bir sürpriz var.”</p>

      <p class="calibre2">- Ya kâğıtlarımız?</p>

      <p class="calibre2">- Her birinizin çok iyi hazırlanmış bir takım belgesi olacak; gerekli olan her şey hareketinizden önce verilecek. Jack, tabiî sen Amerikan kimliğiyle dolaşacaksın. Kleist ve Doring, siz ikiniz de Güney Afrikalısınız. Frâulein Stern’in kâğıtları bir Alman Yahudisi adına hazırlanmış olacak. Alman Yahudileri Mısır’daki diğer Almanlar gibi tutuklanmıyor, bu nedenle de serbestçe dolaşabilecek. Mısır yetkililerinin canınızı fazla sıkmayacaklarını umuyorum. Onların kimlik kontrolü gibi konularda oldukça gevşek davrandıklarını duydum. Yine de hepinizin gerektiği gibi hazırlandığından emin olmak için, en iyi karşı casusluk uzmanlarımı getirttim ve kız dahil hepinizi kimlikleriniz ve hikâyeleriniz konusunda sorguya çekmeleri talimatını verdim. Haider söze girdi. “Bir dakika dur. Kahire’deki adamımızın Skorzeny’nin adamlarını inişlerinden sonra onları alıp Roosevelt ve Churchill’in bulunacağı yere götürmek için Amerikan askeri kamyonları ayarlaması falan, bunlar hepsi tamam. Savaş üniforması giymiş yüz kadar Alman paraşütçüsünden bahsediyoruz. Eğer kamyonlardan biri kontrol noktasında durdurulursa, işimiz bitiktir.” Schellenberg gülümsedi. “Bahsettiğin bu problemi halletmek için küçük bir silahımız var. Ama her şeyin zamanı ayrı, Jack. Bütün ayrıntıları hareket etmeden önce öğreneceksiniz. Operasyonun Skorzeny’yle ilgili bölümünün yıldırım hızıyla gerçekleştirileceğini, kaybedecek bir saniye bile olmadığını unutma. Paraşütçüler yere indikten ve siz Skorzeny’yle ihtiyacını duyduğu bütün ayrıntıları görüştükten sonra, onu ve adamların <span class="none2">zaman kaybetmeden hedeflerinin olduğu yere götüreceksiniz.” Mısır haritasını katlayıp kenara koydu, Kahire ve çevresini bütün ayrıntılarıyla gösteren bir harita çıkardı ve kürsünün üzerine yaydı. “Şimdi işin zor</span> <span class="none2">bölümüne gelelim. Gize’deki Mena House’a. Liderlerin orada kalacaklarını düşünüyoruz. Bütün bildiğimiz, otel çevresindeki tüm bölgenin silahlandırıldığı ve geniş güvenlik altına alındığı. Savaştan önce yayımlanmış turist rehberlerinden otelin planını bulduk. Planı bugün öğleden sonra inceleyeceğiz. Kahire’de buluştuğunuz zaman Beşeba’nın daha ayrıntılı bilgi vereceğine inanıyorum. Asker sayısı, otel çevresindeki güvenlik önlemleri, vs. Yine de tekrarlıyorum, sizin görevinizin temeli, saldırı başlamadan önce otele sızmak ve Roosevelt ile Churchill’in orada bulunduklarını teyit etmek. Eğer oradalarsa, tam olarak nerede. İçeri girmek ve topladığınız bilgilerle tekrar dışarı çıkmak işin zor yanı. Ancak kimse sizi görmeden bunu başarmak zorundasınız.” Schellenberg, Kahire haritasını gösterdi. “Bunu başardığınızı varsayalım, şu havaalanını ele geçirip korumak zorundasınız otelden otomobille yirmi dakika uzaklıkta- böylelikle Skorzeny ve adamlarına güvenlik içinde inebilecekleri bir alan sağlamış olursunuz. Adamların paraşütle inmelerini düşündük, ama bu çok riskli olur. Havadaki paraşütler kolaylıkla görülüp alarm verilebilir. Havaalanıysa Gize’nin on kilometre güneyinde, Şabramant adlı bir köyün kenarında. Mısır Kraliyet Hava Kuvvetleri’nin eğitim alanı olarak kullanılmış. Mısır Hava Kuvvetleri de sadece bir iki uçaktan oluştuğundan, havaalanı sadece arada sırada İngilizler ve Amerikalılar tarafından kullanılmış. Beşeba’nın raporlarından havaalanındaki güvenliğin son derecede gevşek olduğu anlaşılıyor, yine de Kahire’nin Roosevelt ve Churchill’e ev sahipliği yapacağı düşünülürse, güvenliğin artırılmış olması düşünülmeli. Bu da oraya vardığınızda çözmeniz gereken diğer bir problem.”</span></p>

      <p class="calibre2"><span class="none2">- SS paraşütçüleriyle dolu iki uçağı Müttefikler hava savunmasının burnu dibinden nasıl geçirmeyi düşünüyorsun? Schellenberg, Haider’e gülümsedi. “Her şeyin bir yolu ve usulü var. Bu da sizi oraya götürme yolumuza benziyor ve çok da ilginç. Ancak daha önce de söylediğim gibi, bu ve bunun gibi küçük sürprizlerimi beklemeniz gerekecek. Sizi daha sonra oradan nasıl çıkartacağımıza gelince, bunun ayrıntılarını da hareketinizden önce anlatacağım; şimdilik tek bilmeniz gereken şey, Şabramant’a geri dönmeniz gerektiği, orada da sizi geri getirecek bir uçağın beklediğidir. Yanınızda Beşeba da olacak. Bu operasyonla birlikte artık onun da Mısır’da yapacak bir işi kalmayacak. Eğer işler Şabramant’ta beklenmedik derecede kötü giderse ki gitmeyecektir. Beşeba sizler için başka bir kaçış yolu hazırlamış olacak. Bunun ayrıntılarını da Kahire’ye vardığınızda anlatacak.”</span></p>

      <p class="calibre2"><span class="none2">- Yine de havadan hareketimiz riskli olmayacak mı? Müttefiklerin hava savunması o günlerde herhalde çok dikkatli olacaktır. Schellenberg sabırla cevap verdi. “Bu ihtimali de karşılamak için, Müttefiklerin dikkatlerini başka yerlere çekmek amacıyla, Girit ve Rodos’taki üslerimizden Kahire ve Mısır’a hava akınları düzenlenmesini sağladım. Bu akınlar Skorzeny ve adamları yere iner inmez başlayacak ve Luftwaffe Müttefikleri birkaç saat boyunca oyalayacak. Evet, Kleist?”</span></p>

      <p class="calibre2"><span class="none2">- Kızla ne zaman tanışacağız?</span></p>

      <p class="calibre2"><span class="none2">- Öbür gün, elbiseleri ve diğer kişisel eşyayı dağıtırken. Daha önce de söylediğim gibi, kız operasyonun gerçek amacını bilmiyor, o nedenle kız etraftayken hiçbiriniz önemli konulardan konuşmayacaksınız. Buna çok dikkat etmelisiniz. Kapı vuruldu, Schellenberg cevap verdi. “Girin!” Kapı açıldı ve içeriye, kendi evinin salonunda yürüyormuşçasına güvenli, dev gibi bir adam girdi. İki metreye yakın boyu, geniş omuzları, taştan oyulmuş gibi sert yüzü vardı. Paraşütçülerin yıldırım kokardı takılı bir SS albayı üniforması giyiyor, boynundaki şövalye nişanını gururla taşıyordu. Nazi selamı verirken topuklarını vurdu.</span></p>

      <p class="calibre2"><span class="none2">- Herr General.</span></p>

      <p class="calibre2"><span class="none2">- Albay Skorzeny. Schellenberg’in yüzü aydınlanmıştı. “Ne kadar kusursuz bir zamanlama. Giriş brifingini bitirmek üzereydim. Sizi Binbaşı Haider’le tanıştırayım.”</span></p>

      <p class="calibre2"><span class="none2">Skorzeny selama karşılık verdi, elini uzattı; el sıkması çelik gibiydi.</span></p>

      <p class="calibre2"><span class="none2">“Binbaşı, sizi tanıdığıma memnun oldum.”</span></p>

      <p class="calibre2"><span class="none2">Haider omuzlarını silkti. “Duyduklarımdan, sevinçli olması gerekenin ben olduğunu anlıyorum. Reich gazetelerinin sizi Avrupa’nın en tehlikeli adamı olarak adlandırdıklarını biliyorum. Sinyor Mussolini’yi kurtarma olağanüstü bir başatıydı.”</span></p>

      <p class="calibre2"><span class="none2">- Bu başarıyı daha ölümcül bir sonuçla tekrarlamak amacındayım. Ancak sizin de geçmişiniz başarılarla dolu, Haider. Yaptıklarınızın beni etkilediğini itiraf etmeliyim. Paraşüt birliklerimde sizin gibi bir subaya çok ihtiyacım var.</span></p>

      <p class="calibre2"><span class="none2">- Özür dilerim Albay, ama ayaklarımın yere basmasını tercih ederim. Böylesi çok daha güvenli.</span></p>

      <p class="calibre2"><span class="none2">- Yazık. Skorzeny omuzlarını silkti. Kim bilir? Belki bu küçük maceradan sonra fikrinizi değiştirirsiniz. Schellenberg’e döndü. Özür dilerim, General. Brifinginizi engelliyorum.</span></p>

      <p class="calibre2"><span class="none2">- Hiç de değil. Neredeyse bitirmek üzereyim. Ötekilere döndü. Daha sonra tekrar döneceğimi söylediğim cip ve askerî üniformalar dışında. Sizin de tahmin edeceğiniz gibi, otel dışında nöbet devri yapılacak, takviye gönderilmesi gerekecek. Kahire’ye vardığınızda Beşeba nöbet değişimi konusunda size ayrıntılı bilgi verecektir; be bunun otel arazisine sızmak için uygun fırsat olabileceğini düşünüyorum.</span></p>

      <p class="calibre2"><span class="none2">- Nasıl? diye sordu Haider.</span></p>

      <p class="calibre2"><span class="none2">Schellenberg gülümsedi. “Senin kadar yetenekli ve becerikli birinin buna bir çözüm getireceğinden eminim, Jack. Başka kimsenin sorusu var mı?”</span></p>

      <p class="calibre2"><span class="none2">Odadakiler sessizdi. Schellenberg elleri kalçasında, ayakta duruyordu. “Peki öyleyse. Önümüzdeki günler, yeni kimliklerinize ve hikâyenize alışmaya çalışın. İskenderiye ve Kahire’yi çok iyi tanıyana kadar haritaları inceleyin; kimsenin kaybolmasını istemeyiz. Ben şimdi Albay Skorzeny’yle birlikte planlarımızı ve Mena House’un krokisini gözden geçireceğim. Albay önümüzdeki günlerde ara sıra sizlerle bir araya gelip ne kadar ilerleme sağladığınıza bakacak, paraşütçüleriyle gelişi konusunda bütün ayrıntıları bilip bilmediğinizi kontrol edecek. Şunu da söyleyeyim, Roma’ya kadar yanınızda olacağım, oradan da sizleri iyi yolculuklar dileyerek uğurlayacağım.” Kleist ve Doring’e baktı. “Yeni kılıklarınıza uyum sağlayabilmeniz ve arkeolojinin esasları hakkında fikir sahibi olabilmeniz için, size hızlandırılmış bir kurs vermeleri konusunda Binbaşı Haider ve iki uzmandan yardım istedim. Artık işe girişin, Baylar.” O akşam yağmur şiddetliydi, simsiyah gökten gerçek bir Berlin yağmuru yağıyordu. Haider koğuş kapısını açıp içeri girdi, yağmurluğu sırılsıklamdı. Rachel tek başına, ranzasında oturuyordu.</span></p>

      <p class="calibre2"><span class="none2">- Schellenberg seni burada bulabileceğimi söyledi.</span></p>

      <p class="calibre2"><span class="none2">- Ne istiyorsun?</span></p>

      <p class="calibre2"><span class="none2">Şapkasını çıkardı, üzerindeki damlaları silkeledi, güvensizce gülümsedi. “Bu kadar berbat bir havada beklediğim konukseverlik</span> <span class="none2">bu değildi. Benim odamda birlikte yemek yiyebileceğimizi düşünmüştüm.”</span></p>

      <p class="calibre2">- Yalnız olmayı tercih ederim.</p>

      <p class="calibre2">- Bütün bunlara gerek var mı, Rachel?</p>

      <p class="calibre2"><span class="none2">- Bütün nelere?</span></p>

      <p class="calibre2">- Böyle soğuk davranmaya. Durumun bütün tatsızlığına rağmen, hâlâ arkadaş olduğumuzu düşünüyordum.</p>

      <p class="calibre2"><span class="none2">Rachel arkasını dönmeye çalıştı, Haider hafifçe kolunu tuttu. “Benden bu kadar mı nefret ediyorsun?”</span></p>

      <p class="calibre2">- Bırak kolumu!</p>

      <p class="calibre2">Kolunu bıraktı. Birdenbire yüzü yorgun ve hassas bir ifadeye büründü. “Herhalde ruhumu Nazilere sattığımı düşünüyorsun. Gerçeği bilmek ister miydin? Benimki de istendiği gibi gitmeyen hayatlardan bir örnek; yanlış yola sapıyorsun, ne yaptığının farkına vardığındaysa geri dönemeyecek kadar geç oluyor.” Tereddüt etti. “Bunu sana hiç söylemedim, ama mektubun gelmeyince, başka bir kadınla tanışıp evlendim. İyi bir kadındı, birçok bakımdan da sana benziyordu.” Rachel ona boş gözlerle bakıyordu.</p>

      <p class="calibre2">- Oğlumuzu doğurduktan sonra öldü. Hiçbirimiz bu savaştan yara almadan kurtulamadık, Rachel; hepimiz bu savaşın kurbanıyız. Üç ay kadar sonra, Müttefikler Hamburg’u bombaladı. Tarihteki en büyük yıkım. Babam öldü, oğlum kurtuldu. Eğer yanmaya ve hayat boyu sakat kalmaya kurtulmak diyebilirsen. Rachel’in suratı karardı. “Bunu, bunu duyduğuma üzüldüm. Gerçekten çok üzüldüm.”</p>

      <p class="calibre2">- Köprünün altından geçen sular.</p>

      <p class="calibre2">Rachel bir şey söylemeye davrandı, daha sonra kararını değiştirdi. Haider çıkmaya hazırlandı.</p>

      <p class="calibre2">- Schellenberg yarın seninle birlikte yeni kimliğini gözden geçirecek. Bir iki gün sonra, diğerleriyle de tanışırsın.</p>

      <p class="calibre2">- Onlar kim?</p>

      <p class="calibre2">- Herhalde sana kim olduklarını söyleyecektir. Bu arada bütün bilmen gereken, her ikisinin de SS olduğudur. Kampta geçirdiğin dört yıldan sonra, ideal yol arkadaşı olarak göreceğin insanlardan değiller. Benim için öyle. Ama yapacak bir şey yok. Bu arada, mümkün olduğu kadar çok dinlenmeye bak. Buna ihtiyacın olabilir. Daha sonra aralarında sessizlik oldu. Haider ıslak şapkasını başına yerleştirdi, yağmurluğunun yakasını kaldırdı, kapıyı açıp dışarı çıktı. Rachel pencereye yaklaştı, gözleri yaşlı, avluyu geçişini, yağmurun altında başı eğik, kayboluşunu gördü.</p><br class="calibre3" id="calibre_pb_14" />
    </div>
  </div>
</body>
</html>
