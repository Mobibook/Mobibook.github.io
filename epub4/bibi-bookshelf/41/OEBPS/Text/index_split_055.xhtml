<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Microsoft Word - Glenn Meade - Sakkara’n?n Kumlar?.doc</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="s1">
      <p class="calibre2"> </p>

      <p class="calibre2"><span class="none1">Elli beşinci bölüm</span></p>

      <p class="calibre2"><span class="none1">Roma, 22 Kasım, 16.30</span></p>

      <p class="calibre2"><span class="none2">Yüzbaşı Willi Neumann mutsuzdu. Kısa boylu, geniş omuzlu ve güçlü yapılı bu adamın yüzü yaşadığı yirmi altı yıldan çok fazlasını gösteriyordu. Hamburglu bir liman işçisinin oğluydu, ama babasından önceki üç kuşağın geleneklerine uymamış, denizin çağrısını dinlemeyip on yedi yaşında Luftwaffe’ye katılmıştı. Ardında Junkers nakliye uçaklarıyla Rusya’da geçirdiği, her türlü hava koşulu ve Sovyet avcı pilotlarıyla başa çıktığı üç dolu yıl vardı. Düşman uçakları onu yere çakmak için ne kadar uğraşırlarsa uğraşsınlar, Neumann her seferinde şanslı çıkmış, bütün bu uçuşlardan sonra sol bacağında birkaç dikişlik bir şarapnel yarasından başka sıkıntı çekmemişti. O gün öğleden sonra Practica di Mare Havaalanı‘nda dururken, talihin onu terk etmek üzerine olduğunu düşündü. Düşman ülkesi üzerinde uçmak ve düşman toprağına inmek zorunda olmak zaten yeterince tehlikeliydi ama son dakikalarda ortaya çıkan sorun hepsinden de daha ciddîydi. Uçuş ekibinin kendisi dahil dört Luftwaffe subayı komutanı olarak, Skorzeny ve adamlarını Mısır’a götürecek olan Dakotaların mürettebatından sorumluydu. Daha önce Skorzeny’yle çalışmış, karakışın ortasında onu ve adamlarını Sovyet hatlarının gerisine indirmişti. Mussolini’nin kurtarılmasından sonra Almanların altın çocuğu olarak görülse de, albayın bir çılgın olduğuna yemin edebilirdi. Neumann albayın adamlarına Amerikan üniformaları giydirerek Kahire’de ne yapmak istediği konusunda bilgisi yoktu; onun katıldığı brifingler sadece uçuş konusuna yönelikti, gerisi onu zaten ilgilendirmezdi. Ama hava ve mürettebatın güvenliği onu ilgilendiren konuların başında geliyordu. Skorzeny’yle birlikte uçak hangarının önünde durduklarında, elinde son hava raporları vardı. Bir kilometre kadar ötedeki denizden serin bir rüzgâr esiyor, güneş çevreyi ısıtmasına karşın yavaş yavaş ufka yaklaşıyordu. Hangarın içinde, hem kendi pilotları, hem de Skorzeny’nin paraşütçüleri rahatsız bir bekleme içindeydi. Sürekli harekete alışmış insanlar için en kötü ceza, hareketsiz beklemektir. “Galiba bir sorun var, Albay.” Skorzeny kısa boylu Neumann’ın karşısında bir dev gibiydi.</span></p>

      <p class="calibre2"><span class="none2">“Anlat.”</span></p>

      <p class="calibre2"><span class="none2">- Raporlara göre önümüzdeki yirmi dört saat İtalyan kıyılarının bu bölümü üzerinde yoğun sis riski giderek artıyor. Eğer tahminler doğruysa, bu çok kötü, hatta korkunç. Görüş mesafemiz olmayacak. Bildiğiniz gibi görüş mesafesi kalkış ve inişi etkiler.</span></p>

      <p class="calibre2"><span class="none2">- İniş beni ilgilendirmiyor, dedi Skorzeny kabaca. Sadece kalkış, Neumann. Sis çok yoğun da olsa kalkabilirsin, değil mi? Neumann omuzlarını silkti. “Mürettebatın hepsi sıfır görüşle de kalkabilir, sorun burada değil. Üstelik hepsi de Dakota’yı yakından tanıyorlar, Luftwaffe’nin Berlin’deki özel operasyonlar biriminde eğitimden geçtiler. Üstelik pilotlardan ikisi savaştan önce ticarî hava şirketlerinde çalışırken Dakota’yla uçmuş. Ama eğer bu havaalanı yoğun sis altında kalırsa uçaklardan herhangi biri motor sorunu ya da önemli bir teknik arıza çıkardığında, hem kalkış anında, hem de kalkıştan sonra büyük sıkıntı yaşarız.”</span></p>

      <p class="calibre2"><span class="none2">- Ama havaalanına geri dönmek zorunda kalsak, kontrol kulesi bize telsizle yol gösteremez mi?</span></p>

      <p class="calibre2"><span class="none2">- Şartlar kötü olduğunda, güvenli iniş diye bir şey yoktur. Bir uçağın kısıtlamaları diye adlandırılan değerler vardır ve bunlar havaya ve görüş mesafesine bağlıdır. Bırakın pisti, pist ışıklarını bil göremiyor olabiliriz, böyle bir durumsa tehlikeden başka bir şey demek değildir. Yoğun siste, sıfır görüş mesafesiyle uçmak riskini almak istemiyorum, özellikle de yakıt, yolcu ve malzeme yüklü bir uçakla.</span></p>

      <p class="calibre2"><span class="none2">Bu çılgınlık olurdu. Üstelik bu civarda inebileceğimiz başka alan da yok. Roma’nın güneyindeki bütün alanlar Müttefiklerin ellerinde. Üstelik eğer hava raporlarına inanabilirsek. Onlar da yoğun sis altında kalacaklar.</span></p>

      <p class="calibre2"><span class="none2">Skorzeny kocaman elini yüzünden geçirdi, içini çekti, kıyıya, denize baktı; sanki havanın kendilerine nasıl bir sürpriz hazırladığını görmek istiyordu. “Bizi hiçbir şey durduramaz, Neumann. Yoğun sis bile. Berlin’den son aldığım mesaj alarm durumuna geçmemizi bildiriyor. Bu da her an havalanmamız gerekebilir anlamına gelir. Hava kararmadan böyle bir emir geleceğini sanmıyorum, ama durum bu.”</span></p>

      <p class="calibre2"><span class="none2">- Ama biz hava şartlarından söz ediyoruz, Albay. Doğaya karşı çıkmak risklidir. Eğer bir yanlış yaparsak hem benim mürettebatımın, hem de sizin adamlarınızın hayatları tehlikeye girer.</span></p>

      <p class="calibre2"><span class="none2">- Görevimizi yapmamızı engelleyecek her şeye karşı çıkıyorum, Yüzbaşı; buna hava şartları da dahil… Yapmamız gerekeni yapacağız, gitme zamanı geldiğinde gideceğiz. Sis olsun, olmasın, zamanı geldiğinde bu iki uçağın havalanmış olmasını istiyorum.</span></p>

      <p class="calibre2"><span class="none2">- Ama mürettebat ve yolcuların güvenliği.</span></p>

      <p class="calibre2"><span class="none2">- Sana verilen emirlere uy, Neumann. Skorzeny bağırır gibi konuştu, arkasını dönüp uzaklaştı.</span></p>

      <p class="calibre2"> </p>

      <p class="calibre2"><span class="none1">Kahire, 18.00</span></p>

      <p class="calibre2"><span class="none2">Weaver, Sanson’un bürosuna girdiğinde, onu gaga burunlu zayıf bir Mısırlıyla konuşurken buldu. Adamın kara gözleri pek dostça bakmıyordu, cildi çiçek</span> <span class="none2">bozuğuyla kaplıydı. Yanında yıpranmış bir evrak çantası getirmiş, kısa kollu gömlek giyinişti. Adam ne kadar tanıdık görünse de, Weaver onu nerede gördüğünü hatırlayamadı. Sanson iki adamı tanıştırdı. “Yüzbaşı Yusuf Arhan’la tanışmanı istiyorum. Kahire cinayet masasından.” Weaver bu adı hatırladı; Mustafa Evir’in öldürülmesini araştıran yüzbaşı Arhan nefis bir İngilizceyle “Sizinle tanıştığıma çok sevindim, Yarbay Weaver” dedi ve elini uzattı. Weaver, Sanson’a döndü. “Bütün bunların amacını açıklayacak mısın?”</span></p>

      <p class="calibre2"><span class="none2">- Bizim Yusuf la dostluğumuz uzun yıllara dayanır. Yusuf cinayet masasına geçmeden önce gizli polisteydi, muhaberatta. Weaver, Arhan’a baktı. Yarı kapalı gözleri ve tehditkâr bakışlarıyla hâlâ bir gizli servis görevlisini andırıyordu. “Pek anlamadım.”</span></p>

      <p class="calibre2"><span class="none2">- Anlayacaksın, hem de pek çabuk. Otur. Sanson koltuklardan birini gösterdi, sonra Arhan’a döndü. “Anlat ona, Yusuf.”</span></p>

      <p class="calibre2"><span class="none2">Mısırlı çantasından iki eski karton dosya çıkardı sonra Weaver’a dönüp Nazikçe sordu. “Siz 1939’da Sakkara’da kazı yapan uluslararası bir arkeoloji grubunun üyesiydiniz, değil mi?”</span></p>

      <p class="calibre2"><span class="none2">- Evet, ne olacak?</span></p>

      <p class="calibre2"><span class="none2">Arhan dosyalardan birini açtı, okumaya başladı. “Harold Weaver, Amerikan vatandaşı, New York doğumlu, mühendislik okumuş. Babası Thomas</span> <span class="none2">Weaver, Haider adında çok zengin bir Alman Amerikan ailesinin yanında çalışıyor. Bekâr, ancak aynı arkeolojik grubun üyesi olan Alman vatandaşı Rachel Stern’e ilgi gösteriyor. Bilinen kötü alışkanlığı yok, arada sırada içki içiyor. Mr. Weaver’in sadık bir Amerikan vatandaşı olduğu, herhangi bir casusluk faaliyetine katılmadığı belli oluyor.” Arhan dosyayı kapatıp gözlerini kaldırdı. “Devam edebilirim, daha bir sürü ufak ayrıntı var ama bütün bunların ilginizi çekeceğini pek sanmıyorum.” Weaver Mısırlıya öfkeyle baktı. “Demek beni izliyordunuz.” Arhan omuzlarını silkti.</span></p>

      <p class="calibre2"><span class="none2">“Ben ve adamlarını ülkeye gelen arkeoloji gruplarından çoğunu izledik. Gizli polise takılan adı hepiniz biliyorsunuz sanıyorum: “Kızıl Göz”, hiçbir zaman uyumayan göz. Sadece sizin ekibinizi değil, daha bir sürü başka yabancı konuğu da izledik, bizi ilgilendiren ya da şüphelendiğimiz herkesi. Liste oldukça uzun: İtalyan ve Alman petrol şirketi yöneticileri, üniversitelerimize gelen Amerikalı profesörler… Diplomatlar bile. Durakladı. “Aslında sizinle yollarımız dört yıl önce de karşılaştı. Belki hatırlarsınız, Amerikan büyükelçisinin ikametgâhında tanıştık. Bir veda partisiydi.” Weaver birden şaşırdı, Arhan’ı daha önce nerede gördüğünü hatırlamıştı. “Ben Rachel Stern’le terastaydım. Siz de bizi izliyordunuz.” Arhan başıyla onayladı. “Oldukça uyanıksınız, Yarbay Weaver, üstelik hafızanız da güçlü. Bu kadar uzun süre önce geçmiş bu denli önemsiz bir olayı hatırlayabilecek çok az kişi vardır.”</span></p>

      <p class="calibre2">- Bizi neden izliyordunuz?</p>

      <p class="calibre2">- Sadece sizi ve genç bayanı değil, o gece davetli olanların büyük bir bölümüyle ilgileniyorduk.</p>

      <p class="calibre2">- Soruma cevap vermediniz.</p>

      <p class="calibre2">Arhan tereddüt edince, Sanson araya girdi. “Anlat, Yusuf.”</p>

      <p class="calibre2">- O gece izlediklerimizden bazıları kesinlikle masumdu. Bazıları ise hiç de olduklarını söyledikleri insanlar değildi. Casustular. İtalyan, Alman, hatta Amerikalı. Bazı durumlarda insanları sessizce sınırdışı ettik. Ancak Sakkara’daki Almanlar arasında bazıları çok ilgimizi çekti. Özellikle de Rachel Stern ve ailesi.</p>

      <p class="calibre2">Neden?</p>

      <p class="calibre2">- Çünkü onların Alman casusu olduklarına kuvvetle inanıyorduk. O dönemde Mısır’dan ayrılmamış olsalardı, onları herhalde tutuklardık.</p>

      <p class="calibre2">Weaver inanmaz gözlerle Sanson’a baktı. “Olacak şey değil.”</p>

      <p class="calibre2">- Bırak da bitirsin. Devam et, Yusuf.</p>

      <p class="calibre2">- Genç kızı uzunca bir süre belli etmeden izledik. Çeşitli zamanlarda, Nazi haberalma örgütleri adına çalıştığından şüphelendiğimiz kişilerle askeri tesislerin yakınında görüldü. Babasıysa gizli arkeolojik kazılar yürütüyordu, bu kadarı bile tutuklanmasına yeterliydi. Ama inanın bana, çalışmalarının esas amacı çok daha tehlikeliydi.</p>

      <p class="calibre2">- Ne demek istiyorsunuz?</p>

      <p class="calibre2">Arhan cevap vermeden önce Sanson’a baktı. “Almanların eninde sonunda Kuzey Afrika’yı istila edeceklerinden ve başça hedeflerinin Mısır olduğundan emindik. Gizli yerlerde silah, cephane, malzeme ve mühimmat stoklayacaklarını biliyorduk. Savaş başladıktan sonra bu malzemeyle Mısır’da bir ordu oluşturacaklar ve ülkeyi kargaşaya sürükleyeceklerdi. Bildiğiniz gibi o dönemde halk ve ordu içinde Nazi davasına inanan çok sayıda insan vardı; hoş şimdi de öyledir ya. Araştırmalarımıza göre Profesör Stern’in görevi Kahire yakınında depo olarak kullanılmaya uygun arkeolojik bölgeler aramaktı.”</p>

      <p class="calibre2">- Elinizde kanıt var mı?</p>

      <p class="calibre2">Arhan tereddüt etti. “Hayır, ama eminiz.”</p>

      <p class="calibre2">- Rachel Stern’le buluştuklarını söylediğiniz o insanlar, Weaver araya girdi, tamamen masum da olabilirdi. Yanlış zamanda yanlış kişilerle de karşılaşmış olduğunu düşünebilirdik ya da bilmeden onlarla tanışmıştı. Mümkün değil mi?</p>

      <p class="calibre2">- Belki, ama buna inanmıyorum.</p>

      <p class="calibre2">- Yapmayın, Yüzbaşı. Sternlerin casus olduklarını kabul edemem. Kaç kere daha söylemem lazım? Profesör Nazilerden nefret ediyordu, eşi de Yahudi’ydi.</p>

      <p class="calibre2"><span class="none2">- Nazilerden nefret etmesi bence bir maskeydi. Eşinin kökenine gelince, bu da doğrulayamadığımız bir söylenti olsa gerek. Arhan durakladı. “Öteki Alman’ın, Haider’in de bir casus olduğundan şüphelenmiştik. Ancak Bayan Stern’e gösterdiği yakınlık dışında pek bir şey bulamadık. Ama bir konuda hiç şüphemiz yok.”</span></p>

      <p class="calibre2">- Nedir o?</p>

      <p class="calibre2">- Sakkara’daki gruptan en az dördü Nazi ajanıydı. En önemlisi, içlerinden biri aylar sonra casusluk suçlamasıyla tutuklandı. Başlıca Nazi ajanlarından birinin sizin kazınız döneminde Kahire’de çalışmakta olduğunu itiraf etti. Kod adı Bülbül’müş. Arhan gözlerini Weaver’dan ayırmıyordu. Bülbül’ün Rachel Stern’den başkası olmadığından eminim. Weaver neredeyse kahkaha atacaktı. “Bunu neye dayanarak söylüyorsunuz?”</p>

      <p class="calibre2">- içgüdü. Bülbül herhalde Almanların şimdiye kadar kullandıkları en yetenekli ajandı. Onu suçüstü yakalamak imkânı bulamadık. Çok zekiydi. O nedenle, içgüdüden başka bir şey yok. Sanson sordu. “Ne diyorsun, Weaver?”</p>

      <p class="calibre2">- Katılmıyorum. Bir insanı sadece içgüdüyle suçlayamazsın. Kanıt gerekli.</p>

      <p class="calibre2">Arhan ikinci bir dosya uzattı. “Elimizde reddedilmez kanıtlar olmadığı doğru. Ancak içgüdü bir istihbarat subayının sahip olması gereken en önemli yeteneklerden biridir. Elimizde genç hanımın gittiği yerleri ve karşılaştığı kişileri gösteren bir dosya var. Belki de kendiniz okumak istersiniz? Böylelikle şüphelenme nedenlerimizi de anlamış olurdunuz.” Weaver dosyaya bakmadı bile. “Gerek yok. En iyi niyetle hazırlanmış bir istihbarat raporunun bile yanlış sonuçlara götürebileceğini benim kadar siz de bilirsiniz. Hiç içgüdünüz size burada bir yanlışlık yapmakta olduğunuzu söylemedi mi?”</p>

      <p class="calibre2">- Tabiî, ama…</p>

      <p class="calibre2">- Aması falan yok. Bu sefer yanıldınız. Benim hakkımda bile yanıldınız.</p>

      <p class="calibre2">- Anlamadım?</p>

      <p class="calibre2">- Ben Boston’da doğdum, New York’ta değil.</p>

      <p class="calibre2">Arhan omuzlarını silkti. “Basit bir ayrıntı.” Daha sonra nezaketle sordu. “Sizinle genç hanım arasında duygusal bir bağ vardı, değil mi?”</p>

      <p class="calibre2">- Bunun konuştuklarımızla ne ilgisi var?</p>

      <p class="calibre2">- Biz Mısır’da âşık erkek sivilceyi gamze sanır deriz. Aşk insanın gözlerini kör eder. Weaver benzetmeyi duymazlıktan geldi. Sanson Arhan’a döndü. ‘Teşekkürler Yusuf, gidebilirsin.” Yüzbaşı dosyalarını çantasına koydu, çantayı koltuğunun altına sıkıştırdı, Nazikçe eğildi. “İyi günler Beyler. Sizinle tanıştığıma sevindim, Yarbay Weaver.” Mısırlı odadan çıktıktan sonra Sanson, Weaver’a döndü. “Arhan iyi bir polistir. Onun düşüncelerine inandığımda genellikle pişman olmam. Hani Evir’in öldürülmesinde olduğu gibi. Bu gibi olaylar karşısında bir altıncı hissi var, onu pek de yanıltmadı. Kötü bir koku aldığım söyledi, haklı çıktı. Ama sen ona inanmadın, değil mi?”</p>

      <p class="calibre2">- Hayır, inanmadım.</p>

      <p class="calibre2">Sanson içini çekti, parmaklarını kavuşturdu. “Çöldeki araştırmalardan iyi sonuçlar aldık. Sen gelmede biraz önce Myers aradı. Ahmed Farnad adında birini yakalamışlar. İskenderiye’den otuz kilometre kadar uzakta Ebu Sammar diye bir köyde küçük bir otel işleten bir Alman ajanı. Tutuklanırken vurup yaralamak gerekmiş ama kendindeymiş ve onu az da olsa konuşturmayı başarmışlar. Anlaşılan gelenleri karşılamak için Berlin’in görevlendirdiği adam o. Plana göre yakındaki terk edilmiş <span class="none2">alana ineceklermiş, Farnad da onları Kahire’ye gönderecekmiş. Alana inememişler ama birkaç saat sonra öldürülen subaylardan aldıkları ciple köye gelmişler. Beş kişi: pilot, üç erkek, bir de kadın. Farnad’ın anlattıklarına göre bütün sorumluluk Haider’daymış. Pilot düşüş sırasında ağır yaralanmış, sonra da ölmüş. Düşündüğümüz gibi, karşımızda dört kişi var.”</span></p>

      <p class="calibre2">- Onu ne zaman sorguya çekebiliriz?</p>

      <p class="calibre2">- Onun uzmanca sorguya çekilmesi çok önemli, bu da benim görevim, Weaver. Bize daha fazla ne anlatabileceğini pek bilmiyorum herhalde Almanların gerçek amacını bilmiyor. Ama bu andan itibaren bunun seni ilgilendiren bir yanı yok.</p>

      <p class="calibre2">- Ne demek istiyorsun?</p>

      <p class="calibre2">Sanson’un sesi kararlıydı. “Bu konudaki görevinin sona erdiğini sana resmen bildirmek zorundayım. Kararlarından şüphe duyduğum birine daha fazla güvenemem.”</p>

      <p class="calibre2">- Allah kahretsin Sanson, bunu yapamazsın!</p>

      <p class="calibre2">- Yaparım, üstelik General Clayton’un da onayıyla. Aslında seni bugünkü görüşmede görevden almak istiyordu. Ben sana bir şans daha vermemiz gerektiğini söyledim. Kanıtları görünce, fikrini değiştireceğini düşündüm. Ama sen kafanın dikine gittin ve benim profesyonel mantığıma değer vermedin. Eğer benim fikrimi kabul etseydin, bu göreve devam ediyor olacaktın. Ama gerçeği söylemek gerekirse, bu görevi gereken titizlik ve cesaretle yapacağına hiç inanmamıştım, Weaver.</p>

      <p class="calibre2">- Ne demek istiyorsun?</p>

      <p class="calibre2">- Sana daha başlangıçta söylemiştim, görevini yapacak ve emirlere uyacak bir subaya ihtiyacım var; gerektiğinde düşmanı öldürebilecek birine. Senin bunu yapabileceğinden emin değilim. Sen ve dostların çizginin değişik yanlarındasınız ve aranızdaki dostluğun çok derin olduğu görülüyor. Arkadaşlarına sadakatin ve ülkene karşı görevin arasında bir çelişki olabilir. Onları askeri mahkemenin karşısına çıkarmaktansa, kaçmalarına göz bile yumabilirsin. Ben de buna izin veremem. Weaver patladı. “Burada asıl konuyu göz ardı ediyorsun, Sanson. Rachel Stern’in casus olduğu konusunda en ufak bir kanıt yok. Sadece söylenti ve tahmin. Suçsuz bir insanı öldüreceksin.”</p>

      <p class="calibre2">- Bu bir görüş meselesi. Arhan’ın suçlaması benim için yeterli. Üstelik bu çok da önemli değil. Senin arkadaşların çoktan mahkûm oldu. Sana Arhan’ı bildiklerini gösterip, düşünceni değiştirmen için fırsat sağladım. Sanson ayağa kalktı, kasketine uzanarak toplantının sona erdiğini belli etti. Şimdi, senin için bir sakıncası yoksa gidip Farnad’ın sorgusuna katılmam gerek. Sana iyi günler, Weaver.</p>

      <p class="calibre2">Weaver iskemlesini öfkeyle itti. “Beni böyle atamazsın.”</p>

      <p class="calibre2">- Karar verildi bile.</p>

      <p class="calibre2">- Beni dinle, Sanson.</p>

      <p class="calibre2">- İyi günler dedim.</p>

      <p class="calibre2">- Öyleyse bana tek bir iyilik yap, dedi. Weaver yalvaran bir sesle. Haider ile Rachel Stern’i bulursan, ateş etmeden önce bana onlarla konuşma fırsatı ver, belki de onları teslim olmaya ikna ederim.</p>

      <p class="calibre2">- Gördün mü? İşte söylediklerimin kanıtı. Hâlâ onların hayatını kurtarmak derdindesin. Ama arkadaşlarına teslim olmalarını önermek için adamlarımın hayatını riske atacağımı sanıyorsan, yanılıyorsun. Unut bunu, Weaver. Bunu yapmam.</p><br class="calibre3" id="calibre_pb_55" />
    </div>
  </div>
</body>
</html>
