<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Microsoft Word - Glenn Meade - Sakkara’n?n Kumlar?.doc</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="s1">
      <p class="calibre2"> </p>

      <h1 class="calibre2"><span class="none1">On ikinci bölüm</span></h1>

      <p class="calibre2"><span class="none1">Kahire</span></p>

      <p class="calibre2">Weaver başını eğdi ve kadın doktor yarasını dikerken hareket etmemeye çalıştı. İngiliz Amerikan hastanesinde küçük bir odadaydı. Bir hemşire morfin iğnesi yapmıştı ve içinde sıcak bir huzur duygusu vardı. Acı daha sonra, ilacın etkisi geçince kendini gösterecekti. Doktor bir dikiş daha attı, gülümsedi. “Harika bir şey, bu morfin. Bütün dertlerinizi unutturuyor. Yaranız oldukça derin. Hayatta kaldığınız için şanslısınız.” İngiliz’di, çok güzeldi ve nefis mavi gözleri vardı. “Nasıl oldu, söyler misiniz?”</p>

      <p class="calibre2">- Biri bıçakla saldırdı.</p>

      <p class="calibre2">- O kadarını ben de anladım.</p>

      <p class="calibre2">Konu istihbaratla ilgili olduğundan, doktor ne kadar çekici olursa olsun, Weaver daha fazla bilgi vermek istemedi. “Bitti mi?”</p>

      <p class="calibre2">- Bir dikiş daha. Deriyi deldi, son dikişi bitirdi. Düğüm attı, kalan ipliği makasla kesti. Hemşire Weaver’in yarasına tampon koydu ve sardı.</p>

      <p class="calibre2">- İyi olacak mıyım?</p>

      <p class="calibre2">- Yara kapandıktan sonra izi kalacak, yoksa endişelenecek bir şey yok. Biraz sarsıldınız, o nedenle bir iki hafta dinlenmeniz gerekecek. Birkaç gün sadece sıvı gıda alın, çorba ya da glikoz ve su karışımı gibi şeyler, yoksa yutkunmak gerçekten acı verebilir. Ağrınızı azaltmak için size morfin hapları vereceğim. İyileşene kadar, ensenizi fazla oynatmamaya çalışın, yoksa dikişler atabilir.</p>

      <p class="calibre2">- Gerçekten de dinlenmem gerekiyor mu?</p>

      <p class="calibre2">- Yarbay Weaver, epey kan kaybettiniz ve yaranız oldukça derin. Bir santim daha derine inmiş olsa, şu anda morgda yatıyor olurdunuz. Doğru eve gidip yatın.</p>

      <p class="calibre2">Kapı açıldı ve Helen Kane girdi. Endişeli görünüyordu. “Nasıl, Doktor?”</p>

      <p class="calibre2">- Yaşayacak. Weaver’a bir şişe dolusu hap verdi. “Ağrınız çekilmez olunca bunlardan iki tane alın. Bu haplar biraz yavaş hareket etmenize ve kendinizi sarhoş gibi hissetmenize neden olabilir, ama bu da ödemeniz gereken bir fiyat. Gelecek sefer daha dikkatli olmaya çalışın. Dostça gülümsedi, hemşireyle beraber çıktı. Helen sordu. “Kendinizi nasıl hissediyorsunuz, efendim?”</p>

      <p class="calibre2">- Berbat.</p>

      <p class="calibre2">- Hiç olmazsa iyi bir şey var.</p>

      <p class="calibre2">Ne?</p>

      <p class="calibre2">- Galiba doktor sizden hoşlandı. Gözlerini sizden ayıramadı. Weaver gülümsemesini bastırdı. Ensesindeki sargıya dokundu. Sıkı görünüyordu. Kafasını çok az hareket ettirebiliyordu ve başı dönüyordu. Hastaneye getirilişini hayal meyal hatırlıyordu. Arap’ın bıçaklamasından sonraki her şey karışıktı. Yataktan inip ceketine uzandı. Helen Kane yardım etmek için elini uzattı. “Biraz dinlenmek iyi olmaz mıydı?”</p>

      <p class="calibre2">- Daha sonra. Arap konusunda neler oluyor, Helen?</p>

      <p class="calibre2">- Yarbay Sanson sizinle görüşmek istiyor. Koridorda bekliyor. Sanson açık camlı ve vantilatörlü bekleme odalarından birinde bekliyordu. Weaver’in sargılı ensesini, gömleği ve ceketi üzerinde kurumuş kan lekelerini görünce ilk kez dostça konuştu.</p>

      <p class="calibre2">- Epey kötü yaralanmışsın. Konuşacak halin var mı?</p>

      <p class="calibre2">- Elbette.</p>

      <p class="calibre2"><span class="none2">Sanson Nazikçe konuştu. “Bir sakıncası yoksa,</span> <span class="none2">arabada bekler misin, Helen?”</span></p>

      <p class="calibre2"><span class="none2">Helen Kane dışarı çıkınca bir sigara yaktı ve kızın bahçede yürümesini izledi. “Senin iyiliğinle çok ilgili, Weaver. İkinizin arasında bir şey mi var?”</span></p>

      <p class="calibre2"><span class="none2">- Aynı rütbede iki subay olarak, hakaret kabul etmezsen, bunun seni hiç ilgilendirmediğini söylemek isterim. Sanson kızardı. Weaver’in söylediklerini kişisel bir hakaret olarak almıştı, buz gibi bir ifadeyle yanındaki koltuğu gösterdi. “Otur.” Pencerelerden birinin yanına oturdular. Güneşin ısıttığı çimlerde hemşireler, yanlarında ağır yaralanmış askerler, tekerlekli sandalye ya da koltuk değneğiyle ilerleyen adamları, İtalya’dan dönmüş savaş yaralılarını gezdiriyordu. Yaralı askerlere ve Sanson’un deri parçasıyla kapatılmış gözüne bakınca, Weaver sadece bir bıçak yarası almış olmaktan mutluluk duydu. En son Cezayir’de yaralanmış, düşman havanından çıkan bir şarapnel parçası kasığına girmişti. Çok kan kaybettiği ve birliği düşman topçusunun ateşi altında ağır kayıp verdiği için kurtulması, neredeyse mucize olarak görülüyordu. Hareket edemiyordu. Subay arkadaşlarından biri düşman ateşi altında kahramanca sürünerek gelmiş, on sırtlayarak Amerikan hatlarının gerisine, güvenliğe taşımıştı. Eğer kurtarılmasaydı, Weaver’in ölmüş olacağı kesindi. Oran’daki hastanede altı hafta yatıp sıkıldıktan sonra, aktif göreve tekrar dönebildiği için mutluydu.</span></p>

      <p class="calibre2"><span class="none2">Sanson sinirli bir sesle konuştu. “Şansın varmış kurtuldun. Bizim çavuş senin kadar talihli değildi. On dakika önce, koridorun ucundaki koğuşta öldü.”</span></p>

      <p class="calibre2">- Gerçekten üzüldüm.</p>

      <p class="calibre2">- Ben de. Her haliyle çok iyi bir askerdi. Sanson öfkelenmişti. “Sana bir şey daha söyleyeceğim, Weaver. Benim işimle ilgili bir şey. Eğer daireyi aramaya girişip burnunu sobaya sokmak yerine elinde tabanca gerektiği gibi nöbet tutsaydın, çavuş hâlâ hayatta olacaktı.” Weaver üzüntülüydü. “Belki de haklısın. Ama Arap’ın yüzüne bakınca, yoluna çıkan herkesi öldürmeye kararlı olduğu anlaşılıyordu. Gerekli olsaydı, odada bulunan herkesi öldürecekti. Çavuşun ölümüne üzüldüğümü söylerken samimiydim. Onun yerine ben de ölmüş olabilirdim.” Sanson cep defterini çıkardı, kısaca cevap verdi. “Unutalım, Weaver. Şu anda tartışmaya hiç niyetim yok. Ben yanından ayrıldıktan sonra neler olduğunu anlatabilirsen, sevinirim.” Weaver anlattıkça Sanson not aldı. “Eğer adamımız düşündüğümüz cinsten biriyse, mutlaka başka bir güvenli yeri vardır. Yine de otelleri, pansiyonları araştırmamız gerek. Daireyi gözetlemenin bir yararı olacağını sanmıyorum; oraya artık hiç dönmeyecektir. Kahire’deki bütün karakollara adamla ilgili bilgi verdim, diğer kiracıları sorgulamaya aldık, ev sahibini bulmaya çalışıyoruz. Belki de adamın kimliği hakkında söyleyecekleri vardır.”</p>

      <p class="calibre2">- Daireyi aradın mı?</p>

      <p class="calibre2">- Baştan aşağıya. Sobanın altına saklanmış bir telsiz pili dışında hiçbir şey bulamadık. Pilinin olmaması, telsizi çalıştırmasını engellemez. Herhangi bir araba aküsü de aynı işi görür. Son zamanlarda Kahire dışına yönelik telsiz konuşmaları olup olmadığını kontrol ettiriyorum. Telsiz bölümüne bütün sinyalleri izlemelerini söyledim. Bu arada, bulduğumuz fotoğraf makinesi, belgelerin resmini çekmek için kullanılan bir makina ve minyatür film ruloları kullanıyor. Telsizi de gördükten sonra, o herifin ciddî bir iş peşinde olduğunu söyleyebiliriz. Düşman casuslarıyla ilgili tecrüben var mı, Weaver?</p>

      <p class="calibre2">Mısır’ın iç güvenliği İngilizlerin konusuydu; bu konuda deneyimli olanlar onlardı, bu nedenle de Amerikalılar arka planda kalmayı kabul etmişlerdi. “Pek yok.”</p>

      <p class="calibre2">- Onları yakalamak benim kişisel haçlı seferim de diyebiliriz. Sanson yüzünü, kapalı gözünü ve yarasını işaret etti, sesi acılıydı. Herhalde bunları merak ettin. Bütün bunlar, Almanlar adına çalışan Raul Hosini adlı bir adamın hediyesi. On sekiz ay kadar önce onu İskenderiye’de bir evde Rommel’in üslerinden biriyle telsiz haberleşmesi kurduğu sırada sıkıştırdım. O da bıçağı büyük maharetle kullananlardandı. O kadar becerikliydi ki, beni tek gözle bırakmayı başardı.</p>

      <p class="calibre2">- Kaçtı mı?</p>

      <p class="calibre2">- Sadece kısa bir süre için. Onu tekrar kıstırdım ve nalladım. Sanson sigarasını yere attı, çizmesiyle ezip söndürdü. İtalyan casuslarını yakalamak hep kolay oldu; kentteki en güzel kadınları bulur ve yataklarının altına bakarsın. Akıllı adamlar olduklarından, İtalyanlar genellikle insanı uğraştırmaz, teslim olurlar. Ancak Almanlar tamamen değişik. Şimdiye kadar karşılaştığım en profesyonel ve en acımasız ajanlar Alman’dı. Bazılarının Gestapo ya da SD tarafından eğitilmiş olduğunu düşünürsen, buna da şaşırmamak gerek.</p>

      <p class="calibre2">- Arap’a ne oldu?</p>

      <p class="calibre2">_ Oh, bir casus, buna şüphe yok. Önemli olan, neyin peşinde olduğu. Bir de Evir onun için ne yaptı da hayatıyla ödedi?</p>

      <p class="calibre2">- İkametgâha sızmış olabileceğini gerçekten de düşünüyor musun? Sanson ayağa kalktı, Weaver’in tepesinden baktı, sesi hâlâ buz gibiydi. “Kontrol edip öğrenmemiz gerekirdi, değil mi? Yine de samimi düşüncemi öğrenmek istiyorsan, söyleyeyim. On yıldır polislik yapıyorum, burnum bu seferki kadar kötü kokular almamıştı. Her ikimiz de sizin başkanın, bizim başbakanla birlikte gizli bir toplantı yapmak için haftaya buraya geleceğini biliyoruz. İstihbarat raporlarımız Almanların bu konuda ümitsizce bilgi edinmeye çalıştıklarını belirtiyor. Bunun nedeni oldukça açık. Bu da ikimizin endişelenmesine yeterli bir neden, öyle değil mi?”</p>

      <p class="calibre2">Nil Nehri’nin ortasında lüks bir vaha olan Cezire Adası‘ndaki Cezire Spor ve Yarış Kulübü, on dört dönüm bakımlı bahçesi, tenis kortları, üç polo sahası, yüzme havuzları, restoran ve barlarıyla Kahire’nin en gözde kulübüydü. Üyelerden büyük çoğunluğu diplomatlar, varlıklı Avrupalılar, yüksek rütbeli Müttefikler subaylarıydı ve üyelikte bekleme listesi neredeyse kulübün at yarışı parkuru kadar uzundu. Weaver öğle yemeğinden hemen sonra geldiğinde, bar, siviller ve görevlerini bitirmiş subaylarla tıklım tıklımdı. Bir viski soda ısmarladı, bir yudum aldı ve yutkunmanın çok acı verici olacağım hissetti. Duş almış ve sivil elbiselerini giymişti, ince keten bir takım ve açık yakalı bir gömlek. Boynundaki sargılar nedeniyle üniforma gömleği giymek ve kravat takmak imkânsızdı, morfinin etkisi kayboldukça yaranın acısı kendini hissettirmeye başladı. Her zamanki ütülü üniforması ve apoletlerindeki parlak yıldızlarıyla General George Clayton’ın bara girdiğini gördü. Amerikan askerî ataşesi sertliğiyle ünlü, işini çok ciddîye alan bir subaydı. “Merhaba Harry. Oldukça zorlu bir sabah geçirmişe benziyorsun.”</p>

      <p class="calibre2">Haklısınız, efendim.</p>

      <p class="calibre2">Clayton’ın arkasından, terli tenis elbiseleri ve raketiyle Amerikan büyükelçisi geldi. Alexander Kirk, dostça bakan mavi gözlerinin gerisinde çelikten bir irade yatan yakışıklı ve zarif bir adamdı.</p>

      <p class="calibre2">- Sayın Büyükelçi, oyununuzu böldüğüm için özür dilerim, efendim.</p>

      <p class="calibre2">- Yarbay Weaver, sizi yeniden görmek çok güzel. Weaver, Kirk’le el sıkıştı. Clayton verandadaki boş masaları işaret etti. “Bir yürüyüş yapıp daha sakin bir yer bulmaya ne dersiniz?”</p>

      <p class="calibre2">Büyükelçi ve general, peşlerinde Weaver, dışarı çıkıp hasır koltuklara oturdular. Büyük Latin yelkenleriyle iki büyük Nil gıyasesi (1) zarif zarif süzülerek önlerinden geçti. Palmiye ve okaliptüs ağaçlarının ötesinde, otuz kilometre uzaklıktaki Gize Piramitleri gözüküyordu ve Weaver, İngiliz ve Amerikan ordusu mühendislerinin zirve konferansının son hazırlıklarıyla uğraştıklarını biliyordu.</p>

      <p class="calibre2"> </p>

      <p class="calibre2">1 Nil Deltası‘nda kullanılan baş bodoslaması çok yüksek, iki ya da üç direkli yelkenli tekne, (ç.n.)</p>

      <p class="calibre2"> </p>

      <p class="calibre2">Clayton bir puro yaktı, yaklaşan bir garsonu eliyle göndererek sordu. “Gırtlağını kesmeye çalışan bu Arap’la ilgili hikâye de ne?” Weaver olanları ayrıntılarıyla anlattı; sözünü bitirdiğinde önce uzun bir sessizlik oldu, daha sonra büyükelçi konuştu. “Yarbay Sanson’un bu hırsızın nöbetçilerin haberi olmadan kasamı açtığına inandığını mı söylemek istiyorsunuz? Bu inanılmaz bir hikâye.”</p>

      <p class="calibre2">- Bunun mümkün olduğunu söylüyor, efendim. Clayton araya girdi. “İkametgâh sıkı güvenlik altında. Bunu sen de biliyorsun, Harry.” Büyükelçi devam etti. “Kasada hiçbir eksik yok.”</p>

      <p class="calibre2">- O zaman size bulduklarımı anlatmam iyi olur, efendim. Clayton purosunu çiğnemekten vazgeçti. “Bence de.” Weaver büyükelçiye baktı. “Çalışma odanızın penceresinde belli belirsiz çizikler var, bunlar bir bıçağın bıraktığı izler olabilir. Çimenlerin öbür tarafındaki ağaçların altında da izler bulduk. Yarbay Sanson bunların ayak izleri olabileceğini düşünüyor. Hâlâ parmak izlerini kontrol ediyoruz ama, bir sonuca varmak için daha erken.”</p>

      <p class="calibre2">Kirk koltuğunda huzursuzca kımıldadı. “Peki ya siz ne düşünüyorsunuz, Yarbay Weaver?”</p>

      <p class="calibre2">- Gerçek şu: kasa hırsızı, henüz bilmediğimiz bir nedenle öldürüldü. Arap’ın evinde bir telsiz vardı, onu geri alabilmek için beni öldürmekten çekinmedi. Bu da telsizin çok önemli olduğunu gösteriyor; demek ki Almanlarla temas halinde. Bir de fotoğraf makinesi var. Belki kasadan hiçbir şey alınmadı, ama bütün belgelerin fotoğrafı çekilmiş olabilir. Geçen haftaki programınızı hatırlıyor musunuz, efendim?</p>

      <p class="calibre2">- Pazartesi, özel bir toplantı için İngiliz Büyükelçiliği’ne gittim ve saat 17.30’da döndüm. Salı günü evdeydim. Çarşamba, Türk büyükelçisinin ikametgâhında bir yemeğe katıldım, saat sekizde gidip gece yarısı döndüm. Perşembe, ikametgâhtan ayrılmadım, çalışma odamda kalıp işlerimle ilgilendim, cuma, yine öyle.</p>

      <p class="calibre2">- Çarşamba akşamı, kaç nöbetçi vardı?</p>

      <p class="calibre2">- Her zamanki gibi, en az bir düzine. İkametgâh içinde sekiz, kapı kulübesinde iki, girişte iki. Düzenli aralıklarla ikametgâhın hem içinde hem de dışında devriye gezerler.</p>

      <p class="calibre2">- Nöbetçi subay, nöbet teslimlerinde olağanüstü bir şey olmadığını bildirdi. Eğer izin verirseniz, o akşam nöbette olanlarla konuşmak istiyorum.</p>

      <p class="calibre2">- Elbette, ama bildiklerinizden değişik bir şey söyleyeceklerini sanmam.</p>

      <p class="calibre2">Sıra, Weaver’in başından beri sormaktan kaçındığı soruya gelmişti. İncelikle sordu. “Bir sakıncası yoksa, geçen hafta boyunca kasanızda önemli bir belge olup olmadığını söyleyebilir misiniz, efendim?”</p>

      <p class="calibre2">- Çok gizli evrak hep büyükelçilikte tutulur.</p>

      <p class="calibre2">- Bunu biliyorum, efendim. Saygısızlık etmek istemiyorum, benim sorum o değildi.</p>

      <p class="calibre2">Kirk cevap vermedi. Hafifçe kızardı. Clayton araya girdi. “Bence ona söylemeniz gerekir, Sayın Büyükelçi.”</p>

      <p class="calibre2">Kirk sıkıntı çekermişçesine gırtlağını temizledi. “Öyle sanıyorum ki, başkâtip tarafından getirilen ve Washington’a çekilmiş gizli bir mesajın açık kopyası vardı.” Weaver devam etti. ‘Tam olarak, nasıl bir mesaj, efendim?”</p>

      <p class="calibre2">- Sadece buradaki konferans hazırlıklarının neredeyse tamamlandığını, başkan ve başbakanın gelişinden önce bütün güvenlik önlemlerinin alındığını bildiren bir mesajdı. Büyükelçi daha da kızardı, sonra aceleyle ekledi. Ancak ne toplantının konusu, ne de güvenlik önlemler hakkında herhangi bir bilgi yoktu. Weaver suskundu. Büyükelçi, zan altında kalmışçasına rahatsızdı.</p>

      <p class="calibre2">Clayton, “Hay Allah, Harry” diye sordu: “Bir Arap casusunun bizim için tehlikeli olabileceğine gerçekten inanıyor musun? Bütün bölgenin çevresinde binden fazla nöbetçi bulunacak, güvenlik de bir timsahın kıçından bile daha sıkı tutulacak. Hiç kimse bölgenin yakınından bile geçemeyecek, Tanrı‘nın imzaladığı bir geçiş kartları olsa bile. Üstelik en yakın Alman hatları 1 500 kilometre uzakta.”</p>

      <p class="calibre2">- Gerçekten de ne düşüneceğimi bilemiyorum, efendim. Ama uzun zaman önce rastlantılardan şüphelenmeyi öğrendim. Lizbon ve İstanbul’dan aldığımız son haberlere göre, Almanlar bir şeyler hazırladığımızın farkında, ajanları daha fazla bilgi edinmek için ellerinden geleni yapıyorlar. Telsizli dostumuzun ne yapmak niyetinde olduğunu gerçekten de bilmek isterdim. Bunu öğrendiğimde, çok geç kalmış olmamayı umuyorum. Clayton, büyükelçiye anlamlı bir bakış fırlattı. Kirk dudaklarını büzdü, içini çekti ve suratı kıpkırmızı, onayladı.</p>

      <p class="calibre2">Clayton Weaver’a döndü. “Tamam, o herifi bulman iyi olur. Bütün bunların başkan ve başbakanın gelişinden önce halledilmesini istiyorum. Ancak yine de gereksiz alarm zilleri çalma, hiç olmazsa başımıza bir dert açılacağından emin olana kadar. Şimdilik her şeyin gizli kalması daha iyi.”</p>

      <p class="calibre2">- Ya Yarbay Sanson, efendim?</p>

      <p class="calibre2">- Bu araştırmayı ikinizin birlikte yürütmesini istiyorum. Genel Karargâhtaki komutanıyla konuşacağım; bizim olduğu kadar onların da güvenliği söz konusu. Yine de işin yönetimini Sanson’a bırakmanı öneririm. Unutma ki bu bölge İngiliz sorumluluğunda ve onun sahasında oynuyoruz. Tanıdığım kadarıyla Sanson böyle konularda çok daha tecrübeli. Kanadalı atlı polisler gibi, o da adamını yakalamakla ünlü. Clayton ayağa kalktı, purosunu söndürdü. Güvenimizi boşa çıkarma Harry, bu bir emirdir.</p><br class="calibre3" id="calibre_pb_11" />
    </div>
  </div>
</body>
</html>
