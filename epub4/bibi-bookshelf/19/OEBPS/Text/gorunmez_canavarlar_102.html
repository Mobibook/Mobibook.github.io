<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>2</h1>

  <p id="indent">Bunun şu şekilde devam eden hikâyelerden biri olduğunu sanmayın; ondan sonra, ondan sonra, ondan sonra.</p>

  <p>Burada olanlar daha çok bir moda dergisi hissi verecek size; bir <i>Vogue</i> veya bir <i>Glamour</i> dergisi karmaşası gibi, sayfa numaraları her iki, beş, üç sayfada bir basılmış olacak. Aradan parfüm kartları düşecek, size makyaj malzemesi satmak için gaipten gelen tam sayfa çıplak kadınlar fırlayacak karşınıza.</p>

  <p>Magazin dergilerinin ilk yirmi sayfası arasına gömülmüş olan içerik sayfasını da boşuna aramayın. Her şeyi hemencecik bulabileceğinizi sanmayın. Herhangi bir şeyin gerçek örneğini bulmayı da ummayın. Hikâyeler başlayacak ve üç paragraf sonra:</p>

  <p>Şu sayfaya geçin.</p>

  <p>Sonra, geri dönün.</p>

  <p>Belki, beş tane zevkli kıyafet oluşturmak için on bin moda parçası birbiriyle karıştırılıp eşleştirilecek. Milyon tane son moda aksesuar, eşarp ve kemer, ayakkabı, şapka ve eldiven olacak ama bunlarla giyebileceğiniz bir tane bile gerçek giysi bulamayacaksınız.</p>

  <p>Ve bu hisse burada, otobanda, işte ve evliliğinizde gerçekten, ama gerçekten alışmanız gerekecek. Yaşadığımız dünya böyle. Hazırlarıyla idare edin.</p>

  <p><br /></p>

  <p><br /></p>

  <p id="indent">Yirmi yıl önceye; babamın 8 milimetrelik kamerayla ağabeyimle beni bahçede koşuştururken görüntülediği beyaz eve dönelim.</p>

  <p><br /></p>

  <p><br /></p>

  <p id="indent">Yirmi yıl sonra geceleri bahçe sandalyelerinde oturup, aynı 8 milimetrelik filmleri aynı beyaz evin, beyaz duvarına yansıtarak izleyen ailemin bugünkü haline geçelim. Ev aynı ev, bahçe aynı bahçe, filmdeki pencereler, gerçekleriyle mükemmel bir sıra halinde dizilmiş, filmdeki çimenler gerçekleriyle aynı hizada ve filmde duvara yansıtılan ağabeyimle ben de yeni yürümeye başlamışız ve kamera için çıldırmış gibi bir oraya, bir buraya koşuyoruz.</p>

  <p><br /></p>

  <p><br /></p>

  <p id="indent">Ağabeyimin büyük AIDS musibeti yüzünden perişan olup ölmesine geçelim.</p>

  <p><br /></p>

  <p id="indent" style="text-align: center;">* * *</p>

  <p><br /></p>

  <p id="indent">Büyüyüp bir polis dedektifine âşık olan ve ünlü bir manken olmak için evden ayrılan bendenize geçelim.</p>

  <p>Şunu unutmayın ki, harikulade bir <i>Vogue</i> dergisinde olduğu gibi, atlanılan sayfaları ne kadar yakından takip ederseniz edin:</p>

  <p>Devamı bilmem kaçıncı sayfada.</p>

  <p>Ne kadar dikkatli olursanız olun, hep bir şeyleri kaçırmış gibi hissedeceksiniz; sizi derinden etkileyen, tamamını tecrübe edemediğinizi söyleyen o berbat his. Dikkat kesilmeniz gereken dakikaları hızla geçmenizin yarattığı o zavallı duygu hep kalbinizde olacak.</p>

  <p>Yani o hisse alışsanız iyi olur. Günün birinde tüm yaşamınız bu histen ibaret olacak çünkü.</p>

  <p>Bunların hepsi alıştırma. Hiçbirinin önemi yok aslında. Sadece ısınma turları atıyoruz.</p>

  <p>Brandy Alexander yerde kan kaybından ölürken, yanına diz çökmüş, sağlık memurları gelmeden bu hikâyeyi anlatan bendenize, buraya ve şu ana dönelim.</p>

  <p><br /></p>

  <p><br /></p>

  <p id="indent">Birkaç gün öncesine, British Columbia, Vancouver’daki zengin bir evin oturma odasına dönelim. Oda, rokoko tarzı şeker gibi cilalı, oymalı maun panellerle kaplı; yerler ve süpürgelikler mermerden yapılmış ve bir tane de sözüm ona süslü kıvrımları olan mermer şömine var. Yaşlı ve zengin insanların yaşadığı zengin evlerde her şey düşündüğünüz gibi oluyor.</p>

  <p>Mineli vazolardaki rubrum<a href="../Text/gorunmez_canavarlar_201.html#GeriDipnot2"><sup id="Dipnot2">[2]</sup></a> zambaklar ipekten yapılma değil, gerçek. Krem rengi perdeler parlak pamuklu değil, ipek. Kaplamalar, maun gibi görünmesi için verniklenmiş çam ağacından yapılma değil, maun. Kesme kristal numarası yapan sıkıştırılmış cam avizeler yok. Deriler suni değil.</p>

  <p>Dört bir yanımızda On Dördüncü Louis tarzı koltuk-kanepe-koltuk takımlarından var.</p>

  <p>Önümüzde başka bir masum emlakçı duruyor ve Brandy’nin eli havaya kalkıyor; bileği kemik ve damarlardan dolayı kalın, parmak boğumları sıradağlar şeklinde, parmakları mecalsiz, yüzükleri markiz kesim yeşil ve kırmızı ışıklar saçıyor, porselen tırnakları parlak pembeye boyanmış ve Brandy “Büyülendiğine eminim,” diyor.</p>

  <p>Herhangi bir detayla başlamak gerekirse, önce Brandy’nin elleriyle başlanmalı da- Brandy’nin daha büyük görünsün diye yüzüklerle bezeli olan elleri aşırı derecede büyüktür. Sanki daha bariz görünebilirmiş gibi yüzüklerle bezeli olan elleri, cerrahların Brandy Alexander’da değiştiremedikleri tek yerdir.</p>

  <p>O yüzden Brandy ellerini saklamaya gerek bile duymaz.</p>

  <p>Bu tarz evlerde sayamayacağım kadar çok bulunduk ve tanıştığımız emlakçıların hepsi güler yüzlüdür. Bu seferkinin üzerinde standart üniforma var; lacivert takım ve kırmızı, beyaz ve mavi boyunbağı. Ayağında mavi topuklu ayakkabılar var ve mavi çantasını koluna takmış.</p>

  <p>Emlakçı kadın, Brandy Alexander’ın koca eliyle işaret ettiği, Brandy’nin yanında dikilen Sinyor Alfa Romeo’ya bakıyor ve Alfa’nın güçlü mavi gözleri kendilerini sizin gözlerinize sabitliyor; o mavi gözler asla kapanmıyor veya başka bir yöne kaymıyor, o gözlerin içinde öyle güzel veya kırılgan bir bebek veya bir çiçek buketi var ki, o güzel adamı rahatlıkla âşık olunabilecek biri yapıyor.</p>

  <p>Alfa, bir yıldır süren seyahatimiz boyunca Brandy’ye deli olan erkeklerin sonuncusu ve her akıllı kadın yakışıklı bir erkeğin kendisinin en iyi aksesuarı olduğunu bilir. Aynen yeni bir arabayı veya ekmek kızartma makinesini tanıtır gibi, Brandy’nin eli kendi gülüşünden ve koca memelerinden Alfa’ya doğru havadan bir görüş çizgisi çiziyor. “Lütfen,” diyor Brandy, “size Sinyor Alfa Romeo’yu tanıtmama müsaade edin. Kendisi Prenses Brandy Alexander’ın profesyonel erkek eşidir.”</p>

  <p>Brandy tabaka şeklindeki kirpikleri ve gür saçlarından ileri doğru uzattığı eliyle aynı görünmez çizgiyi bu defa bana doğru çiziyor.</p>

  <p>Emlakçı kadın sadece peçemi görecek; kahve ve kırmızı renkli muslin ve fistolu kadifeden, gümüş simle işlenmiş tüllü peçe o kadar çok kattan oluşuyor ki, bakanlar içinde kimsenin olmadığını sanabilir. Bende bakacak bir şey olmadığından çoğu insan bakmıyor zaten. Çünkü görüntüm şunu söylüyor:</p>

  <p><i>Paylaşmadığın için teşekkürler.</i></p>

  <p>Brandy, “Sizi” diyor, “Prenses Brandy Alexander’ın özel sekreteri Bayan Kay MacIsaac’la tanıştırayım.”</p>

  <p>Chanel marka pirinç düğmeli mavi bir tayyör giymiş ve sarkık derisini saklamak için boynuna eşarp bağlamış olan emlakçı kadın, Alfa’ya gülümsüyor.</p>

  <p>Kimse size bakmıyorken, insanları delip geçene dek süzebilirsiniz. Bakışınızı yakalayacağı için asla o kadar uzun bakamayacağınızdan normalde göremeyeceğiniz detayları yakalarsınız, bu, bu da sizin intikamınız olur. Peçenin arkasından bakınca emlakçı kırmızı ve altın sarısı parlıyor, hatları da bulanık görünüyor.</p>

  <p>“Bayan MacIsaac,” derken Brandy’nin koca eli hâlâ beni işaret ediyor. “Bayan MacIsaac sağır ve dilsizdir.”</p>

  <p>Ruju dişlerine bulaşmış, gözlerinin altındaki kırışıklıklar pudra ve kapatıcıyla örtülmüş, takma dişli ve makinede yıkanabilen peruklu emlakçı kadın, Brandy Alexander’a gülümsüyor.</p>

  <p>“Ve bu...” derken Brandy’nin yüzüklerle bezeli eli kıvrılıp Brandy’nin füze gibi göğüslerini kavrıyor.</p>

  <p>“Bu...” derken Brandy’nin eli kıvrılıp boğazındaki incilere dokunuyor.</p>

  <p>“Bu...” derken devasa eli kalkıyor ve dalgalı kumral saçlarına dokunuyor.</p>

  <p>“Ve bu...” el kalın ve nemli dudaklara değiyor.</p>

  <p>“Bu,” diyor Brandy, “Prenses Brandy Alexander.”</p>

  <p>Emlakçı kadın reveransla, mihrabın önünde yapılan saygı duruşu arası bir şey yapıyor ve tek dizinin üzerine düşüyor. Diz çöküyor. “Bu benim için büyük bir şereftir,” diyor. “Bu evin sizin için biçilmiş kaftan olduğuna eminim. Bu eve bayılacaksınız.”</p>

  <p>Brandy buzdan kaltak tavrını takınıp sadece kafasını sallıyor ve girdiğimiz ön hole doğru dönüyor.</p>

  <p>“Majesteleri ve Bayan MacIsaac,” diyor Alfa, “evi kendi başlarına gezmek isterler, biz de bu arada detayları konuşuruz.” Alfa’nın küçük elleri titreyerek havaya kalkıyor ve açıklamalara başlıyor, “…para transferi... liretin Kanada dolarına çevrilmesi.”</p>

  <p>“Loonies,”<a href="../Text/gorunmez_canavarlar_201.html#GeriDipnot3"><sup id="Dipnot3">[3]</sup></a> diyor emlakçı kadın.</p>

  <p>Brandy, Alfa ve ben; üçümüz de donup kalıyoruz. Belki de bu kadın gerçeği görmüştür. Yollarda geçen aylardan ve girdiğimiz onlarca büyük evden sonra belki de birileri oynadığımız oyunu çakmıştır.</p>

  <p>“Loonies,” diyor emlakçı kadın. Ve tekrar diz çöküyor. “Biz dolarlarımıza ‘Loonies’ deriz,” diyor ve elini mavi cüzdanına daldırıyor. “Size göstereyim. Üzerinde bir kuşun resmi var,” diyor. “Gerdanlı dalgıç kuşu.”</p>

  <p>Brandy’yle ben tekrar soğuk tavrımızı takınıp ön hole doğru yürümeye başlıyoruz. Koltuk-kanepe-koltuk takımının arasından, oymalı mermerleri geçiyoruz. Bir ömür boyu içilmiş puro dumanının sindiği maun kaplamadaki yansımamız lekeli, belirsiz ve kıpır kıpır. Ben ön hole doğru Prenses Brandy Alexander’ı takip ederken, Alfa’nın sabah güneşinin yemek odasına hangi açıdan düştüğü ve valiliğin yüzme havuzunun arkasına özel helikopter iniş pisti yapılmasına izin verip vermeyeceğini soran sesi emlakçının mavi takımlı dikkatini celp ediyor.</p>

  <p>Prenses Brandy’nin zarif sırtı merdivenlere doğru ilerliyor; gri bir tilki kürkü Brandy’nin omuzlarına atılmış, metrelerce uzunluktaki ipek brokar eşarbı da dalga dalga bir yığın halindeki kumral Brandy Alexander saçına dolanmış. Brandy Alexander’ın dünyasını meydana getiren her şeyin gerisinde o görünmez lokomotif var; yani yüce kraliçenin sesi ve L’Air du Temps parfümünün gölgesi.</p>

  <p>Brokar ipek eşarbının içinde topladığı dalgalı kumral saçları bana kepekli pandispanyaları hatırlatıyor. Büyük bir vişneli kek. Pasifik’teki bir mercanadanın üzerinde yükselen çilekli kumral bir mantar bulutu.</p>

  <p>Üzerinde küçük altın atkı ve altın zincirler olan lame bağcıklı ayakkabılar prenses ayaklarını tutsak etmiş. Bunlar, ön holden ikinci kata uzanan yaklaşık üç yüz basamağın ilkine adım atan hapsedilmiş, sütun gibi, çivi topuklu altından ayaklar. Sonra diğer adımını atıyor, sonra diğerini, derken o kadar yükseliyor ki geri dönüp bakması cesaret meselesi. Ancak o kadar uzaklaştıktan sonra kafasındaki çilekli kekin tamamını döndürecek. Füze gibi dik ve büyük Brandy Alexander göğüsleri, profesyonel kalın dudaklarının kelimelerle anlatılamaz güzelliğinin siluetini çiziyor.</p>

  <p>“Bu evin sahibi,” diyor Brandy, “çok yaşlı olduğundan hormon desteği alıyor ve hâlâ burada oturuyor.”</p>

  <p>Ayağımın altındaki halı öyle kalın ki, orada burada bulunan pisliklere tırmanabilirim. Attığım her adım titrek, kaygan ve dengesiz. Bizler, Brandy, Alfa ve ben, üçümüz de İngilizceyi o kadar uzun zamandır ikinci dilimiz olarak kullanıyoruz ki, bunun birinci dilimiz olduğunu unuttuk.</p>

  <p>Benim anadilim yok.</p>

  <p>Karanlık bir avizenin kirli taşlarının hizasına geliyoruz. Tırabzanın diğer tarafından bakınca, koridorun gri mermer zemini sanki bulutların arasından uzanan bir merdiveni tırmanmışız gibi görünüyor. Adım adım ilerliyoruz. Uzaklardan Alfa’nın şarap mahzenleri ve Rus kurt köpeklerinin kulübeleriyle ilgili talepkâr konuşması duyuluyor. Alfa’nın emlakçı kadının dikkatini çekmek için sürekli bir şeyler talep eden konuşması, radyoların uzaydan seken canlı mülakat programları kadar iç bayıcı.</p>

  <p>“...Prenses Brandy Alexander,” derken Alfa’nın sıcak, kara kelimeleri yükseliyor, “kalabalık restoranlarda dahi elbiselerini çıkarıp vahşi atlar gibi çığlık atabilir...”</p>

  <p>Yüce kraliçenin sesi ve L’Air du Temps’in gölgesi “Bir sonraki evde,” diyor, kurşuni dudakları “Alfa sağır ve dilsiz olacak,” diyor.</p>

  <p>“...göğüsleriniz,” diyor Alfa, emlakçı kadına, “genç bir kadının iki göğsü var sizde...”</p>

  <p>Aramızda anadilini konuşan bir kişi bile kalmadı.</p>

  <p>Üst katta bulunan bize dönelim.</p>

  <p>Her şeyin mümkün olduğu o ana dönelim.</p>

  <p>Emlakçının, Sinyor Alfa Romeo’nun mavi gözlerine hapis olmasından sonra başlayan esas dalavereye geçelim. Ebeveyn yatak odası her zaman koridorun sonunda ve en iyi manzarayı gören tarafta olur. Bu seferki ana banyo pembe aynalarla kaplanmış, tüm duvarlar, hatta tavan bile aynayla kaplı. Prenses Brandy’yle ben her yerdeyiz, tüm yüzeylerde görüntümüz var. Banyo dolabının bir kenarındaki pembe tezgâha Brandy oturuyor, diğer kenarına da ben.</p>

  <p>İkimiz de tüm aynalardaki tüm dolapların iki tarafına da oturmuş gibi görünüyoruz. Sayılamayacak kadar çok Brandy Alexander var ve hepsi de benim patronum oluyor. Hepsi dana derisinden çıtçıtlı, beyaz çantalarını açıyorlar ve yüzüklerle bezeli yüzlerce kocaman Brandy Alexander eli, İncil kadar büyük, kırmızı kapaklı <i>Doktorlar için Masaüstü Müracaat Kitabı</i>’nın yeni kopyasını çıkarıyorlar.</p>

  <p>Yanan Yaban Mersini farlı yüzlerce göz odanın dört yanından bana bakıyor.</p>

  <p>Yüzlerce Kurşuni dudak “Yapman gerekeni biliyorsun,” diye emrediyor. O büyük eller çekmeceleri ve dolap kapaklarını açmaya başlıyor. “Bir şey alırken yerini unutma ve tekrar aynı yere koy,” diyor ağızlar. “Önce ilaçlardan başlayacağız, sonra makyaj malzemelerine geçeceğiz. Artık avlanmaya başlayabilirsin.”</p>

  <p>İlk şişeyi çıkarıyorum. Valium şişesi; yüzlerce Brandy etiketi okuyabilsin diye şişeyi kaldırıyorum.</p>

  <p>“Şüphe uyandırmayacak kadar al,” diyor Brandy, “ve bir sonraki şişeye geç.”</p>

  <p>Küçük mavi haplardan birkaç tanesini cüzdanımda Valium’ların durduğu cebe atıyorum. Elime aldığım yeni şişede Darvon’lar var.</p>

  <p>“Tatlım o buldukların cennettir,” derken tüm Brandy’ler incelemek için elimde tuttuğum şişeye bakıyorlar. “Biraz fazla alsak sorun olur mu?”</p>

  <p>Etikette son kullanma tarihinin bir ay sonra dolacağı yazıyor ve şişe neredeyse ağzına kadar dolu. Yarısını alabileceğimizi düşünüyorum.</p>

  <p>“Haydi,” yüzüklerle bezeli büyük bir el her yönden bana doğru uzanıyor. Avucu açık yüzlerce büyük el bana doğru geliyor. “Brandy’ye birkaç tane ver. Prenses’in yine beli ağrıyor.”</p>

  <p>Şişeden on kapsül çıkartıyorum ve yüzlerce el binlerce sakinleştiriciyi o Kurşuni ağızların içindeki kırmızı halı görünümlü dillere bırakıyor. Aşırı dozda Darvon, Brandy Alexander’ın dünyasını oluşturan kıtaların karanlık iç kısmına doğru kayıyor.</p>

  <p>Bir sonraki şişenin içinde 2,5 miligramlık mor ve oval küçük Hamisid’ler var.</p>

  <p>Hamile Kısrak İdrarı’nın kısaltması. Yani, Kuzey Dakota ve Orta Kanada’da karanlık ahırlarda kramplar içinde zorla bekletilen, sidiklerinin son damlasına kadar almak için hepsine bir sonda takılı olan ve sadece tekrar sikişsinler diye dışarı salınan binlerce zavallı atın kısaltması. İşin komiği bu tarif, bir hastanede yeteri kadar uzun kalmayı anlatıyor sanki ama bu sadece bana has bir tecrübe.</p>

  <p>“Bana öyle bakma,” diyor Brandy. “Benim bu hapları almamam, hiçbir ölü tayı diriltmeyecek.”</p>

  <p>Bir sonraki şişede 100 miligramlık yuvarlak, şeftali renkli, çentikli Aldactone’lar var. Ev sahibemiz dişi hormonu bağımlısı olsa gerek.</p>

  <p>Ağrı kesiciler ve östrojen Brandy’nin hemen hemen tek besin kaynağı olduğundan, “Ver, ver, ver,” diyor, başka bir şey demiyor. Pembe kaplı küçük Estinyl’lerden atıştırıyor. Turkuaz Estrace tabletlerinden birkaç tane yutuyor. “Miss Kay?” derken vajinal Hamisid’i el kremi olarak kullanıyor. “Elimi yumruk yapamıyorum, tatlım. Ben biraz uzansam, sen işleri kendi başına halledebilir misin?” diyor.</p>

  <p>Prenses eski tarz sayvanlı, ihtişamlı pembe yatakta kestirmek için ebeveyn yatak odasına giderken, ben ve pembe banyo aynalarındaki yüzlerce kopyam, birlikte makyaj malzemesi aramaya başlıyoruz. Darvocet ve Percodan ve Compazine, Nembutal ve Percocet buluyorum. Ağızdan alınan östrojenler. Anti-androjenler. Projesteronlar. Derialtı östrojen bantları. Ama Brandy’nin renklerinden bulamıyorum; Gül Kurusu allık yok. Yanan Yaban Mersini rengi göz farı yok. Bitmiş pilleri şişmiş ve asit akıtan bir vibratör buluyorum.</p>

  <p>Sanırım bu evin sahibi yaşlı bir kadın. Önemsenmeyen, yaşı geçkin ve ilaç bağımlısı yaşlı kadınlar, her geçen dakika daha da yaşlanan ve görünmez olan bu kadınlar çok fazla makyaj yapmıyor olmalılar. Eğlenceli yerlere gitmiyor olmalılar. Köpük partilerine katılmıyor olmalılar. Nefesim peçenin altında, gün boyu ilk kez kaldırdığım peçemin nemli ipek, file ve pamuklu brokar katları altında sıcak ve ekşi ekşi kokuyor ve aynalarda yüzümden geriye kalan şeyin pembe aksine bakıyorum.</p>

  <p>Ayna, ayna söyle bana; benden güzeli var mı dünyada?</p>

  <p>Kötü kalpli kraliçe, Pamuk Prenses’in oyununu oynadığı için salağın tekiydi. Belli bir yaştan sonra kadınların farklı iktidar alanlarına kaymaları gerekir. Örneğin para. Ya da silah.</p>

  <p>Sevdiğim hayatı yaşıyorum, diyorum kendi kendime ve yaşadığım hayatı seviyorum.</p>

  <p>Kendi kendime şunu söylüyorum: Bunu hak ettim.</p>

  <p>Aynen böyle olmasını istemiştim.</p>
</body>
</html>
