<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>18</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>18</h1>

  <p id="indent">Ömrümün yarısı zenginlerin banyosunda saklanarak geçiyor.</p>

  <p>Uyuşturucu bulmak üzere Brandy, Seth ve benim Seattle’da yollara düştüğümüz zamana dönelim. Uzay Dikilitaşı’na gittiğimiz gecenin ertesi gününe; Brandy’nin tam da ebeveyn banyosunda yere serildiği dakikaya dönelim. Önce ceketini çıkarmasına yardım ettim ve bluzunun arkasındaki düğmeleri çözdüm, şimdi de klozetin üzerinde oturmuş, Brandy’nin Kurşuni ağzına, suyla yapılan Çin işkencesi kadar ahenkli Valium damlalarını damlatıp duruyorum. Brandy hatun, Valium’ların acıyı dindirmediğini ama en azından acı çekmekten dolayı duyulan öfkeyi dindirdiğini söylüyor.</p>

  <p>Brandy “Yolla bakalım,” diyor ve dudaklarını balık gibi büzüştürüyor.</p>

  <p>Brandy’nin haplara karşı öyle bir tahammül gücü var ki, onu öldürmek neredeyse imkânsız. Bununla birlikte öyle iri ve kaslı ki herhangi bir haptan şişeler dolusu vermek gerekiyor.</p>

  <p>Bir damla Valium damlatıyorum. Süt mavisi küçük bir Valium damlası, toz mavisi bir Valium damlası daha, Tiffany’s’den bir hediye gibi Tiffany’s açık mavisi bir Valium damlası daha uç uca Brandy’nin içine gidiyor.</p>

  <p>Brandy’nin üzerinden çıkarmasına yardım ettiğim Pierre Cardin marka tayyör, Uzay Çağı modasına göre dikilmiş, dizlerinin üzerine kadar gelen, dümdüz boru gibi son moda ve steril bir etek ve sade kesimi ve yarım kollarıyla zamansız ve klinik bir ceketten oluşuyor. Ceketinin altında kolsuz bir bluz var. Ayağına beyaz vinilden boksör ayakkabısı tarzında botlar giymiş. Bu öyle bir giysi ki aksesuar olarak çanta yerine Geiger sayacı takabilirsiniz.</p>

  <p>Bon Marche’de soyunma odasından manken gibi yürüyerek çıktığında tek yapabildiğim şey alkışlamak oluyor. Gelecek hafta elbiseyi geri götürdüğünde bir doğum sonrası depresyonu yaşanacak.</p>

  <p><br /></p>

  <p><br /></p>

  <p id="indent">Bu sabahki kahvaltıya geçelim; Brandy’yle Seth uyuşturucudan kazandıkları paraların heyecanı içindeyken, oda servisinden istediğimiz kahvaltıyı mideye indiriyoruz ve Seth, Brandy’nin zamanda yolculuk yaparak başka bir gezegendeki 1950’lerin Las Vegas’ına dönse, hiç zorluk çekmeyeceğini söylüyor. Mesela Krylon gezegeni, diyor Seth, sentetik, bükülebilir parlak şişelerin yağlarını emdiği ve seni baştan yarattığı gezegen.</p>

  <p>Ve Brandy “Hangi yağları?” diye soruyor.</p>

  <p>Ve Seth “1960’lar vasıtasıyla uzak gelecekten bugünü ziyaret edebilseydik ne güzel olurdu,” diyor.</p>

  <p>Ve Seth’in bir sonraki kahvesine daha fazla Hamisid koyuyorum. Brandy’nin şampanyasına ise daha fazla Darvon.</p>

  <p><br /></p>

  <p><br /></p>

  <p id="indent">Bize; banyodaki Brandy’yle bana dönelim.</p>

  <p>“Ver bakalım,” diyor Brandy.</p>

  <p>Dudakları gevşek ve yaygın duruyor ve ben de Tiffany’s’den bir hediye daha damlatıyorum.</p>

  <p>Saklandığımız bu banyo, dekoratif dokunuşlara yeni bir boyut getirmiş. Banyonun tamamı su altı mağarası gibi yapılmış. Prenses telefonu bile sudan ama pirinç lombarlardan dışarı bakınca Capitol Hill’in üzerinden Seattle görünüyor.</p>

  <p>Oturduğum tuvalet; sadece oturuyorum, kıçımın altında üzerinde <i>teşekkür ederiz</i> yazan bir klozet kapağı var; tuvalet ise duvara vidalanmış koca bir seramik salyangoz kabuğundan ibaret. Lavabo da duvara vidalanmış seramik bir yarım istiridye kabuğundan yapılmış.</p>

  <p>Yıldızların seks oyun bahçesi, Brandy-toprakları, “Ver bakalım,” diyor.</p>

  <p><br /></p>

  <p><br /></p>

  <p id="indent">Buraya geldiğimiz ve iri kıyım emlakçıyla karşılaştığımız güne dönelim. Emlakçı, kaşları ortada birleşmiş ve hiçbir konuda derece yapamamış ama futbol bursu kazanmış tiplerden biriydi.</p>

  <p>Sanki benim, bin altı yüz krediyle konuşmaya hakkım varmış gibi.</p>

  <p>İşte karşınızda, tatilde altı, yedi tur top oynayabilecek kapasitede bir damat arayan müteşekkir bir üniversite mezununun işe aldığı milyon dolarlık kulüp sahibi bir emlakçı. Ama yargısız infaz da yapıyor olabilirim.</p>

  <p>Brandy kadınsı ıslaklık için kendinden geçti. Karşımızda çift yakalı, mavi yünlü kumaştan bir takım elbise giymiş olan fazladan Y kromozomuna sahip bir herif duruyor; bu herifin pençelerinin yanında, Brandy’nin koca elleri bile küçücük kalıyor.</p>

  <p>“Bay Parker,” derken Brandy’nin eli, adamın pençesinin içinde kayboluyor. Gözlerinde, Hank Mancini’nin aşk filmleri müziği tadında bir pırıltı var. “Bu sabah sizinle konuşmuştuk.”</p>

  <p>Capitol Hill’deki bir evin salonundayız. Her şeyin tamamen göründüğü gibi olduğu, zengin evlerden birindeyiz yine. Tavana oyulmuş gösterişli Tudor gülleri, sıkıştırılmış teneke veya fiberglastan değil, alçıdan yapılma. Çıplak Yunan heykellerinin gövdeleri mermer görünümlü alçı değil de, mermerden yapılma. Mobilyaların önündeki kutular <i>Faberge usulü</i> boyama değil. Bunlar hakiki Faberge hap kutusu ve bunlardan on bir tane var. Kutuların altındaki danteller de makine işi değil.</p>

  <p>Kütüphanedeki bütün raflardaki kitapların hepsinin ön ve arka kapakları deriyle kaplı, sadece sırtı değil ve sayfaları da kesilmiş. Bunu anlamak için tek bir kitap bile çekmenize gerek yok.</p>

  <p>Emlakçı Bay Parker’ın bacakları hâlâ götünün iki yanından dümdüz görünüyor. Önden, vücuda yapışan elastik don yerine normal don giyilebilecek kadar geniş bir pantolon göze çarpıyor.</p>

  <p>Brandy kafasıyla beni işaret ediyor. “Denver Nehri Ormancılık ve Scotias Kâğıt şirketinden Bayan Arden Scotia.” Brandy Alexander, Şahit Reenkarnasyon Projesi’nin yeni kurbanı.</p>

  <p>Parker’ın kocaman eli benimkini yutuyor, büyük balık ve küçük balık bir oluyor.</p>

  <p>Parker’ın kolalı beyaz gömleği, insanın aklına temiz bir masa örtüsünün üzerinde yenen yemeği getiriyor; öyle temiz ve düzgün ki fıçı gibi göğsünün üzerinden içki servisi yapabilirsiniz.</p>

  <p>“Bu,” derken Brandy kafasıyla Seth’i işaret ediyor ve “Bayan Scotia’nın üvey kardeşi Ellis Island,” diyor.</p>

  <p>Parker’ın büyük balığı, Ellis’in küçük balığını yutuyor.</p>

  <p>Brandy “Bayan Scotia’yla evi kendi başımıza gezmek istiyoruz.</p>

  <p>Ellis ruhsal ve duygusal açıdan rahatsızdır,” diyor.</p>

  <p>Ellis gülümsüyor.</p>

  <p>“Ona göz kulak olabileceğinizi ummuştuk,” diyor Brandy.</p>

  <p>“Hadi bakalım,” diyor Parker. “Merak etmeyin,” diyor.</p>

  <p>Ellis gülümsüyor ve Brandy’nin ceketinin kolunu iki parmağıyla çekiştiriyor. Ellis “Beni çok uzun süre yalnız bırakmayın bayan. İlaçlarımı yeteri kadar almazsam, sara nöbeti geçiririm,” diyor.</p>

  <p>Parker “Sara mı?” diye soruyor.</p>

  <p>Ellis “Bayan Alexander bazen benim beklediğimi unutuyor ve bana ilaç getirmiyor,” diyor.</p>

  <p>“Saranız mı var?” diye soruyor Parker.</p>

  <p>“Bunu ben de ilk kez duyuyorum,” diyor Brandy ve gülümsüyor. Brandy yeni üvey kardeşime “Sara krizi geçilmeyeceksin,” diyor. “Ellis sara krizi geçirmeni yasaklıyorum.”</p>

  <p><br /></p>

  <p id="indent" style="text-align: center;">* * *</p>

  <p><br /></p>

  <p id="indent">Denizaltı mağarasında kamp yapan bize geçelim.</p>

  <p>“Ver bakalım.”</p>

  <p>Brandy’nin üzerinde yattığı zemin, balık şeklinde kesilmiş seramikle kaplı; bu seramikler, bir balığın kuyruğu, iki balığın kafasının arasına gelecek şekilde yerleştirilmiş ve sardalye konservesi gibi görünen bu balık şeklindeki seramikler tüm banyonun zeminini kaplıyor.</p>

  <p>Kurşuni dudakların arasına bir Valium damlası damlatıyorum.</p>

  <p>Küçük mavi damlayı yuttuktan sonra “Sana ailemin beni evden kovduğunu söylemiş miydim?” diye soruyor Brandy. “Gerçek ailemi kastediyorum. Beni dünyaya getirenleri. Sana bu berbat hikâyeyi anlatmış mıydım?”</p>

  <p>Kafamı dizlerimin arasına sokup kafası ayaklarımın arasında duran yüce kraliçeye bakıyorum.</p>

  <p>“Boğazım birkaç zamandır ağrıyordu, ben de okuldan çıktım,” diyor Brandy. Sonra da “Bayan Arden? Orda mısın?” diyor.</p>

  <p>Ona bakıyorum. Ölmüş olduğunu hayal etmek öyle kolay ki.</p>

  <p>“Bayan Arden, lütfen,” diyor. “Devam edin.”</p>

  <p>Bir damla daha damlatıyorum.</p>

  <p>Brandy yutkunuyor. “Günlerdir sanki yutkunamıyordum,” diyor. “Boğazım acıyordu. Zar zor konuşabiliyordum. Ailem tabii ki boğazımın iltihaplandığını sandı.”</p>

  <p>Aşağı bakınca Brandy’nin kafası tam benimkinin hizasına denk geliyor. Ama Brandy’nin yüzü bana göre ters duruyor. Gözlerim Kurşuni dudakların karanlık iç kısımlarına bakıyor, görünenin gerisindeki organlara ve diğer şeylere inen karanlık ve ıslak içine bakıyor. Brandy Alexander Sahne Arkası. Tersten bakınca tamamen yabancı biri gibi görünüyor.</p>

  <p>Ve Ellis haklıymış; insanlara nasıl olduklarını sormamızın sebebi, kendi hakkımızda konuşmak istememizmiş.</p>

  <p>“Kültür,” diyor Brandy. “Boğaz iltihabı için yaptırdığım testin sonucunda belsoğukluğu kaptığım ortaya çıktı. Bilirsin işte, üçüncü Rhea kardeş. Gonnorhea,”<a href="../Text/gorunmez_canavarlar_201.html#GeriDipnot4"><sup id="Dipnot4">[4]</sup></a> diyor. “Şu küçük gonococcus böceği. On altı yaşındaydım ve belsoğukluğu kapmıştım. Ailem bunu iyi karşılamadı.”</p>

  <p>Hayır. Hayır, kesinlikle iyi karşılamadılar.</p>

  <p>“Ödleri koptu,” diyor Brandy.</p>

  <p>Onu evden attılar.</p>

  <p>“Bu hastalığı nasıl kaparsın, diye bağırdılar,” diyor Brandy.</p>

  <p>Sonra da onu evden kovdular.</p>

  <p>“Hastalıktan kastettikleri şey sanırım ‘gay’ olmamdı,” diyor Brandy.</p>

  <p>Sonra da onu evden kovdular.</p>

  <p>“Bayan Scotia?” diyor. “Ver.”</p>

  <p>Ben de veriyorum.</p>

  <p>“Sonra da beni o lanet olası evden attılar.”</p>

  <p><br /></p>

  <p><br /></p>

  <p id="indent">Banyo kapısının önünde “Bayan Alexander? Benim, Bayan Alexander. Bayan Scotia, orada mısınız?” diye soran Bay Parker’a geçelim.</p>

  <p>Brandy oturmak için doğrulup tek dirseğinin üzerinde dönüyor.</p>

  <p>Bay Parker kapının ardından “Sorun, Ellis. Sanırım aşağıya gelseniz iyi olacak. Bayan Scotia, kardeşiniz nöbet gibi bir şey geçiriyor,” diyor.</p>

  <p>Hap ve kozmetik malzemeleri turkuaz tezgâhların üzerine saçılmış ve Brandy hap, kapsül ve tablet tutamlarının arasında yarı çıplak vaziyette yerde sere serpe yatıyor.</p>

  <p>“O, onun üvey kardeşi,” diye cevap veriyor Brandy.</p>

  <p>Kapı kolu oynuyor. “Bana yardım etmelisiniz,” diyor Parker.</p>

  <p>“Tam orada durun, Bay Parker!” diye bağırıyor Brandy ve kapı tokmağı duruyor. “Sakin olun. Buraya girmeyin,” diyor Brandy. “Yapmanız gereken şey,” derken Brandy bana bakıyor, “yapmanız gereken şey kendine zarar vermemesi için Ellis’i yere yatırmaktır. Bir dakika içinde aşağıya iniyorum.”</p>

  <p>Brandy bana bakıyor ve Kurşuni dudaklar yay şeklini alacak şekilde gülümsüyor. “Parker?” diyor, “beni dinliyor musun?”</p>

  <p>“Lütfen acele edin,” diyor kapının önündeki ses.</p>

  <p>“Ellis’i yere yatırdıktan sonra,” diyor Brandy, “bir şeyle ağzını aç. Cüzdanın var mı?”</p>

  <p>Bir dakikalık bir sessizlik oluyor.</p>

  <p>“Yılan derisi, Bayan Alexander.”</p>

  <p>“Öyleyse gurur duyuyor olmalısın,” diyor Brandy. “Ağzını açık tutmak için cüzdanını Ellis’in dişlerinin arasına sıkıştır. Eğer gerekirse üzerine otur.” Brandy, ayaklarımın arasında şeytan gibi gülümsüyor.</p>

  <p>Alt kattan gerçek kristallerin şangırtı sesi duyuluyor.</p>

  <p>“Çabuk olun!” diye bağırıyor Parker. “Eşyaları kırıyor!”</p>

  <p>Brandy dudaklarını yalıyor. “Ağzını açtıktan sonra, elini içine sokup dilini yakala Parker. Yapmazsan boğulur, sen de bir cesedin üstünde oturuyor olursun.”</p>

  <p>Sessizlik.</p>

  <p>“Beni duyuyor musun?” diye soruyor Brandy.</p>

  <p>“Dilini mi yakalayayım?”</p>

  <p>Gerçek ve pahalı başka bir nesnenin daha şangırtısı duyuluyor uzaktan.</p>

  <p>“Bay Parker, şekerim, umarım onu zapt edebilmişsindir,” diyor Prenses Alexander. Gülmemek için kendini kastığından yüzü al, al olmuş, “Evet,” diyor, “Ellis’in dilini yakala. Onu yere yatır, ağzını açık tut ve sana yardıma gelene dek dilini çekebildiğin kadar dışarı çek.”</p>

  <p>Kapının tokmağı dönüyor.</p>

  <p>Peçem uzanamayacağım kadar ötede, şifonyerin üzerinde duruyor.</p>

  <p>Kapı, yarı çıplak vaziyette, sere serpe yatan ve aldığı Valium’ların etkisiyle kıkırdayan Brandy’nin topuklu ayakkabısına çarpacak kadar aralanıyor. Parker’ın tek kaşlı yüzünü görebilecek kadar bir mesafede oturuyorum, keza o yüz de tuvaletin üzerinde oturan bendenizi görüyor.</p>

  <p>Brandy “Bayan Arden Scotia’yla ilgileniyorum!” diye çığlık atıyor.</p>

  <p>Bir yabancının dilini çekmekle, dev bir salyangoz kabuğunun içine bağırsaklarını boşaltan bir canavarı izleme seçenekleri arasında kalan surat geri çekiliyor ve ardından kapıyı çarparak kapatıyor.</p>

  <p>Burslu futbol adımları koridordan uzaklaşıyor.</p>

  <p>Sonra merdivenleri dönerek aşağıya iniyor.</p>

  <p>İri kıyım Parker’ın sert adımları holden oturma odasına doğru ilerliyor.</p>

  <p>Ellis’in aşağıdan gelen gerçek ve ani çığlığı duyuluyor. Ve sonra aniden duruyor.</p>

  <p>“Pekâlâ,” diyor Brandy, “nerede kalmıştık?”</p>

  <p>Tekrar sırtüstü yatıp kafasını ayaklarımın arasına koyuyor.</p>

  <p>“Plastik ameliyat hakkında biraz daha düşünme fırsatın oldu mu?” diye soruyor. Sonra da “Ver bakalım,” diyor.</p>
</body>
</html>
