<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>10</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>10</h1>

  <p id="indent">Beni Seattle’daki bir yatağa atan Brandy Alexander’a dönelim. Bu olay Uzay Dikilitaşı’na gittiğimiz, geleceğin olmadığı gece oluyor. Brandy’nin üzerinde bacaklarından, kum saati gibi incecik beline kadar dolanan metrelerce uzunluğunda siyah tüllü bir elbise var. Füze gibi göğüslerine dolanan siyah peçe, kumral saçlarının üzerine kadar uzanıyor. Yatağımın üzerine eğilen tüm bu pırıltı pekâlâ gerçek yaz gecesi semalarının minyatür boyuttaki taklidi olabilirdi.</p>

  <p>Küçük suni elmaslar, Kalküta’daki bir fabrikada üretilen plastik olanlardan değil de, Kara Orman’daki cinler tarafından kesilmiş olan Avusturya kristalinden yapılmış cinsinden bu küçük yıldız şeklindeki elmaslar siyah tülün her tarafına yerleştirilmiş. Yüce kraliçenin eğilerek bana iyi geceler öpücüğü veren yüzü gece gökyüzünde parlayan ayın ta kendisi. Kaldığım otel odası karanlık ve yatağımın ayak ucundaki televizyon açık olduğu için el yapımı yıldızlar televizyonun bize göstermeye çalıştığı her renkte pırıl pırıl parlıyor.</p>

  <p>Seth haklı, televizyon beni Tanrısallaştırıyor. Kime baksam saat başı hayatı değişiyor. Ama gerçek hayatta durum her zaman böyle değil.</p>

  <p>“Seni daima seveceğim,” diyor gece semalarının kraliçesi ve ben de bulduğu kartpostalın hangisi olduğunu anlamış oluyorum.</p>

  <p>Otel çarşafları aynen hastane çarşafları gibi. Tanıştıktan sonra binlerce kilometre yol kat ettik ama Brandy’nin koca parmakları hâlâ eskiden çenemin bulunduğu boşluğun altındaki örtüleri düzeltiyor. Uyuşturucu satın almak için karanlık, dar sokaklara giren zıpır genç kız ve oğlanların son görmek isteyecekleri şey benim yüzümdür.</p>

  <p>Brandy “Satışı bitirir bitirmez döneceğiz,” diyor.</p>

  <p>Hole açılan kapının önünde duran Seth’in silueti görünüyor. Yattığım yerden bakınca, holün duvar kâğıdındaki neon yeşili, gri ve pembe renkli tropikal yaprakların önünde duran bir süper kahramanın fevkalade hatlarını görüyorum. Pardösüsü, Seth’in üzerindeki uzun siyah deri pardösünün beline kadar olan kısmı üzerine oturuyor ve belden aşağısı çan şeklinde bollaşıyor, dolayısıyla ana hatlarına bakınca üzerinde pelerin varmış gibi görünüyor.</p>

  <p>Ve belki de Brandy Alexander’ın asil kıçını öperken numara yapmıyordun. Belki de ben ortalıkta yokken birbirlerine âşıktırlar. Bu, onu ilk kaybedişim olmaz.</p>

  <p>Üzerime eğilen siyah peçeyle çevrili yüzde beklenmedik bir renk var. Kurşuni dudakların çevresindeki ten fazlasıyla pembe ve gözler de çok mor. Bu renkler şu an için çok cafcaflı, çok doymuş, çok yoğun. Korkunç. İnsana çizgi film karakterlerini çağrıştırıyor. Vitrin mankenlerinin böyle pembe tenleri vardır, plastik bandaj gibi. Ten tonu. Çok mor gözler ve Gül Kurusu allıkla fazlasıyla belirginleştirilmiş yanaklar. Hiçbir nokta hayal gücüne bırakılmamış.</p>

  <p>Belki de heriflerin istediği budur. Bense sadece Brandy Alexander’ın buradan gitmesini istiyorum.</p>

  <p>Seth’in kemerinin boynuma dolanmasını istiyorum. Seth’in parmaklarının ağzıma girmesini ve ellerinin dizlerimi iki yana ayırmasını, sonra da ıslak parmaklarının içime girmesini istiyorum.</p>

  <p>“Eğer bir şeyler okumak istersen,” diyor Brandy, “şu Miss Rona Barrett kitabı odamda. İstersen bir koşu alıp getirebilirim.”</p>

  <p>Seth’in dudaklarının etrafındaki uzamış tıraşın öyle sert sürtünmesini istiyorum ki, daha sonra işerken canım yansın.</p>

  <p>Seth “Geliyor musun?” diye soruyor.</p>

  <p>Yüzüklerle bezeli bir el televizyonun uzaktan kumandasını yatağa bırakıyor.</p>

  <p>“Haydi Prenses Prenses,” diyor Seth. “Gece bizi beklemez.”</p>

  <p>Ve Seth’in ölmesini istiyorum. Ölmekten beter olmasını, şişmanlayıp suyla şişmesini, kendine olan güveninin kaybolmasını ve duygusallaşmasını istiyorum. Seth beni istemiyorsa, ben de onu istememek istiyorum.</p>

  <p>“Eğer polis falan gelirse,” diyor ay parçası, “paranın tamamı makyaj çantamda.”</p>

  <p>Sevdiğim kişi arabayı ısıtmak için çoktan dışarı çıktı bile. Beni daima sevecek olan kişiyse “İyi uykular,” diyor ve kapıyı kapatıyor.</p>

  <p><br /></p>

  <p><br /></p>

  <p id="indent">Uzun bir zaman önceye dönelim; beni terk eden nişanlım Manus, polis dedektifi olan Manus Kelley bir keresinde bana ailelerinizin Tanrı gibi olduğunu, çünkü orada olduklarını bilmeyi ve hayatımızı onaylamalarını istediğimizi ama yine de sadece kriz anlarında veya bir şeye ihtiyacımız olduğunda onları aradığımızı söylenişti.</p>

  <p><br /></p>

  <p><br /></p>

  <p id="indent">Seattle’daki bir yatak odasında tek başına yatan bana dönelim; uzaktan kumandayla televizyonun sesini kapatıyorum.</p>

  <p>Televizyonda, seyircilerin karşısındaki alçak bir sahnenin üzerindeki sandalyelerde oturan üç, dört kişi var. Bu televizyonda oynayan bir reklam filmi gibi görünüyor ama kamera bu oturan kişilere zum yapınca zum yaptığı kişinin göğsünde bir başlık beliriyor. Her başlıkta bir ön ad ve üç, dört kelimeden oluşan bir soyad yer alıyor; Kızılderililerin taktığı isimler gibi gerçekte kim olduklarını anlatan mecazi soyadlar bunlar ama Heather Bizonla Koştu veya Trisha Ay Işığında Avlandı yerine bu insanların soyadları şöyle:</p>

  <p>Cristy İnsan Kanı İçti</p>

  <p>Roger Ölü Annesiyle Yaşadı</p>

  <p>Brenda Bebeğini Yedi</p>

  <p>Kanal değiştiriyorum.</p>

  <p>Kanal değiştiriyorum.</p>

  <p>Kanal değiştiriyorum ve üç kişi daha çıkıyor karşıma:</p>

  <p>Gwen Fahişelik Yapıyor</p>

  <p>Neville Kodeste Tecavüze Uğradı</p>

  <p>Brent Babasıyla Yattı</p>

  <p>Dünyanın dört bir yanındaki insanlar başlarından geçen dramatik olayı ve tüm hayatlarını bu olayın üstesinden gelmek için nasıl heba ettiklerini anlatıp duruyorlar. Artık hayatlarında gelecek değil, geçmişleri var. Biraz orospu muhabbeti duymak için kumandadaki bir düğmeye basarak Gwen Fahişelik Yapıyor’un sesini açıyorum.</p>

  <p>Gwen konuşurken hikâyesini elleriyle şekillendiriyor. Sandalyesinde öne doğru eğiliyor. Kameraya bakmıyor, gözleriyle sağ üstteki bir şeyi takip ediyor. Monitöre baktığını biliyorum. Gwen kendi hikâyesini anlatan kendisini izliyor.</p>

  <p>Gwen işaret parmağı hariç tüm parmaklarını kıvırıyor ve konuşurken tırnağının iki tarafını da göstermek için elini yavaşça çeviriyor.</p>

  <p>“...sokaktaki çoğu kız kendini korumak için küçük bir parça jilet keser ve tırnağının altına yapıştırır. Jiletin görünmemesi için de tırnaklarına oje sürer.” Bu arada Gwen monitörde bir şey fark ediyor. Kaşlarını çatıyor ve kızıl saçlarını inci gibi görünen küpelerinin arkasına atıyor.</p>

  <p>“Hapse girdiklerinde,” diyerek, Gwen monitördeki görüntüsüne anlatmaya devam ediyor “veya çekiciliklerini kaybettiklerinde bazı kızlar bu jiletli tırnaklarıyla bileklerini keserler.”</p>

  <p>Gwen Fahişelik Yapıyor’un sesini tekrar kısıyorum.</p>

  <p>Kanal değiştiriyorum.</p>

  <p>Kanal değiştiriyorum.</p>

  <p>Kanal değiştiriyorum.</p>

  <p>On altı kanal ötede, pullu elbiseli genç ve güzel bir kadın gülümseyerek Ham Ham Kurabiye Fabrikası’na hayvan eti atıyor.</p>

  <p>Evie’yle ben; bu reklam filminde biz oynadık. Gerçek bir program sandığınız ama aslında otuz dakikalık bir satış taktiği olan şu televizyon reklamlarından biriydi. Kamera görüntüyü keserek, diğer pullu elbiseli kıza geçiyor, bu kız eroinmanlar ve Orta Batılı turistlerden oluşan bir seyirci topluluğunun arasında geziniyor. Kız, benzer Hawaii gömlekleri giymiş olan, evliliklerinin altın yıldönümündeki yaşlı çifte gümüş tepsideki kanepelerden ikram ediyor ama yaşlı çift ve çift örgülü kazak giymiş ve kamera için gerdanlık takmış diğer bütün seyirciler, kameranın sağ üst köşesindeki bir noktaya bakıyorlar.</p>

  <p>Monitöre baktıklarını anlıyoruz.</p>

  <p>Çok ürkütücü görünüyor olmasına rağmen aslında bu insanlar monitörde kendilerine bakan monitördeki kendilerine bakıyorlar ve bu sonu olmayan gerçeklik döngüsünün tuzağına kısılıp kalıyorlar.</p>

  <p>Elinde tepsi tutan kızın umutsuz gözlerindeki kontak lensler aşırı yeşil ve doğal dudak çizgisinin dışına taşırılmış ruju da aşırı kırmızı. Kızın sarı saçları gür, iri kemikli omuzları görünmesin diye de kabartılmış. Yaşlı burunların altında gezdirip durduğu kanepeler, et artıklarıyla doldurulmuş tuzlu bisküviden ibaret. Tepsisini sallayan kız, aşırı yeşil gözleri ve iri kemikli saçlarıyla stüdyonun üst sıralarındaki izleyicilerin arasına karışıyor. Bu kız benim en yakın arkadaşım, Evie Cottrell.</p>

  <p>Bu kız Evie olmalı, çünkü iyi bakışlarıyla onu kurtarmak için Manus çıkıyor meydana. Özel polis dedektifi Manus tuzlu bisküvilerden bir tane alarak kaplama dişlerinin arasına yerleştiriyor. Ve çiğniyor. Ve köşeli ve yakışıklı yüzünü geriye atarak gözlerini kapatıyor, Manus masmavi gözlerini kapatıyor ve kafasını iki yana sallayarak bisküviyi yutuyor.</p>

  <p>Manus’unki gibi gür siyah saçları görünce insan, diğerlerinin saçlarının üzerine sprey sıkılmış bir kürk artığı olduğunu düşünüyor. İşte Manus o denli seksi saçları olan bir köpektir.</p>

  <p>Köşeli yüz aşağıya eğilerek, açık gözleriyle yüzünün tamamını gösteren büsbütün aşk ve doyum dolu bir bakış fırlatıyor kameraya. İşte ben bunu daha önce yaşamıştım. Manus orgazm oldun mu diye sorarken işte aynen böyle bakardı.</p>

  <p>Sonra Manus dönerek tıpatıp aynı bakışıyla Evie’ye bakıyor, o sırada tüm izleyiciler başka bir yöne, kendilerini izleyen kendilerini izleyen kendilerine ve büsbütün aşk ve doyumla Evie’ye gülümseyen Manus’a bakıyorlar.</p>

  <p>Evie doğal dudak çizgisinin dışına taşmış kırmızı gülüşüyle Manus’a karşılık veriyor ve o sırada arkada parıldayan incecik siluet de bendeniz oluyorum. Manus’un omzunun üzerinden soba gibi gülümseyen ve Ham Ham Kurabiye Fabrikası’nın üzerindeki pleksiglas boruya hayvan şeyi atan incecik şekil benim.</p>

  <p>Nasıl bu kadar budala olabildim?</p>

  <p><i>Haydi tekne gezintisine çıkalım.</i></p>

  <p>Tabii, tabii.</p>

  <p>Esas olayın Manus’la Evie’nin arasında olduğunu anlamalıydım.</p>

  <p>Hâlâ şimdi bile, hikâyenin bitişinin üzerinden bir yıl geçmişken ve burada otel odasında yatmış vaziyetteyken yumruklarımı sıkıyorum. Şu aptal reklamı izleyebilir, Evie’yle Manus’un arasında gerçek aşk olarak varsaydıkları işkenceli, marazi bir ilişki olduğunu anlayabilirdim.</p>

  <p>Peki, tamam, reklamı izledim. Hatta yüz kere izledim ama sadece kendime bakıyordum. Şu gerçeklik döngüsü olayı.</p>

  <p>Kamera ilk kıza dönüyor, sahnede olana ve o benim. Ve çok güzelim. Televizyonda kurabiye fabrikasının nasıl kolayca temizlendiğini gösteriyorum ve çok güzelim. Pleksiglas kapağın üzerindeki bıçakları çıkarıyorum ve musluktan akan suyun altında parçalanmış et parçalarını duruluyorum. Ve Tanrım öyle güzelim ki.</p>

  <p>Cismi görünmeyen seslendirici Ham Ham Kurabiye Fabrikası’nın et artıklarını nasıl aldığını, elinizde ne varsa, diliniz ya da kalbiniz ya da dudaklarınız ya da cinsel organlarınız hiç fark etmez, nasıl çiğnediğini, baharat eklediğini ve seçtiğiniz bir krakerin üzerine nasıl sinek, karo veya kupa şeklinde çıkardığını anlatıyor.</p>

  <p>Bense yatakta ağlıyorum.</p>

  <p>Bubba-Joan Çenesinden Vuruldu.</p>

  <p>Binlerce kilometre geçtik, bir sürü farklı insan kılığına girdim ama hikâye yine aynı hikâye. Tek başına gülerken neden kendini salak gibi hisseder de insan, sonra da genellikle kendini ağlarken bulur? Nasıl olur da sürekli değişime uğrarken, hâlâ aynı ölümcül virüs olabilir?</p>
</body>
</html>
