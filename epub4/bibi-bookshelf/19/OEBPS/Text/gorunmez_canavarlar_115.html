<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>15</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>15</h1>

  <p id="indent">Manus’un çığlık atmayı kesmesiyle birlikte Evie’nin büyük evinin sessizliğe gömüldüğü ve benim de nihayet düşünmeye başlayabildiğim, sabahın birindeki o dakikaya dönelim.</p>

  <p>Evie Cancun’da ve muhtemelen polisin arayarak “Evinize bakan çenesiz canavar, içeriye bir kasap bıçağıyla giren gizli erkek arkadaşınızı silahla vurdu,” demesini bekliyor.</p>

  <p>Evie’nin şu anda cin gibi ayakta olduğuna eminim. Meksika’daki bir otel odasında oturmuş, bıçaklanarak öldürüldüğüm, ölü yattığım büyük evi ile katalog çekimi için gittiği Cancun arasında üç saatlik mi, yoksa dört saatlik mi bir zaman farkı olduğunu hesaplamaya çalışıyordur. Bunun, Evie’nin çok zeki olup olmamasıyla bir ilgisi yok. Sezonun civcivli zamanında hiç kimse Cancun’da katalog çekimi yapmaz; hele hele Evie Cottrell gibi iri kemikli kovboy kızlarıyla, hiç olmaz.</p>

  <p>Ama benim ölmüş olmam yüzlerce olasılık doğurur.</p>

  <p>Görünmez bir hiç kimse olarak Şam ipeğinden dokunmuş beyaz bir koltukta oturuyorum; karşımda da beyaz bir koltuk var ve aramızda ortaokuldaki jeoloji dersinde gördüğümüz koca malakit kayalarına benzeyen bir sehpa duruyor</p>

  <p>Evie nişanlımla yattığına göre ona her şeyi yapabilirim.</p>

  <p>Bir adamın aniden görünmez olduğu şu filmi -bilirsiniz işte, ya nükleer bir radyasyona maruz kalmıştır ya da çılgın bir bilim adamının yemek tarifinden tatmıştır- izleyince, insan ister istemez görünmez olsaydım, ne yapardım diye düşünür. Ben Gold jimnastik salonundaki erkekler soyunma odasına dalardım, hatta daha da iyisi Oakland Raiders’ın soyunma odasına diye düşünmüştüm. Bunun gibi şeyler gelmişti aklıma. Bir şeyleri gözetlerdim. Tiffany’s’e gider, elmas taçları falan çalardım.</p>

  <p>Çok salak olduğu için Manus bu gece beni bıçaklayabilirdi; Evie’nin beni vurduğunu düşünerek ve gecenin karanlığında Evie’nin yatağında uyurken beni Evie sanarak bıçaklayabilirdi.</p>

  <p>Babam ise cenazeme gider ve herkese her an okula dönüp beden eğitimimi tamamlamak üzere olduğumdan ve sonra da şüphesiz tıp okuluna devam edeceğimden söz ederdi. Baba, baba, baba, baba, babacığım, ben biyoloji dersindeki domuz ceninini bile geçemedim ki. Ve artık ben de bir kadavrayım.</p>

  <p>Üzgünüm anne. Üzgünüm Tanrım.</p>

  <p>Evie tam annemin yanında, açık duran tabutun başında olurdu. Sendeleyerek Manus’a yaslanırdı. Emin olun Evie, cenaze görevlisinin bana giydirmesi için çok acayip bir elbise mutlaka bulurdu. Böylelikle Evie bir kolunu da anneme dolar ve ben Town Car modeli Lincoln gibi içi mavi kadifeyle kaplı tabutta yatarken, Manus oradan hızlıca uzaklaşacak vakti bulamaz. Ve, Evie sağ olsun, benim üzerimde geyşaların gece elbisesi olarak kullandıkları, göğüs ve kasık bölgesine kırmızı Çin ejderhaları işlenmiş, yandan yırtmaçlı, sarı ipekten Çin işi kimono ve siyah file çorap olur.</p>

  <p>Ve yüksek ökçeli kırmızı ayakkabılar. Ve çenesiz bir yüz.</p>

  <p>Evie kesinlikle anneme şöyle der: “Bu elbiseyi çok severdi. Bu onun en sevdiği kimonosuydu.” Ve duyarlı Evie “Ah, bu sizin iki kere üzülmenize sebep olacak,” derdi.</p>

  <p>Evie’yi öldürebilirim.</p>

  <p>Onu sokmaları için yılanlara para bile öderim.</p>

  <p>Evie’nin üzerindeyse Rei Kawakubo marka eteği asimetrik, bluzu da straplez olan siyah mini kokteyl elbisesi olurdu. Omuzlarını ve kollarını siyah şifonla örterdi. Evie’nin mücevherleri vardır, bilirsiniz işte; oldukça yeşil gözleri için büyük zümrüt takıları ve daha sonra dansa gittiğinde takmak için siyah çıtçıtlı çantasında yedek mücevherler bulunur.</p>

  <p>Evie’den nefret ediyorum.</p>

  <p>Bense üzerime oturmadığı için fazlalıkları arkadan iğnelenmiş olan Suzie Wong’un Tokyo’nun Gülü modelinde hazırlanmış kaltak geyşa elbisesinin içinde kanım çekilirken çürüyor olurum.</p>

  <p>Ölüyken bok gibi görünüyorum.</p>

  <p>Ölü bok gibi görünüyorum.</p>

  <p>Şu anda Evie’yi telefondan bıçaklayabilirim.</p>

  <p>Çok ciddiyim, Evie’nin küllerini Teksas’ın Korkunç kasabasındaki aile kabrine gömerken Bayan Cottrell’e olanları anlatabilirim. Evie gerçekten yakılmak isterdi.</p>

  <p>Evie’nin cenazesinde ben Gianni Versace’ın kan akışını durduracak kadar sıkı, siyah deriden mini elbisesini giyerdim ve kollarımda da upuzun siyah ipekten eldivenler olurdu. Morgdaki siyah büyük Caddy’nin gerisinde, Manus’un yanında oturuyor olurdum ve kafamda Christian Lacroix’nin vagon tekeri büyüklüğünde siyah şapkası ve daha sonra güzel bir müzayede veya emlak satışı gibi bir şeye, oradan da yemeğe gittiğimizde çıkarabileceğim siyah bir peçe olurdu.</p>

  <p>Evie, Evie ise çamurdan ibaret olurdu. Peki, tamam, kül.</p>

  <p>Oturma odasında tek başıma otururken sehpanın üzerindeki malakit kayasına benzer kristal sigara kutusunu alıyorum ve bu küçük mücevheri şöminenin tuğlalarına fırlatıyorum. Çarpmayla birlikte kutunun içindeki sigara ve kibritler etrafa saçılıyor.</p>

  <p>Ölü bir burjuva kızı olan bendeniz, bunu yaptığıma pişman oluyorum ve dizlerimin üzerine çömelerek yaptığım pisliği temizlemeye başlıyorum. Camları ve sigaraları topluyorum. Sadece Evie... bir sigara kutusu. Öyle <i>modası geçmiş</i> bir obje ki...</p>

  <p>Ve kibritler.</p>

  <p>Parmağıma küçük bir şey değiyor ve çok ince ve şeffaf olduğu için görünmeyen bir cam parçası elimi kesiyor.</p>

  <p>Ah, işte bu öyle göz kamaştırıcı ki.</p>

  <p>Ancak kan çıktığı zaman, ancak o zaman elimi kesen cam parçasını görebiliyorum. Üzerini kanımın boyadığı kırık cam parçasını çekip çıkarıyorum. Kibrit kutusunun üzerinde de kanım var.</p>

  <p>Hayır, Bayan Cottrell. Hayır, Evie gerçekten yakılmak istiyordu.</p>

  <p>Cam parçalarının arasından kalkıp tüm prizlere ve lambalara kanımı bulaştırarak ışıkların hepsini kapatıyorum. Koşarak pardösü dolabının yanından geçerken Manus “Lütfen,” diye sesleniyor ama aklıma gelen fikir öyle heyecan verici ki.</p>

  <p>İlk kattaki bütün ışıkları kapatıyorum ve Manus bana sesleniyor. Tuvalete gitmesi gerekiyormuş, “Lütfen,” diyor.</p>

  <p>Öndeki büyük sütunlarıyla birlikte Evie’nin büyük çiftlik evi karanlığa gömüldüğü için yemek odasına giden yolu yoklayarak bulmaya çalışıyorum. Kapı çerçevesine dokunuyorum ve yavaşça ona kadar sayarak yemek odasında üzerinde dantelli örtü olan yemek masasına uzanan oryantal kilimin üzerinde kör gibi adımlar atıyorum.</p>

  <p>Bir kibrit yakıyorum. Büyük gümüş şamdandaki mumlardan birini yakıyorum.</p>

  <p>Evet, çok Gotik bir Roman ama iki elle ancak havaya kaldırabildiğim ağır şamdandaki mumların hepsini yakıyorum.</p>

  <p>Saten sabahlık ve tüylü bornozumla, şu mum şeyini Evie’nin dönen merdivenlerinden yukarı taşırken, güzel ve ölü bir kızın hayaleti gibi görünüyorum. Yağlı boya tabloları geçerek, ikinci kat sahanlığında ilerliyorum. Mum ışığında saten geceliği parlayan bu güzel hayalet kız ebeveyn yatak odasındaki giysi dolaplarının kapaklarını açıyor; içleri devasa şeytan Evie Cottrell tarafından ölümüne bollaştırılmış kendi elbiseleriyle dolu. Elbiseler ve süveterler, elbiseler, pantolonlar, elbiseler, blucinler, gecelikler, ayakkabılar ve elbiseler, hemen her şey zedelenmiş, bozulmuş, biçimsizleştirilmiş ve hepsi de bu sefaletten kurtulmak için yalvarır gibiler.</p>

  <p>Kafamdaki fotoğrafçı “Bana öfke ver,” diyor.</p>

  <p>Flaş.</p>

  <p>Bana intikam ver.</p>

  <p>Flaş.</p>

  <p>Bana toptan ve tamamen haklı çıkarılmış cezalandırma ver.</p>

  <p>Flaş.</p>

  <p>Zaten ölü bir hayalet olan bendeniz, var olmayan, görünmez olmak için tamamen yetkilendirilmiş bir hiçlik haline gelen bendeniz, şamdanı tüm kumaşlara değdiriyorum ve:</p>

  <p>Flaş.</p>

  <p>Ve karşımızda Evie’nin devasa moda cehennemi beliriyor.</p>

  <p>Ki bu göz kamaştırıcı.</p>

  <p>Ki bu fazlasıyla eğlenceli! Belçika malı antika dantelden yapılma yatak örtüsünü deniyorum ve o da yanıyor.</p>

  <p>Perdeler, Bayan Evie’nin kapı yerine kullandığı yeşil kadifeden perdeler, onlar da yanıyor.</p>

  <p>Abajurlar yanıyor.</p>

  <p>Büyük bela. Üzerimdeki şifon, o da yanıyor. İçin için yanan tüylerimi elimle söndürüyorum, Evie’nin yatak odasındaki moda fırınından geri adım atıyorum ve ikinci katın koridoruna çıkıyorum.</p>

  <p>Bu katta on tane daha yatak odası ve başka banyolar var, odadan odaya dolanıyorum. Havlular yanıyor. Banyo cehennemi! Chanel No Beş yanıyor. Yarış atları ve ölü sülünlerin resmedildiği yağlı boya tablolar yanıyor. Taklit oryantal kilimler yanıyor. Evie’nin yanlış şekilde kuruttuğu çiçek aranjmanları, küçük masaüstü cehennemleri haline geliveriyor. Çok şirin! Evie’nin Katty Kathy bebeği önce eriyor, sonra yanıyor. Evie’nin büyük karnavallardan aldığı içi doldurulmuş hayvan koleksiyonu -Cootie, Poochie, PamPam, Bay Bunnits, Choochie, Poo Poo ve Ringer- eğlenceli kürk katliamı oluyor. Çok tatlı. Çok kıymetli.</p>

  <p>Banyoda yanmayan birkaç eşyadan birini kapıyorum:</p>

  <p>Bir şişe Valium.</p>

  <p>Dönen merdivenden aşağıya iniyorum. Manus beni öldürmek için girdiğinde, ön kapıyı açık bırakmış; ikinci kattaki cehennem alevleri, açık duran kapıdan gece havasını serin bir esinti şeklinde yukarı çekiyor. Esinti yanımdan geçerken mumlarımı söndürüyor. Şimdi artık, geriye kalan tek ışık cehennem; yukarıdan bana, alazlanmış şifonun içinde cayır cayır kavrulan bana gülümseyen dev bir soba.</p>

  <p>Ömür boyu büyük bir başarı için çok önemli ve ayrıcalıklı bir ödül almışım gibi hissediyorum.</p>

  <p>İşte karşınızda Bayan Amerika, gibi bir şey.</p>

  <p>Lütfen yanımıza gelin.</p>

  <p>Ve böylesine bir ilgiyi hâlâ çok seviyorum.</p>

  <p>Dolabın yanından geçerken Manus’un duman kokusu aldığını ve lütfen, lütfen, lütfen onun ölmesine izin vermeyeyim diye yalvardığını duyuyorum. Sanki şu anda çok da umurumda olacakmış gibi.</p>

  <p>Hayır, Manus gerçekten yakılmak isterdi.</p>

  <p>Telefonun yanındaki not defterine şunları yazıyorum:</p>

  <p>“bir dakika içinde kapıyı açacağım, ama silah hâlâ elimde, ama açmadan önce kapının altından valium göndereceğim, bunları yut. yoksa seni öldürürüm”</p>

  <p>Ve notu kapının altından atıyorum.</p>

  <p>Evin önünde duran arabasına gideceğiz. Onu alıp götüreceğim. İstediğim her şeyi yapacak, aksi takdirde, durduğumuz yerde polise gider eve zorla girdiğini söylerim. Evi ateşe verdiğini ve beni zorla kaçırdığını da. Manus ve Evie ve sapık aşk ilişkileri hakkında her bildiğimi öterim.</p>

  <p>Manus ve Evie’yle yan yana gelince <i>aşk</i> kelimesi kulak kiri tadı veriyor.</p>

  <p>Tüfeğin dipçiğini dolabın kapısına vurmamla birlikte tüfek ateş alıyor. Bir milim daha ve ölmüş olurdum. Kilitli kapının önünde ölseydim, Manus da yanardı.</p>

  <p>“Tamam,” diye bağırıyor Manus, “ne istersen yapacağım. Sadece burada yanarak ölmeme izin verme, ya da beni vurma, yeter. Her şeyi yaparım, yeter ki kapıyı aç!”</p>

  <p>Ayakkabımla dolap kapağının altında açılan delikten dökülen valiumları itiyorum. Tüfeği önümde tutarak kapının kilidini açıp geri çekiliyorum. Yukarıdaki yangının ışığında evin içinin dumanla dolduğu görülüyor. Masmavi renkli, böcek gözlü Manus elleri havada dışarı doğru tökezliyor ve tüfeği sırtına dayadığım gibi onunla birlikte arabaya kadar ilerliyorum. Manus’un sıkı ve seksi tenini tüfeğin ucundan bile hissedebiliyorum. Bunun ötesinde bir planım yok. Tek bildiğim bir süreliğine hiçbir şeyin çözülmesini istemediğim. Gittiği yere kadar normal hayatıma dönmek istemiyorum.</p>

  <p>Manus’u Fiat Spider’ının bagajına kilitliyorum. Güzel araba, üstü açılabilen, kırmızı ve güzel bir araba bu. Tüfeğin dipçiğini bagaj kapağına vuruyorum.</p>

  <p>Aşk kargomdan ses seda çıkmıyor. Sonra da acaba hâlâ çişi var mı diye düşünüyorum.</p>

  <p>Tüfeği yolcu koltuğuna atıp Evie’nin çiftlik cehennemine dönüyorum. Evin girişindeki fuaye artık bir baca halini almış; ön kapıdan içeri dolan soğuk hava bir rüzgâr tüneliyle yukarıdaki ışık ve ateşe karışıyor. Üzerinde altın saksafondan telefonun bulunduğu masa hâlâ aynı yerde duruyor. Her yerde duman var ve duman detektörlerinin hepsi birden ötmeye başladığı için çıkan ses öyle yüksek ki insanın kulağını acıtıyor.</p>

  <p>İyi havadisleri alması için Evie’yi Cancun’da saatlerce uykusuz bekletmek çok sıradan bir kötülük olur.</p>

  <p>O yüzden bıraktığı numarayı çeviriyorum. Tahmin ettiğiniz gibi Evie ilk çalışta açıyor.</p>

  <p>Ve “Alo?” diyor.</p>

  <p>Yaptıklarımın sesinden başka hiçbir şey duyulmuyor; Evie’nin bu sohbette duyduğu şeyler sadece duman detektörleri ve alevler, esintiyle birlikte çınlayan avizenin sesi.</p>

  <p>Evie “Manus?” diyor.</p>

  <p>Bir yerin, belki de yemek odasının tavanı çöküyor, kıvılcım ve korlar yemek odasının kapısından fırlayıp fuayeye düşüyorlar.</p>

  <p>Evie “Manus benimle oyun oynama. Eğer sensen, seni artık görmek istemediğimi söylemiştim,” diyor.</p>

  <p>Ve hemen ardından:</p>

  <p>Büyük bir parçalanma ve çökme sesi.</p>

  <p>Pırıldayan, parlayan, beyaz ışıklar saçan, yarım tonluk elde kesilmiş Avusturya kristalinden yapılma büyük avize fuayenin tavanından koparak yere çakılıyor ve dibimde patlıyor.</p>

  <p>Bir milim daha ve ölmüş olurdum.</p>

  <p>Buna nasıl gülmem? Ben zaten ölüyüm.</p>

  <p>“Manus beni dinle,” diyor Evie. “Sana beni bir daha aramamanı söylemiştim. Ararsan polise en yakın arkadaşımın nasıl suratını parçalayıp hastanelik ettiğini anlatırım demiştim. Anladın mı beni?”</p>

  <p>Evie “Sen çok ileri gittin. Eğer gerekirse seni tutuklattırırım,” diyor.</p>

  <p>Manus veya Evie; hangisine inanacağımı bilmiyorum, bildiğim tek şey tüylerimin alev aldığı.</p>
</body>
</html>
