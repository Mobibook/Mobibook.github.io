<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>20</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>20</h1>

  <p id="indent">Plastik cerrahiye gelince, koca yazı La Paloma Hastanesi’nin malı olarak, plastik cerrahinin benim için neler yapabileceğini araştırarak geçirdim.</p>

  <p>Cerrahlar vardı bir sürü ve onların getirdiği kitaplar vardı. Resimli kitaplar. Tanrıya şükürler olsun ki gördüğüm resimler siyah beyazdı ve cerrahlar bana yıllarca çekilen acılardan sonra nasıl görünebileceğimi anlattı.</p>

  <p>Hemen hemen tüm plastik ameliyatlar <i>pedikül</i> denen bir şeyle başlıyor. Yemek tarifi gibi.</p>

  <p>Bu biraz mide bulandırıcı olacak. Siyah beyaz olmasına rağmen.</p>

  <p>Bütün öğrendiklerimle rahatlıkla doktor olabilirdim.</p>

  <p>Üzgünüm anne. Üzgünüm Tanrım.</p>

  <p>Manus bir seferinde ailelerimizin Tanrı olduğunu söylemişti. Onları sever, mutlu etmek isteriz ama kendi kurallarımızı koymaktan geri kalmayız.</p>

  <p>Cerrahlar, bir yerden bir parça deriyi kesip başka bir yere yapıştırmakla olmaz dediler. Ağaç budamıyoruz. Kan dolaşımı, damarlar ve kılcal damarlarla birleştirilmezse kesilen parça canlı kalamaz. Parça ölür ve düşer.</p>

  <p>Çok korkunç olduğunu biliyorum ama artık birinin yüzünün kızardığını gördüğümde, ah ne şeker şey diyemiyorum. Yüz kızarması bana her yüzeyin altında kan dolaştığını hatırlatıyor sadece.</p>

  <p>Plastik cerrahlardan birinin anlattığına göre, deri parçalarının aşınıp kopması, olgun bir domatesi bantlı zımpara makinesine sürtmekle aynı şeymiş. Aslında para ödediğin şeyin büyük kısmı pislikten ibaret.</p>

  <p>Bir parça deriyi tekrar yerleştirmek, bir çeneyi tekrardan yapmak için boğazınızdan uzun bir parça deri yüzmeniz gerekir. Boynun alt kısmından kesmeye başlanmalı ama en üstteki deri koparılmamalıdır.</p>

  <p>Boğazınızdan sarkan ama hâlâ yüzünüzün altına bağlı olan bir deri şeridi düşünün. Derinin ucu hâlâ size bağlı olduğundan oraya kan gitmeye devam edecektir. Dolayısıyla deri parçası hâlâ canlıdır. Bu deri parçasını alıp bir tüp veya borunun etrafına sarın. Deriyi iyileşerek yüzünüzün altından sarkan uzun bir et parçası olana dek sarılı vaziyette bekletin. Canlı doku. Taze ve sağlıklı kanla dolu, boğazınıza çarpıp sallanan sıcak bir doku. İşte buna pedikül deniyor.</p>

  <p>Ama sadece iyileşme safhası bile aylar sürebilir.</p>

  <p><br /></p>

  <p id="indent" style="text-align: center;">* * *</p>

  <p><br /></p>

  <p id="indent">İçinde güneş gözlükleriyle oturan Brandy ve bagajında Manus’un kilitli bulunduğu kırmızı Fiat’a geri dönelim; Brandy bizi Rocky tepesine çıkarıyor; ertesi gün okul olmasa, Parkrose, Grant ve Madison lisesinden çocukların bira şişesi kırarak, korunmadan seks yapacakları eski bir kalenin harabelerinin bulunduğu bir tepe burası.</p>

  <p>Cuma geceleri bu tepe üstü “Bak, benim evim şurada. Penceredeki o mavi ışık var ya, annemle babam TV izliyorlar,” diyen çocuklarla dolup taşıyordur.</p>

  <p>Harabeler hâlâ üst üste duran birkaç taş bloktan meydana geliyor. Harabelerin içindeki zemin dümdüz ve taşlı; yerde cam kırıkları ve yabani bahçe otu var. Çevremizde, yolun bulunduğu yön hariç her yerde nokta nokta sokak ışıklarının üzerinde Rocky Tepesi’nin kenarlarından yükselen sarp kayalıklar var.</p>

  <p>Etraf öyle sessiz ki boğulabilirsiniz.</p>

  <p>Bize gereken şey kalacak bir yer bulmak. Bir sonraki adımın ne olduğunu bulana dek. Biraz para bulana dek. Buradan uzaklaşmadan önce, Evie’nin eve varmasına iki, bilemediniz üç gün var. Sonra Evie’yi arar ve ona şantaj yaparım diye düşünüyorum.</p>

  <p>Evie’nin bana borcu büyük.</p>

  <p>Ama bununla başa çıkabilirim.</p>

  <p>Brandy, Fiat’ı harabelerin en karanlık bölümlerine doğru sürüyor, sonra farları söndürüp frene basıyor. Brandy ve ben, öyle hızlı duruyoruz ki, ön cama yapışmaktan emniyet kemerlerimiz sayesinde kurtuluyoruz.</p>

  <p>Arabanın içinden metal çan ve gonglara vuran diğer metal objelerin takırtı ve çangırtı sesleri yükseliyor.</p>

  <p>“Affedersin,” diyor Brandy. “Paspasta bok var ve frene bastığım sırada pedalın altına girdi.”</p>

  <p>Koltukların altından gümüş gibi parlak bir müzik sesi yuvarlanıyor. Peçete tutacakları ve gümüş çay kaşıkları ayaklarımızın altına akın ediyor. Brandy’nin bacaklarının arasında şamdanlar var. Brandy’nin koltuğunun altından, yıldızların ışığıyla parlayan gümüş bir tabağın yarısı çıkmış, Brandy’nin uzun bacaklarının arasından bakıyor.</p>

  <p>Brandy bana bakıyor. Çenesini boynuna eğip Ray-Ban’lerini burnunun ucuna kadar indiriyor ve kalemle çizilmiş kaşlarını kaldırıyor.</p>

  <p>Omuzlarımı silkiyorum. Aşk kargomu özgürlüğüne kavuşturmak için arabadan iniyorum.</p>

  <p>Bagajı açıyorum ama Manus kımıldamıyor. Dizleri dirseklerine değiyor, elleriyle yüzünü örtmüş ve ayakları arkadan poposuna değiyor; Manus asker kamuflajı giymiş bir cenin gibi görünüyor. Etrafında daha önce fark etmediğim bir sürü şey var. Bu akşam çok fazla stres yaşadım, o yüzden Evie’nin evindeyken fark etmediğim için beni affedin ama Manus’un çevresinde gümüş eşyalar var. Fiat’ın bagajında korsan hazinesiyle birlikte başka şeyler de gizliymiş.</p>

  <p>Mukaddes emanetler.</p>

  <p>Uzun, beyaz bir mum; bagajda mum var.</p>

  <p>Brandy arabadan inerek neye baktığımı görmek için yanıma geliyor.</p>

  <p>“Hassiktir,” diyor Brandy ve gözleri yuvalarından fırlıyor.</p>

  <p><i>“Has-sik-tir.”</i></p>

  <p>Manus’un baygın götünün yanında bir tane de küllük var, yo hayır, bu alçıdan yapılma küçük bir el. İlkokulda Anneler Günü hediyesi olarak sıvı alçıyla dolu teneke kaba elinizi daldırarak yaptığınız türden bir kalıp bu.</p>

  <p>Brandy, Manus’un alnına düşmüş bir parça saçı kaldırıyor. “Gerçekten çok şirin,” diyor, “ama sanırım beyin sarsıntısı geçirdi.”</p>

  <p>Tüm olanları Brandy’ye yazarak anlatmak benim için çok zahmetli olacağından uğraşmıyorum ama Manus’un beyin sarsıntısı geçirmiş olması fazlasıyla iyi olurdu.</p>

  <p>Ama maalesef bunun sebebi Valium’lar.</p>

  <p>Brandy daha iyi bakabilmek için Ray-Ban’lerini çıkarıyor. Sonra Hermes eşarbını da çıkarıp saçlarını sallıyor, iyi görünüyor, dudaklarını ısırıyor ve Manus aniden uyanıverir diye dudaklarını yalayarak ıslatıyor. “Bunun gibi şirin heriflere,” diyor Brandy “uyku hapı vermek genellikle daha uygun olur.”</p>

  <p>Bunu hatırlamaya çalışırım.</p>

  <p>Bacakları tampondan sarkıncaya kadar Manus’u çekip bagaja oturtuyorum. Manus masmavi gözlerini kırpıştırıyor, aralıyor, kırpıştırıyor, kısıyor.</p>

  <p>Brandy daha iyi bakabilmek için eğiliyor. Ağabeyim nişanlımı benden çalmaya çalışıyor. Bu aşamada artık herkesin ölmesini istiyorum.</p>

  <p>Manus’un çenesini avucunun içine alıp “Uyan, tatlım,” diyor Brandy.</p>

  <p>Ve Manus gözlerini kısarak “Anne?” diyor.</p>

  <p>“Uyan, tatlım,” diyor Brandy. “Hepsi geçti.”</p>

  <p>“Şimdi mi?” diye soruyor Manus.</p>

  <p>“Evet, şimdi.”</p>

  <p>Hafif bir şırıltı sesi duyuluyor; yağmurun çadırın brandasına veya üstü açılan arabaların üstü kapalıyken tavanına vurduğunda çıkan ses gibi.</p>

  <p>Brandy “Ah, Tanrım,” deyip geriye sıçrıyor. “Ah, İsa aşkına!”</p>

  <p>Manus gözlerini kırpıştırıp önce Brandy’ye, sonra da kucağına bakıyor. Kamuflaj pantolonunun bir paçasının rengi kararıyor, kararıyor, dizine kadar kararıyor.</p>

  <p>“Şirin,” diyor Brandy, “ama pantolonuna işedi.”</p>

  <p><br /></p>

  <p><br /></p>

  <p id="indent">Plastik cerrahiye dönelim. İyileştiğiniz o mutlu güne geçelim. Birkaç aydır boynunuzdan sarkan şu uzun deri parçasıyla yaşıyorsunuz ama sadece bir parça yok. Muhtemelen bu pediküllerden yarım düzine var, çünkü bir seferde birden fazla yapmak isteyebilirsiniz, dolayısıyla plastik cerrahın çalışabileceği daha fazla doku gerekir. Tekrar yapılandırma için yüzünüzün altından sarkan ve sallanan bu uzun şeritlerle iki ay geçirmeniz gerekir.</p>

  <p>İnsanlar önce gözlerinizi fark eder derler. Bu umuttan vazgeçmeniz gerekebilir. Çünkü Ham Ham Kurabiye Fabrikası’nın öğütüp çıkardığı bir sakatat parçası gibi görüneceksiniz.</p>

  <p>Yağmurda dağılan bir mumya gibi.</p>

  <p>Kırık bir kukla gibi.</p>

  <p>Boynunuzda sallanıp duran bu sıcak deri parçaları iyidir, çünkü bunlar kanla beslenen canlı dokudur. Cerrah bu şeritleri teker teker kaldırarak, iyileşen kısımları yüzünüze tutturur. Böylelikle dokunun büyük kısmı kan deveranı durmadan yüzünüze transfer edilmiş olur. Tüm gevşek deri parçaları yukarı kaldırılarak, çene şeklini alacak şekilde bir araya toplanır. Boynunuzda bir zamanlar deri olan yerde artık yaralar vardır. Çeneniz ise cerrahların bir arada gelişip düşmeden kalacağını umut ettikleri bir doku parçasından meydana gelmektedir.</p>

  <p>Bir ay daha cerrahlarla birlikte umut edersiniz. Bir ay daha hastanede gizlenir, beklersiniz.</p>

  <p><br /></p>

  <p><br /></p>

  <p id="indent">Kırmızı spor arabasının bagajında, kendi çişinin ve gümüşlerin arasında oturan Manus’a dönelim. Lazımlık eğitimi günlerine geri dönüş. Bu bazen olur.</p>

  <p>Bense Manus’un önünde çömelmiş cüzdanın durduğu yeri arıyorum.</p>

  <p>Manus sadece Brandy’ye bakıyor. Muhtemelen Brandy’i ben sanıyor; yani yüzü olan eski ben.</p>

  <p>Brandy’nin ilgisi kayboluyor. “Hatırlamıyor. Beni annesi sandı,” diyor Brandy. “Kız kardeşi olabilir de, annesi?”</p>

  <p>Deja vu. Hafızanı zorla ağabeyciğim.</p>

  <p>Kalacak bir yere ihtiyacımız var, Manus’un da yeni bir yere ihtiyacı var. Onunla paylaştığımız eski ev olmaz. Ya kendi evinde kalmamıza izin verir, ya da polislere beni kaçırdığını. Evie’nin evini de yaktığını söylerim. Nasıl olsa Manus beni silahla gören Bay Baxter veya Rhea kardeşlerden haberdar değil.</p>

  <p>Parmağımla toprağa şunları yazıyorum:</p>

  <p>“cüzdanını bulmalıyız”</p>

  <p>“Pantolonu,” diyor Brandy, “ıslak.”</p>

  <p>Manus bu sefer de bana bakmaya başlıyor, tam doğrulacağı sırada kafasını açık duran bagaj kapağına çarpıyor. Ah, Tanrım, bu gerçekten canını yakıyor ama Brandy Alexander verdiği aşırı tepkiyle sahneye girene dek çok da trajik bir olay değil. Brandy “Seni zavallıcık,” diyor.</p>

  <p>Sonra Manus hıçkırıklara boğuluyor. Manus Kelley, dünya üzerinde bunu yapmaya hakkı olabilecek son kişi ağlıyor.</p>

  <p>Bundan nefret ediyorum.</p>

  <p><br /></p>

  <p><br /></p>

  <p id="indent">Deri parçasının eklendiği güne dönelim; tüm bu işlemlere rağmen dokunun yine de desteğe ihtiyacı vardır. Parçalar iyileşip kaba ve yumru yumru bir çene gibi görünse bile, yine de bir çene kemiği gerekecektir. Alt çene kemiği olmadan, yumuşak doku kütlesi kanlı canlı olmasına rağmen tekrar emilerek içeri göçebilir.</p>

  <p>Plastik cerrahların kullandığı kelimeler bunlardı.</p>

  <p>Tekrar emilerek içeri göçmek.</p>

  <p>Hem de yüzümün içine; sanki ben deriden yapılma bir süngermişim gibi.</p>

  <p><br /></p>

  <p><br /></p>

  <p id="indent">Ağlayan Manus’a ve üzerine eğilerek, cilveleşip onun seksi saçlarını okşayan Brandy’ye dönelim.</p>

  <p>Bagajda bir çift bronz bebek ayakkabısı, alttan ısıtmalı, gümüş sofra ocağı ve çizim kâğıdına yapıştırılmış makarnalardan bir hindi resmi var.</p>

  <p>Manus “Biliyorsunuz,” diyerek burnunu çekiyor ve elinin tersiyle burnunu siliyor. “Şu anda kafam iyi olduğu için bunu size söyleyebilirim.” Manus üzerine eğilmiş olan Brandy’ye ve çamurun içine diz çökmüş olan bana bakıyor. “Önce,” diyor, “aileniz size hayat verir, ama sonra onların hayatını yaşamanızı ister.”</p>

  <p><br /></p>

  <p><br /></p>

  <p id="indent">Çene kemiği yapmak için cerrahlar incik kemiğinizin bazı parçalarını kırıp yüzünüze tutturulmuş olan artere tamamlarlar. Önce kemiği açarlar ve bacağınızdayken oyarlar.</p>

  <p>Bir diğer yol da cerrahların kol ve bacaklarınızdaki uzun kemikleri kırmasıdır. Bu kemiklerin içinde süngerimsi kemik iliği bulunur.</p>

  <p>Bu cerrahların kullandığı ve kitaplarda geçen kelimeydi.</p>

  <p>Süngerimsi.</p>

  <p><br /></p>

  <p><br /></p>

  <p id="indent">“Annem ve,” diyor Manus, “yeni kocası -annem sık sık evlenip boşanır- Florida’nın Bowling River bölgesinden bir sayfiye evi satın aldılar. Altmış yaşının altındakiler buradan mülk alamıyor. Oradaki kanun böyle,” diyor.</p>

  <p>Hâlâ aşırı tepki veren anne rolünde eğilerek Manus’un alnındaki saçları düzelten Brandy’ye bakıyorum. Hemen yanımızdaki uçurumdan aşağıya bakıyorum. Bütün evlerdeki o mavi ışığın sebebi insanların televizyon seyrediyor olması. Açık Tiffany’s mavisi. Valium mavisi. Tutsak olmuş insanlar.</p>

  <p>Önce en yakın arkadaşım, şimdi de ağabeyim nişanlımı benden çalmaya çalışıyor.</p>

  <p>“Geçen sene Noel’de onları ziyarete gittim,” diyor Manus. “Annemlerin evi tam sekizinci çayırda ve orayı çok seviyorlar. Bowling River’daki yaş standardı sıçmış vaziyette. Annem ve üvey babam atmışlarına yeni bastılar ve orada genç sayılıyorlar. Oradaki tüm bunaklar bana araba hırsızıymışım gibi bakıyorlardı.”</p>

  <p>Brandy dudaklarını yalıyor.</p>

  <p>“Bowling River yaş standardına göre,” diyor Manus, “ben henüz doğmadım.”</p>

  <p><br /></p>

  <p><br /></p>

  <p id="indent">Bu yumuşak ve kanlı ilikten yeterli ölçüde çıkarmanız gerekir. Süngerimsi madde. Sonra da bu kemik parçalarını ve ilikleri, yüzünüze yerleştirdiğiniz yumuşak doku kütlesinin içine sokmanız gerekiyor.</p>

  <p>Tabii bunları siz yapmıyorsunuz; hepsini siz uyurken cerrahlar yapıyor.</p>

  <p>İlik parçaları birbirine yeteri kadar yakın olursa, birbirlerine bağlanmaya yarayan lifli bağdoku hücreleri oluştururlar. Kitaplardan bir kelime daha.</p>

  <p>Lifli bağdoku.</p>

  <p>Aylar sürebilecek bir işlem daha.</p>

  <p><br /></p>

  <p><br /></p>

  <p id="indent">“Annemle kocasının,” diyor Rocky Tepesi’nin üstündeki Fiat Spider’ının açık bagajında oturan Manus, “bana Noel için verdikleri en büyük hediye paketlenmiş bir kutuydu. Kutu, müzik seti veya geniş ekran televizyon büyüklüğündeydi. Benim beklentim buydu. Yani herhangi başka bir şey olsaydı, yine de bundan çok beğenirdim,” diyor.</p>

  <p>Manus önce bir ayağını yere basıyor, sonra diğerini. Manus gümüşle dolu Fiat’a dönüyor.</p>

  <p>“Ama hayır,” diyor. “Bana bu boktan şeyi verdiler.”</p>

  <p>Komando botu ve asker kamuflajı giymiş olan Manus bagajdan tombul bir gümüş çaydanlık alıp dışbükey yüzeydeki şişko görüntüsüne bakıyor. “Kutunun içi,” diyor Manus, “bu boktan şeyler ve kimsenin istemediği evladiyeliklerle dolu.”</p>

  <p>Evie’nin kristal sigara kutusunu şömineye nasıl fırlattıysam, Manus da aynı şekilde çaydanlığı karanlığa yolluyor. Çaydanlık uçurumdan aşağıya, karanlığın içinden kentin ışıklarına doğru uçuyor ve öyle uzağa gidiyor ki yere çarpış sesini duyamıyoruz.</p>

  <p>Manus arkasına dönmeden uzanıp bir nesne daha yakalıyor. Gümüş bir şamdan. “İşte bana kalan miras,” diyor. Elinden fırlayıp karanlığa karışan şamdan döne döne uçuyor, o kadar sessiz uçuyor ki adeta uzaydaki uydular sanırsınız.</p>

  <p>“Biliyorsunuz,” diyor Manus, bir avuç dolusu parlak peçete halkasını fırlatırken. “Ailelerimiz bir çeşit Tanrı’dır. Onları seviyoruz ve hayatta olduklarını bilmek hoşumuza gidiyor. Ama bizden bir şey istemedikleri sürece onları kesinlikle görmüyoruz,” diyor.</p>

  <p>Gümüş sofra ocağı yıldızlara kadar yükseliyor, yükseliyor, yükseliyor, sonra da mavi TV ışıklarının arasında bir yere konuyor.</p>

  <p><br /></p>

  <p><br /></p>

  <p id="indent">Kemik parçaları, eklenen deri parçasının içinde yeni bir çene kemiği oluşturmak üzere bir arada geliştikten sonra, cerrah bu kemiği konuşulabilir, yemek yenebilir ve bol makyajla gizlenebilir hale getirmek için şekillendirmeye çalışacaktır.</p>

  <p>Yıllar boyu çekilen acıdan sonra.</p>

  <p>Elde edeceğinizin, sahip olduğunuzdan daha iyi olacağı umuduyla geçirilen yıllar. Daha iyi görünebilme umuduyla daha da kötü göründüğünüz ve hissettiğiniz yıllar.</p>

  <p><br /></p>

  <p><br /></p>

  <p id="indent">Manus mumu kapıyor, bagajdaki beyaz mumu.</p>

  <p>“Annemin,” diyor Manus, Noel’de verdiği ikinci hediye ise çocukluğumdan beri sakladığı eşyalarla dolu bir kutuydu.” Manus, “İşte bakın,” derken mumu havaya kaldırıyor ve “vaftiz mumum,” diyor.</p>

  <p>Mumu karanlığa fırlatıyor Manus.</p>

  <p>Sırada bronz bebek ayakkabıları var.</p>

  <p>Vaftiz cüppesine sarılmış.</p>

  <p>Avucunu doldurmayacak kadar az sayıda bebek dişi.</p>

  <p>“Sikerim,” diyor Manus, “lanet olası diş perisini.”</p>

  <p>İçinde bir tutam sarı saç olan madalyonun takılı olduğu zincir boşlukta sallanıyor ve bir an sonra Manus’un elinden topaç gibi fırlayarak karanlıkta kayboluyor.</p>

  <p>“Annem bunları saklayacak yeri olmadığı için bana verdiğini söyledi,” diyor Manus. “İstemediği için değilmiş yani.”</p>

  <p>Alçı baskıdan ilkokul eli döne döne karanlığa karışıyor.</p>

  <p>“Doğrusunu söylemek gerekirse anneciğim, eğer bunlar senin için değerli değilse,” diyor Manus, “ben de bu boktan şeyleri yanımda taşımaya meraklı değilim.”</p>

  <p><br /></p>

  <p><br /></p>

  <p id="indent">Brandy Alexander’ın durup durup plastik cerrahi konusunda üzerime geldiği zamanlara geçelim; her defasında aklıma pediküller geliyor. Tekrar emilim. Lifli bağdoku hücreleri. Kemik iliği. Acı ve umut dolu yıllar ve kendimi gülmekten alıkoyamayışım.</p>

  <p>Çıkardığımda insanların anlayabildiği tek ses kahkaha sesi.</p>

  <p>İyi niyetli yüce kraliçe Brandy, sırtını dik tutamayacak derecede silikonlu göğüsleriyle şöyle diyor: Neler olup bittiğine bir göz at, yeter.</p>

  <p>Kahkahalarıma nasıl engel olabilirim ki?</p>

  <p>Dikkat çekmeye o kadar ihtiyacım yok Shane ve bu konuda ciddiyim.</p>

  <p>Peçe takmaya devam edeceğim, o kadar.</p>

  <p>Güzel olamıyorsam, ben de görünmez olurum.</p>

  <p><br /></p>

  <p><br /></p>

  <p id="indent">Hiçliğe uçan gümüş delikli kepçeye geçelim.</p>

  <p>Giden çay kaşıklarına geçelim.</p>

  <p>Yelken açan okul karnelerine ve sınıf fotoğraflarına geçelim.</p>

  <p>Manus kalın bir kâğıt parçasını buruşturuyor.</p>

  <p>Doğum belgesi. Ve yok ediyor. Sonra da kollarıyla kendini kucaklayıp öne, arkaya, öne, arkaya sallanmaya başlıyor.</p>

  <p>Brandy bir şey söyleyeyim diye bana bakıyor. Parmağımla toprağa “manus son günlerde nerede oturuyordun?” yazıyorum.</p>

  <p>Saçıma ve yavruağzı omuzlarıma minik ve soğuk serpintiler geliyor. Yağmur yağıyor.</p>

  <p>Brandy “Bak, kim olduğunu bilmek istemiyorum ama eğer biri olmak isteseydin, kim olurdun?” diye soruyor.</p>

  <p>Manus kafasını sallayarak “Yaşlanmıyorum, işte bundan eminim,” diyor. “İmkânı yok.” Kollarıyla kendini kucaklamış vaziyette ileri geri sallanıyor. Manus çenesini göğsüne yaslayıp sallanıyor ve yerdeki kırık şişelere bakıyor.</p>

  <p>Yağmur hızlanıyor. Artık ne tüylerimdeki is kokusu, ne de Brandy’nin L’Air du Temps parfümünün kokusu duyuluyor.</p>

  <p>“Öyleyse sen Bay Denver Omelet’sin,” diyor Brandy. “Denver Omelet, bu Daisy St. Patience.” Brandy’nin yüzüklerle bezeli eli açılıyor ve yüz on altı santimlik silikonlu haşmetinin üzerine yerleşiyor “Bunlar,” diyor, “bu da Brandy Alexander.”</p>
</body>
</html>
