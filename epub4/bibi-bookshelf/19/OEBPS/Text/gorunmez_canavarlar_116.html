<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>16</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>16</h1>

  <p id="indent">Pis enkazlarla dolu araba mezarlığında yapılan moda çekimine dönelim: Evie’yle birlikte araba enkazlarının üzerine tırmanıyoruz, üzerimizdeki Hermaun Mancing marka ipli bikiniler öyle ince ki altımıza “kuku şeridi” denen cerrahi sargılardan yapıştırmak zorundayız ve Evie “Şu sakat ağabeyinle ilgili olarak...” diye muhabbete giriyor.</p>

  <p>Üstelik bu adam benim en sevdiğim fotoğrafçı veya art direktör de değil.</p>

  <p>Ve Evie’ye dönüp “Evet?” diyorum. Kıçımı dışarı çıkarmakla meşgulüm.</p>

  <p>Ve fotoğrafçı “Evie? <i>Buna dışarı çıkarmak denemez!</i>” diyor.</p>

  <p>Moda olan ürünler çirkinleştikçe, onları daha güzel gösterebilmek için daha beter yerlerde poz vermek zorunda kalıyoruz. Araba mezarlıkları. Mezbahalar. Lağım arıtma tesisleri. Kıyaslandığında daha iyi görünmek için kendine çirkin nedime seçme taktiğinin aynısı. Industry blucinleri için çekim yapsaydık, ölüleri öperken poz vermemiz gerekeceğinden emindim.</p>

  <p>Bu araba enkazlarının üzerinde paslı delikler var ve kenarları de testere gibi; ve <i>neredeyse</i> çırılçıplak olduğum için en son ne zaman tetanos aşısı olduğumu hatırlamaya çalışıyorum. Fotoğrafçı fotoğraf makinesini indiriyor ve “Midenizi içeri çekmediğiniz sürece, boşuna film harcıyorum burada,” diyor.</p>

  <p>Gün geçtikçe güzel olmak daha da fazla çaba gerektiriyordu. Jilet kesikleri yüzünden gözümden yaş geliyordu. Kasık bölgesi için ağda. Evie dudağına silikon enjekte ettirmişti ve artık cehennemde yanmaktan bile korkmadığını söylüyordu. Bir diğer berbat olay da, paçayı kurtaramadığınız takdirde Manus’un kuku şeridini hızla çekmesiydi.</p>

  <p>Cehennemden bahsetmişken Evie’ye, “Yarınki çekim orada olacak,” dedim.</p>

  <p>Bu sefer de art direktör “Evie, birkaç araba daha yukarı tırmanır mısın?” diyor. Ayağımızda topuklular var ama Evie tırmanıyor. Her tarafa cam parçaları saçılmış ve her an üzerlerine düşebiliriz.</p>

  <p>Suratındaki kocaman sahte gülüşle Evie “Ağabeyin tam olarak nasıl sakat kaldı?” diye soruyor. Yalnızca gerçek bir gülüşü uzun süre koruyabilirsiniz; ondan ötesinde görünen sadece dişlerimizdir.</p>

  <p>Art direktör elindeki köpük aplikatörüyle yukarı tırmanıyor ve popomdaki yol yol olmuş bronzlaştırıcıyı dağıtıyor.</p>

  <p>“Birileri bizim yanan varile saç spreyi kutusu atmış,” diyorum. “O da çöpü yakıyordu ve kutu patladı.”</p>

  <p>Ve Evie “Birileri mi?” diye soruyor.</p>

  <p>“Çığlıklarından ve kanamayı durdurmaya çalışmasından bunu yapanın annem olduğunu sanırdın,” diyorum.</p>

  <p>Fotoğrafçı “Kızlar biraz parmak ucunuza kalkabilir misiniz?” diyor.</p>

  <p>Evie “Bin gramlık büyük bir HairShell saç spreyi, ha? Yüzünün yarısını soyduğuna eminim,” diyor.</p>

  <p>İkimiz de parmaklarımızın ucuna kalkıyoruz.</p>

  <p>“O kadar da kötü değildi,” diyorum.</p>

  <p>Ait direktör “Bi saniye durun,” diyor. “Ayaklarınız o kadar yakın olmasın birbirine.” Sonra “Daha da açın,” diyor. Sonra “Biraz daha açın bacaklarınızı lütfen,” diyor. Sonra da elimizde tutmamız için büyük, krom aletler veriyor bize.</p>

  <p>Benimkinin ağırlığı yedi kilo falan olmalı.</p>

  <p>Evie “O elindeki yarım küreli çekiç,” diyor. “Ve yanlış tutuyorsun.”</p>

  <p>“Tatlım,” diyor fotoğrafçı Evie’ye, “testereyi ağzına biraz daha yakın tutar mısın?” diyor.</p>

  <p>Arabaların metal kasası güneşten ısınmış ve tepeleri üstlerine yığılan arabalar yüzünden ezilmiş. Bunlar içinden kimsenin sağ çıkmadığı, ön kaportası akordeon olmuş arabalar. Bütün ailenin içinde can verdiği bir yanı tost olmuş arabalar. Arka koltuğu ön panele yapışmış arabalar. Emniyet kemerinden önceki arabalar. Hava yastıklarından önceki arabalar. Hayatın Dişlileri’nden önceki arabalar. İlkyardım hizmetlerinden önce. Havaya uçan benzin depoları yüzünden kaportaları kâğıt gibi buruşmuş arabalar bunlar.</p>

  <p>“Bu çok zengin,” diyor Evie. “Ömrüm boyunca buraya ulaşabilmek için çalıştım.”</p>

  <p>Art direktör öne doğru, göğüslerimizi arabaya yapıştırmamızı söylüyor.</p>

  <p>“Büyürken,” diyor Evie, “hep kadın olmanın şey olacağını... yani en azından bu kadar hayal kırıklığı yaratmayacağını düşündüm.”</p>

  <p>Bense sadece tek çocuk olmak istiyordum.</p>

  <p>Fotoğrafçı “Mükemmel,” diyor.</p>
</body>
</html>
