<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>1</h1>

  <p id="indent">Her tarafta çiçek aranjmanları ve mantar dolmaları bulunan büyük bir malikânedeki ihtişamlı bir West Hills düğün merasiminde olmanız gerekiyor. Buna hikâyenin dekoru deniyor; kim nerede, hangisi ölü, hangisi canlı. Bu Evie Cottrell’in ihtişamlı düğün merasiminin yaşandığı an. Evie malikânenin girişine inen merdivenin ortasında, yanmış gelinliğinden geriye kalan şeyin içinde çıplak vaziyette dikiliyor, tüfeği de hâlâ elinde.</p>

  <p>Bense merdivenin başında duruyorum ama sadece fiziksel olarak oradayım. Aklım kim bilir nerede.</p>

  <p>Henüz burada ruhunu komple teslim etmiş biri yok ama zaman yaklaşıyor diyelim.</p>

  <p>Üstelik bu büyük tiyatro oyunundaki kişilerin hiçbiri gerçek, canlı insanlar da değil. Evie Cottrell’in görünüşüyle ilgili her şeyi televizyondaki bir organik şampuan reklamından hatırlayabilirsiniz; fakat şu anda Evie’nin gelinliğinden geriye sadece kalçalarının etrafında dönen çemberli etek ve saçındaki ipek çiçeklerden de geriye yalnızca küçük tel iskeletler kaldı. Ve Evie’nin sarı saçları, sarının her tonunda boyanmış ve saç spreyiyle kabartılarak geriye taranmış o gökkuşağı, maalesef o da yandı.</p>

  <p>Buradaki diğer tek karakter ise merdivenlerin dibinde vurularak yere düşen ve çok kan kaybeden Brandy Alexander.</p>

  <p>Kendi kendime Brandy’nin kurşun deliğinden fışkıran kırmızı akıntının, kandan çok sosyopolitik bir araca benzediğini söylüyorum. Bütün o şampuan reklamlarından klonlanma durumu aslında benimle birlikte Brandy Alexander için de geçerli. Bu odadaki herhangi birini vurmak, ahlâki açıdan bir arabayı, elektrikli süpürgeyi veya Barbi bebeği öldürmekle aynıdır. Bilgisayara format atmak. Bir kitabı yakmak. Muhtemelen bu durum dünyadaki herkesi öldürmek için geçerli olabilir. Çünkü hepimiz birer ürünüz.</p>

  <p>En kaliteli parti kızlarının fidan boylu yüce kraliçesi Brandy Alexander, mükemmel tayyörünün ceketindeki bir kurşun deliğinden içini boşaltıyor. Brandy’nin Seattle’den indirimli fiyata satın aldığı Bob Mackie marka beyaz tayyörün eteği öyle dar ki, poposu kocaman, mükemmel bir kalp şeklinde görünüyor. Tayyörün fiyatını bilseniz dudağınız uçuklar. Alışla satışı arasındaki fiyat farkı neredeyse yüzde bir zilyon. Ceketinin eteğinde minik bir farbala var, klapaları ve omuzlarıysa geniş. Kan fışkıran delik dışında tek sıra düğmeli ceketin kesimi oldukça simetrik.</p>

  <p>Soma merdivenin ortasında duran Evie ağlamaya başlıyor. O anın ölümcül virüsü Evie. Bize düşen zavallı Evie’ye bakmak; zavallı, üzgün, kel ve üzerinde yanan çemberli eteğinden geriye kalan tel kafes ve küllerden başka bir giysi bulunmayan Evie’cik. Sonra Evie tüfeği atıyor. Kirli elleriyle kirli yüzünü örten Evie, sanki ağlamanın bir faydası olacakmış gibi yere çöküp hıçkırıklara boğuluyor. Dolu olan otuz sekizlik tüfek zıplayarak merdivenlerden aşağı iniyor, girişin ortasına kadar kayıp dönmeye başlıyor, namlusu bir beni, bir Brandy’yi ve bir de ağlayan Evie’yi gösteriyor.</p>

  <p>Ben şiddeti göz ardı etmeye programlanmış, duygusuz bir laboratuvar hayvanı değilim ama o anda aklıma ilk olarak kan lekesinin üzerine soda sürmek için çok geç kalınmamış olabileceği geliyor.</p>

  <p>Şimdiye kadar erişkin hayatımın büyük kısmı, nasıl hissetmem gerektiğini söyleyen ünlü bir moda fotoğrafçısının karşısında elbise ve ayakkabı giyerek, yapılı saçlarımla yekpare bir kâğıt zeminde dikilmek ve karşılığında da dünyanın parasını kazanmakla geçti.</p>

  <p>Fotoğrafçı bağırırdı: Bana şehvet ver bebek.</p>

  <p>Flaş.</p>

  <p>Bana muziplik ver.</p>

  <p>Flaş.</p>

  <p>Bana tarafsız varoluşçu can sıkıntısı ver.</p>

  <p>Flaş.</p>

  <p>Bana başa çıkma mekanizması olarak başıboş entelektüalizm ver.</p>

  <p>Flaş.</p>

  <p>Muhtemelen en büyük düşmanımın, diğer en büyük düşmanımı vurduğunu görmenin şoku içerisindeyim. Bam ve bir taşla iki kuş. Bunun yanı sıra, Brandy’nin peşinde dolanmaktan tiyatro müptelalığımı da oldukça geliştirdim.</p>

  <p>Nefes alabilmek için elimdeki mendili peçemin altından burnuma kapatıyorum ama ağlıyormuşum gibi görünüyorum. Mendili, Evie’nin büyük malikânesindeki yangından çıkan dumanı filtrelemek için burnuma kapatıyorum, çünkü nefes almak neredeyse imkânsız.</p>

  <p>Brandy’nin yanında diz çökmüş olan bendeniz, elimi elbisemin neresine atsam, Darvon’lar, Demerol’ler, Darvocet 100’ler buluyorum. Bu noktada herkesin bana bakması kararlaştırılmış. Kahverengi ve beyaz renklerin hâkim olduğu Torino Kefeni baskılı kazık marka elbisemin üzerindeki parlak kırmızı düğmeler Stigmata’nın<a href="../Text/gorunmez_canavarlar_201.html#GeriDipnot1"><sup id="Dipnot1">[1]</sup></a> üzerine gelecek şekilde büzüştürülüp kesilmiş. Yüzüme de metrelerce uzunlukta üzeri elde kesilmiş Avusturya kristaliyle bezeli siyah organzadan peçe sarılı. Yüzüm hiç görünmüyor ama zaten amaç da bu. Kutsal bir şeye hürmetsizlik ediyormuşum gibi görünüyorum ve kendimi kutsal ve ahlâksız hissediyorum.</p>

  <p>Haute couture ve daha da haute’leşiyor.</p>

  <p>Alevler girişteki duvar kâğıdına sıçrıyor. Seti biraz daha süslemek adına yangını ben çıkardım. Duyguları yoğunlaştırmak için özel efektler çok işe yarar ve burada gerçek bir evmiş gibi bir hava yok. Yanmakta olan ev, sahte Tudor üslubundaki büyük malikânelerin kopyasının kopyasının kopyası örnek alınarak tasarlanmış bir dönemi canlandıran bir evin yeniden yaratılmış hali. Orijinal olan her şeyden soyutlanmış yüzlerce nesil; doğruya doğru, hepimiz öyle değil miyiz?</p>

  <p>Evie çığlıklar atarak merdivenden inip Brandy Alexander’ı vurmadan hemen önce, bir galon dolusu Chanel Number Five parfümü döküp yanan bir davetiyeyi üzerine bıraktım ve bom, dönüştürme işlemini başlattım.</p>

  <p>Komik olabilir ama en trajik yangın bile aslında süregelen kimyasal bir tepkimedir. Jan Dark’ın oksidasyonudur.</p>

  <p>Yerde dönmeye devam eden tüfeğin namlusu bir beni, bir Brandy’yi işaret ediyor.</p>

  <p>Bir diğer mesele de birini ne kadar sevdiğinizi düşünürseniz düşünün, akan kanı size çok yaklaştığında geri çekileceğinizdir.</p>

  <p>Bu vahim dramın dışında aslında güzel bir gün. Sıcak, güneşli bir gün ve açık duran ön kapıdan veranda ve çimenlik görünüyor. Üst kattaki yangın, yeni biçilmiş mis gibi çimen kokusunu girişe çekiyor ve dışarıdan bütün davetlilerin sesi duyuluyor. Bütün davetliler, istedikleri hediyeleri, yani kristal ve gümüşleri alıp itfaiyeci ve sağlık memurlarının içeri girmesi için verandaya çıktılar.</p>

  <p>Brandy yüzüklerle bezeli kocaman elini açıp kanını mermer zeminin her yanına akıtan deliğe dokunuyor.</p>

  <p>Brandy “Kahretsin,” diyor. “Bon Marche imkânı yok, bu tayyörü geri almaz.”</p>

  <p>Evie kafasını kaldırıyor, yüzünde parmaklarından bulaşan is, sümük ve gözyaşlarının izi var ve “Hayatımın bu kadar sıkıcı olmasından nefret ediyorum!” diye haykırıyor.</p>

  <p>Evie, Brandy Alexander’a “Bana cehennemde pencere kenarından bir masa ayırt,” diye bağırıyor.</p>

  <p>Gözyaşları yüzündeki kiri çizgiler halinde temizleyerek akıyor ve Evie “Dostum! Bana cevap verirken biraz bağırman gerekiyor,” diye haykırıyor.</p>

  <p>Sanki bu durum yeterince dramatik değilmiş gibi Brandy yanı başında diz çökmüş olan bendenize bakıyor. Brandy’nin patlıcan moru gözleri fal taşı gibi açılıyor ve “Brandy Alexander ölüyor mu?” diye soruyor.</p>

  <p>Tüm olanlar, Brandy, Evie ve benim spot ışığı için verdiğimiz bir iktidar savaşı aslında. Üçümüz de önce ben, ben, ben diyoruz. Katil, kurban ve şahit; üçümüz de başrolü oynadığımızı sanıyoruz.</p>

  <p>Bu durum muhtemelen dünyadaki herkes için geçerli.</p>

  <p>Tamamen <i>ayna, ayna söyle bana</i> durumu, çünkü aynen paranın iktidar unsuru olması gibi, aynen silahın iktidar unsuru olması gibi güzellik de bir iktidar unsurudur.</p>

  <p>Dahası gazetede kaçırılıp sodomiye maruz bırakılan ve soyulduktan sonra öldürülen yirmili yaşlarda birinin resmini gördüğümde, onun genç ve gülümseyen yüzünün birinci sayfada yayımlanmış bir resmi söz konusu olduğunda artık bu üzücü, büyük katliama kafamı takmak yerine, içgüdüsel tepkim, vaay, burnu bu kadar büyük olmasaymış çok güzel olabilirmiş diye düşünmek oluyor. İkinci tepkim ise, kaçırılıp ölümüne sodomiye maruz kalma ihtimaline karşı yüz ve omuz bakımını elden bırakmamak gerektiği oluyor. Üçüncü tepkim ise en azından rekabet ortamından biri daha eksildi diye düşünmek oluyor.</p>

  <p>Bu da yetmezse, hidrojenli mineral yağ içinde süspanse edilmiş tesirsiz cenin katılarından yapılmış nemlendirici kullanıyorum. Demem o ki, dürüst olmak gerekirse, hayatımda kendimden başka hiçbir şey yok.</p>

  <p>Demem o ki, saat işlemediği ve bir fotoğrafçı “Bana empati ver,” diye bağırmadığı sürece bu böyle.</p>

  <p>Sonra flaş patlar.</p>

  <p>Bana sempati ver.</p>

  <p>Flaş.</p>

  <p>Bana acımasız dürüstlük ver.</p>

  <p>Flaş.</p>

  <p>“Burada böyle ölmeme izin verme,” diyor Brandy ve kocaman elleri beni kavrıyor. “Saçım,” diyor, “saçımın arkası düzleşecek.”</p>

  <p>Demem o ki, Brandy’nin büyük ihtimalle öleceğini biliyorum ama bir türlü olaya konsantre olamıyorum.</p>

  <p>Evie daha da yüksek sesle hıçkırıyor. Buna ilaveten uzaktan gelen itfaiye sirenleri bana Migren Kasabası’nın kraliçelik tacını takıyor.</p>

  <p>Tüfek hâlâ yerde dönüyor ama giderek yavaşlıyor.</p>

  <p>Brandy “Brandy Alexander hayatının böyle olmasını istememişti. Öncelikle meşhur olacaktı. Bilirsin işte, ölmeden önce televizyondaki Super Bowl turnuvasının devre arasında ağır çekimde çırılçıplak diyet kola içmesi gerekiyordu,” diyor.</p>

  <p>Tüfek duruyor ve namlusu kimseyi işaret etmiyor.</p>

  <p>Brandy hıçkıran Evie’ye “Kapa çeneni,” diye bağırıyor.</p>

  <p>Evie “<i>Sen</i> kapa çeneni,” diye bağırarak karşılık veriyor. Alevler arkasından merdivenlere serili halıya sıçrıyor.</p>

  <p>Sirenlerin West Hills’de dolanırken acı acı çaldıkları duyulabiliyor. İnsanlar 911’i arayıp kahraman olmak için itişip kakışacak. Hiç kimse gelmesi an meselesi olan televizyon ekibine hazırlıklı görünmüyor.</p>

  <p>“Bu son şansın tatlım,” diyor Brandy ve kanı her yana akıyor. “Beni seviyor musun?” diye soruyor.</p>

  <p>Ahali bu tarz sorular sormaya başladığı zaman artık dikkat çekemiyorsunuz demektir.</p>

  <p>Ahali sizi en iyi yardımcı role işte böyle esir eder.</p>

  <p>Her senaryoda bulabileceğiniz en eskitilmiş o iki kelimeyi söylememi gerektiren bu muazzam beklenti, yanmakta olan bu koca evden bile büyük. Sadece kelimeler kendimi fena halde elliyor muşum gibi bir his veriyor. Bunlar sadece kelimeler. Hiçbir güçleri yok. Kelime bilgisi. Diyalog.</p>

  <p>“Söyle,” diyor Brandy. “Seviyor musun? Beni gerçekten seviyor musun?”</p>

  <p>Brandy hayatı boyunca hep böyle abartılı rollerin kadını oldu. Dur durak bilmeyen, canlı Brandy Alexander aksiyon tiyatrosu, ama şimdi her geçen dakika canlılığını yitiriyor.</p>

  <p>Biraz sahne performansı olsun diye Brandy’nin elini tutuyorum. Bu nazik bir jest ama o anda aklıma kan yoluyla bulaşan mikrop ve virüsler geldiği için paranoyaya kapılıyorum ve sonra bum diye yemek odasının tavanı çöküyor ve yemek odasının kapısından kıvılcım ve közler üzerimize sıçrıyor.</p>

  <p>“Beni sevemiyorsan bile, en azından hayatımı anlat bana,” diyor Brandy. “Bir kız hayatı gözlerinin önünden film şeridi gibi geçmeden ölemez.”</p>

  <p>Hemen hemen hiç kimsenin duygusal ihtiyaçları karşılanamıyor maalesef.</p>

  <p>İşte o sırada merdivenlere serili halıdaki alevler Evie’nin çıplak kıçına varıyor ve Evie çığlık atarak ayağa fırladığı gibi, yanmış beyaz topuklu ayakkabılarıyla basamakları döverek merdivenlerden iniyor. Çıplak ve kel, tel ve küllerden başka bir şey giymeyen Evie Cottrell daha kalabalık bir seyircinin bulunduğu ön kapıya, düğün davetlilerine, gümüş ve kristallere ve varmak üzere olan itfaiye araçlarına koşuyor. Yaşadığımız dünya böyle. Şartlar değişiyor, biz de dönüşüme uğruyoruz.</p>

  <p>Sonuç olarak tarafımdan sunulan bu gösterinin tamamı hiç şüphesiz tamamen Brandy’yle ilgili olacak ve iki de konuğumuz var: Evelyn Cottrell ve ölümcül AIDS virüsü. Brandy, Brandy, Brandy. Sırtüstü yatmakta olan zavallı Brandy, canını mermer zemine akıttığı deliğe dokunup “Lütfen. Bana hayatımı anlat. Buraya nasıl geldiğimizi anlat,” diyor.</p>

  <p>Sonuç olarak bendeniz bu Brandy Alexander anını belgelemek için burada durmuş duman yutuyorum.</p>

  <p>Bana dikkat ver.</p>

  <p>Flaş.</p>

  <p>Bana aşırı sevgi ver.</p>

  <p>Flaş.</p>

  <p>Bana bir mola ver.</p>

  <p>Flaş.</p>
</body>
</html>
