<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>19</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>19</h1>

  <p id="indent">Bir sarhoşla çıktığınızda, sarhoşun kendi bardağındakini bitirebilmek için sizinkini doldurduğunu fark edersiniz. İçtiğiniz sürece sorun yoktur. İki kişi birbirine eşlik eder. İçmek eğlencelidir. Ortada bir şişe varsa, bardağınız boş olmasa bile sarhoş biri kendi bardağını doldurmadan önce sizin bardağınıza biraz içki koyacaktır.</p>

  <p>Bu, sadece cömertlik gibi görünür.</p>

  <p>Şu Brandy Alexander plastik ameliyat konusunda beni sıkıştırıp duruyor. Bilirsiniz işte, neden neler olup bittiğine bir göz atmıyor muşum? Göğüsleri silikonlu, kalçaları liposuctionlı, 115-40-65 ölçülerinde Katty Kathy kum saati kılıklı, baştan yaratılmış ibne, sokak kızı Irma, Pygmalion<a href="../Text/gorunmez_canavarlar_201.html#GeriDipnot5"><sup id="Dipnot5">[5]</sup></a> kılıklı ölüp dirilen ağabeyim Brandy Alexander, plastik cerrahiye pek meraklı.</p>

  <p>Ve tam tersi.</p>

  <p>Banyo sohbetleri.</p>

  <p>Brandy, Seattle’daki Capitol Hill’in tepesindeki bir banyonun soğuk fayansları üzerinde yatmaya devam ediyor. Bay Parker geldiği gibi gitti. Bütün öğleden sonrayı Brandy’yle geçirdik. Ben hâlâ duvara vidalı dev salyangoz kabuğu şeklindeki seramiğin açık ucunda oturuyorum. Onu yarım yamalak boktan yöntemimle öldürmeye çalışıyorum. Kumral saçlı kafası ayaklarımın arasında. Rujlar ve Demerol’ler, allıklar ve Percocet-5, Patlıcan Moru Düşler ve Nembutal Sodyum kapsülleri şifonyerin turkuaz rengi tezgâhına yayılmış.</p>

  <p>Valium’ları o kadar uzun zamandır elimde tutuyorum ki, avucumun içi Tiffany mavisine boyanmış. Güneş gittikçe alçalıp lombar şeklindeki pencerelerden girinceye kadar bütün öğleden sonra Brandy’le ikimiz burada oturduk.</p>

  <p>“Belim,” diyor Brandy. Kurşuni ağız biraz fazla mavi görünüyor; bana sorarsanız Tiffany’s açık mavisi. Aşırı dozda bebek mavisi. “Sofonda belimin kırk santim olması gerektiğini söyledi,” diyor Brandy. “Ben de ‘Bayan Sofonda benim kemiklerim iri. Boyum bir seksen. Benim belim hayatta kırk santim olmaz,’ dedim.”</p>

  <p>Salyangoz kabuğunda oturmuş, Brandy’nin söylediklerinin bir kısmına kulak veriyorum.</p>

  <p>“Sofonda,” diyor Brandy, “Sofonda bir yolu olduğunu ama ona güvenmem gerektiğini söyledi. Dinlenme odasında gözlerimi açacakmışım ve belim kırk santim olacakmış.”</p>

  <p>Sanki bu hikâyeyi onlarca başka banyoda dinlememişim gibi. Tezgâhtan başka bir şişe alıyorum; Bilax kapsülleri. <i>Doktorlar İçin Masaüstü Müracaat Kitabı’na</i> bakıyorum.</p>

  <p>Bilax kapsülleri. Bağırsak boşaltan.</p>

  <p>Belki de ayaklarımın arasındaki hiç durmadan konuşan şu ağza bunlardan birkaç tane verebilirim.</p>

  <p><br /></p>

  <p><br /></p>

  <p id="indent">Şu reklam filmini çekerken beni izleyen Manus’a dönelim. İkimiz de çok güzeldik. Benim yüzüm vardı. O da östrojen yüklü değildi.</p>

  <p>Aramızda gerçek bir aşk ilişkisi olduğunu sanmıştım. Gerçekten sandım. Aşka çok meraklıydım ama aslında bizimkisi olayın temeli boşalmaya dayandığı için her an bitebilecek uzun bir seks ilişkisiydi. Manus masmavi gözlerini yumar, kafasını iki yana sallar ve yutkunuldu.</p>

  <p>Ve, Evet, derdim Manus’a. Bunu yaptığı anda boşalırdım.</p>

  <p>Yatak muhabbeti.</p>

  <p>Hemen her seferinde kendinize birini sevdiğinizi söylersiniz ama aslında onu sadece kullanıyorsunuzdur.</p>

  <p>Bu, sadece aşk gibi görünür.</p>

  <p><br /></p>

  <p><br /></p>

  <p id="indent">Banyo zemininde yatarken “Sofonda, Vivienne ve Kitty hastanede hep yanımdaydılar,” diyen Brandy’ye geçelim. Ellerini fayanstan kaldırıp, aşağı yukarı gezdirerek bluzunun kenarıyla oynuyor. “Üçü de torba gibi bol yeşil tayyörler giymişlerdi, peruklarının üzerinde saç filesi vardı ve yakalarına da Windsor Düşesi’nin kostüm mücevheratı gibi broşlar takmışlardı,” diyor Brandy. “Cerrahın ve ışığın gerisinden koşuşturuyorlardı ve Sofonda yüzden geriye saymamı söylüyordu. Bilirsin işte... 99... 98... 97...”</p>

  <p>Patlıcan Moru Düşlere boyalı gözler kapanıyor. Brandy derin ve düzenli soluklar alıyor ve “Doktorlar göğüs kafesimin en altındaki iki kaburgayı almışlar,” diyor. Elleriyle orayı ovuşturuyor ve “İki ay boyunca yataktan doğrulamadım ama kırk santimlik bir belim oldu. Belim hâlâ kırk santim,” diyor.</p>

  <p>Brandy ellerinden birini açarak, bluzunun eteğinin beline girdiği kısımdaki düzlüğü okşuyor. “İki kaburgamı kırıp çıkardılar ve onları bir daha hiç görmedim,” diyor. “İncil’de kaburgalarla ilgili bir bölüm vardır.”</p>

  <p>Havva’nın yaradılışı.</p>

  <p>Brandy “Bana böyle bir şey yapmalarına nasıl izin verdim, bilemiyorum,” diyor.</p>

  <p>Ve Brandy, uykuya dalıyor.</p>

  <p><br /></p>

  <p><br /></p>

  <p id="indent">Brandy’yle bu yolculuğa başladığımız geceye; Congress Oteli’nden ayrılıp, içinde dolu bir tüfek ve doz aşımına uğramış bir rehine bulunan üstü açık, spor bir arabayı gecenin iki buçuğunda nasıl kullanırsanız, Brandy’nin arabayı öyle sürdüğü o geceye dönelim. Biraz olsun mahremiyet içinde araba kullanabilmek için Brandy gözlerini Ray-Ban’lerin ardına gizlemiş. 1950’lerdeki başka bir gezegenden gelen ani bir pırıltı gibi, Brandy, Hermes marka bir eşarbı kumral saçlarına örtüp çenesinin altından bağlıyor.</p>

  <p>Bense sadece Brandy’nin Ray-Ban’lerindeki zayıf ve korkunç yansımamı görüyorum. Ön camın yanından esen soğuk gece havası hâlâ saçlarımı tel tel ayırıyor. Bornozumun eteği hâlâ arabanın kapısından sarkıyor. Yüzüm; mahvolmuş, yara bere içindeki yüzüme dokunsanız, portakal kabuğu veya hayvan derisinin pütürlerine dokunduğunuzu sanırsınız.</p>

  <p>Doğuya gidiyoruz ama kimden veya neden kaçtığımızdan pek emin değilim. Evie mi, yoksa polis mi, Bay Baxter mı, yoksa Rhea kardeşler mi? Veya hiç kimseden kaçmıyoruz. Belki de gelecekten kaçıyoruz. Kaderimizden. Büyümekten, yaşlanmaktan. Parçaları toplamaktan. Sanki kaçarsak, hayatlarımıza devam etmek zorunda kalmayacakmışız gibi. Şu anda Brandy’nin yanındayım, çünkü onun yardımı olmadan bu çıkmazdan kurtulmanın bir yolunu düşünemiyorum. Çünkü şu anda ona ihtiyacım var.</p>

  <p>Hatunu gerçekten sevdiğimden değil. Yani, herifi. Shane’i.</p>

  <p>Sevgi kelimesi şimdiden anlamını yitirmeye başladı bile.</p>

  <p>Başında Hermes eşarbı, gözünde Ray-Ban’leri, yüzünde makyajı, karşıdan gelen arabaların farlarının ışığında, sonraki ışığında, daha sonraki ışığında yüce kraliçeye bakıyorum. Brandy’ye bakınca tekne gezintisine çıktığımızda Manus’un bende gördüğü şeyi görüyorum.</p>

  <p>Tam şu anda, Manus’un arabasında yanımda oturan Brandy’deki parıltıya bakarken, onda neyi sevdiğimi biliyorum. Aslında ben kendimi seviyorum. Çünkü Brandy Alexander, tıpatıp benim kazadan önceki halime benziyor. Neden benzemesin ki? O benim ağabeyim, Shane. Bir yıl arayla doğmamıza rağmen Shane’le aynı boydaydık. Ten rengimiz aynıydı. Özelliklerimiz aynıydı. Saçımız aynıydı, tek fark Brandy’nin saçının şu anda daha düzgün olması.</p>

  <p>Buna yağ aldırma, silikon, soluk borusu tıraşı, kaş kemiği tıraşı, kafa derisinin ileri alınması, alnının şekillendirilmesi, burun estetiği ve çene estetiğini de ekleyin. Tüm bunlara da yıllarca gördüğü elektroliz terapisi ve her gün aldığı hormon ve anti-androjenleri de ekleyince onu tanımamış olmam mucize olmaktan çıkıyor.</p>

  <p>Artı, ağabeyimin yıllardır ölü olduğu fikri de var. Ölü insanlarla karşılaşmayı kimse ummaz.</p>

  <p>Aslında sevdiğim kişi benim. Çok güzeldim.</p>

  <p>Aşk kargom, Manus Bagajda Kilitli, Manus Beni Öldürmeye Çalıştı, nasıl olur da Manus’u sevdiğimi düşünebilir ki? Manus benim güzel olduğumu düşünen adamların sonuncusu sadece. Beni dudaklarımdan öpmüş olan. Bana dokunmuş olan. Manus beni sevdiğini söylemiş olan son adam, o kadar.</p>

  <p>Gerçekleri gözden geçiriyorum ve çok moral bozucu olduğunu fark ediyorum.</p>

  <p>Yalnızca bebek maması yiyebiliyorum. En yakın arkadaşım nişanlımı ayarttı.</p>

  <p>Nişanlım az kalsın beni bıçaklayarak öldürecekti.</p>

  <p>Bir evi ateşe verdim ve bütün gece masum insanlara silah doğrulttum.</p>

  <p>Nefret ettiğim ağabeyim rolümü çalmak için öldüğü yerden dirildi.</p>

  <p>Ben görünmez bir canavarım ve kimseyi sevemiyorum. Hangisi daha kötü siz karar verin.</p>

  <p><br /></p>

  <p id="indent" style="text-align: center;">* * *</p>

  <p><br /></p>

  <p id="indent">Lavaboda sabun bezi ıslatan bendenize geçelim. Denizaltı mağarası görünümündeki bu banyoda havlu ve sabun bezleri bile turkuaz ve mavi renklerde ve uçlarında da tarak kabuğu şeklinde işlenmiş oyalar yar. Soğuk ve ıslak sabun bezini Brandy’nin alnına koyup onu uyandırıyorum ki biraz daha hap alabilsin. Bu banyoda öleceğine arabada ölsün.</p>

  <p>Brandy’yi ayağa kaldırıp tayyörünün ceketini prensese giydiriyorum.</p>

  <p>Birilerinin onu bu şekilde görmemesi için onu buradan çıkartmamız lazım.</p>

  <p>Yüksek ökçelilerini ayağına geçiriyorum. Brandy bana yaslanıyor. Sonra da tezgâhın kenarına eğiliyor. Eline bir avuç Bilax kapsülü alıp bakıyor.</p>

  <p>“Sırtım beni öldürüyor,” diyor Brandy. “Niye bana bu kadar büyük memeler yapmalarına izin verdim ki?”</p>

  <p>Yüce kraliçe herhangi bir ilaçtan bir avuç dolusu yutmaya hazır gibi görünüyor.</p>

  <p>Kafamı hayır anlamında sallıyorum.</p>

  <p>Brandy bana bakıyor ve “Bunlara ihtiyacım var,” diyor.</p>

  <p><i>Doktorlar için Masaüstü Müracaat Kitabı’nda</i>, Bilax’in bağırsakları çalıştırdığını yazan yeri gösteriyorum ona.</p>

  <p>Brandy “Ah,” diyor ve elini çevirerek Bilax’leri çantasına boşaltıyor; kapsüllerin bir kısmı çantasına dökülüyor, bir kısmı da avucuna yapışıp kalıyor. “Memeleri yaptıktan sonra göğüs uçları çarpıktı ve çok yukarı bakıyorlardı,” diyor. “Bir jiletle uçlarını kesip tekrar yerleştiriyorlar.”</p>

  <p>Bunlar onun kullandığı kelimeler.</p>

  <p>Tekrar yerleştirmek.</p>

  <p>Brandy Alexander Göğüs Ucu Tekrar Yerleştirme Programı.</p>

  <p>Ölü ağabeyim, rahmetli Shane ıslak avucuna yapışmış müshilleri elinden silkeliyor. “Göğüs uçlarımda his yok,” diyor.</p>

  <p>Tezgâhtan peçemi alıp kat kat kafama koyuyorum.</p>

  <p><i>Paylaşmadığın için teşekkürler.</i></p>

  <p>Brandy merdivenlerden inmeye hazır olduğunu söyleyene dek ikinci kat holünde bir yukarı, bir aşağı yürüyoruz. Adım adım, sessizce merdivenlerden inerek fuayeye ulaşıyoruz. Fuayenin diğer ucundan, misafir odasının kapalı duran çift kanatlı kapısının ardından Bay Parker’ın tekrar tekrar aynı yumuşak şeyi söyleyen derin sesi duyuluyor.</p>

  <p>Brandy bana yaslanıyor ve merdivenlerin başından, misafir odasının kapısına kadar parmaklarımızın ucunda üç bacaklı bir yarışa katılmışçasına ağır ağır geçiyoruz. Kapıyı azıcık aralayıp aralıktan kafamızı uzatıyoruz.</p>

  <p>Ellis misafir odasındaki halıda yatıyor.</p>

  <p>Bay Parker, Ellis’in göğsünde oturuyor; Ellis’in kafasının iki yanına on yedi numara kuş tüyü yerleştirmiş.</p>

  <p>Ellis elleriyle Parker’ın koca kıçını tokatlıyor, çift yakalı ceketinin sırtını tırmalıyor. Bay Parker’ın ceketinin arkasındaki tek yırtmaç dikiş yerinden yakasına kadar yırtılmış.</p>

  <p>Bay Parker’ın ellerinden bir tanesi, Ellis’in kapalı dişlerinin arasına çiğnenmiş ve sırılsıklam olmuş yılan derisi cüzdanı sokuşturmaya çalışıyor.</p>

  <p>Ellis’in yüzü morarmış ve pasta yeme yarışmasında şansına vişneli pasta düşmüş gibi parlıyor. Parmaklarından biriyle burnundan akan kanı ve gözyaşlarını, sümük ve salyalarını etrafa bulaştırıyor.</p>

  <p>Bay Parker ise, saçları gözlerine girmiş. Diğer eliyle Ellis’in on santim kadar dışarı çıkmış dilini yakalamış.</p>

  <p>Ellis, Bay Parker’ın kalın bacaklarının arasında kıvranıyor ve tekme atmaya çalışıyor.</p>

  <p>Kırık Ming vazoları ve diğer antikalar yerde, etraflarına saçılmış.</p>

  <p>Bay Parker “Bu iyi. İşte bunu yap. Güzel. Rahatla,” diyor.</p>

  <p>Brandy’yle ikimiz izliyoruz.</p>

  <p>Ellis’in yok olmasını istediğimden bu gösteri kaçırılmayacak kadar mükemmel benim için.</p>

  <p>Brandy’yi çekiştiriyorum. Brandy, tatlım. En iyisi seni yukarı çıkaralım. Biraz daha dinlen. Ve bir avuç dolusu cici Benzedrine kapsüllerinden al.</p>
</body>
</html>
