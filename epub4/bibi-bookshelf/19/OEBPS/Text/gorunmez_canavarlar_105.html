<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>5</h1>

  <p id="indent">İnsanların Brumbach Alışveriş Merkezi’nin önündeki Hz. İsa’nın doğuşunun tasvir edildiği dekora doğru tek bacağını kaldıran köpeği izlemek için toplandıkları o güne dönelim, ki bu insanların arasında Evie’yle ben de vardık. Sonra köpek oturuyor, yuvarlanıp sırtüstü yatıyor, derken bok kokan, buruşuk kıç deliğini yalıyor ve Evie beni dirseğiyle dürtüyor. İnsanlar alkışlayıp para atıyorlar.</p>

  <p>Sonra Brumbach’a girip rujları elimize sürerek denemeye başlıyoruz ve ben “Köpekler neden kendilerini yalarlar?” diye soruyorum.</p>

  <p>“Çünkü bunu yapabilirler de ondan,” diyor Evie. “Onlar insanlara benzemezler.”</p>

  <p>Mankenlik okulunda aynalarda cildimize bakarak günde sekiz saat öldürdükten sonra oluyor bu olay. “Evie, <i>sakın</i> kendini kandırma,” falan oluyorum.</p>

  <p>Mankenlik okulunda geçer not almam tam olarak Evie’nin başarı eğrisini aşağıya çekmiş olmasındandı. Anca bir penisin dibinde görebileceğiniz renkte rujlar sürerdi. Öyle çok far sürerdi ki, Evie’nin ürün testlerinde kobay olarak kullanılan bir hayvan olduğunu sanabilirdiniz. Sadece onun kullandığı saç spreyi yüzünden Taylor Robberts Mankenlik Akademisi’nin üzerindeki ozon tabakası delinmişti.</p>

  <p>Bunlar kazadan önce, yani hayatımın çok iyi olduğunu düşündüğüm zamanlarda olmuştu.</p>

  <p>Okuldan sonra vakit öldürmek için gittiğimiz Brumbach Alışveriş Merkezi’nin dokuzuncu katı mobilyalara ayrılmıştır. Kenarlarda teşhir odaları vardır; yatak odaları, yemek odaları, oturma odaları, çalışma odaları, kütüphaneler, çocuk odaları, ebeveyn odaları, porselen dolapları, ev ofisler, bunların hepsi mağazanın içine açılıyor. Görünmeyen dördüncü duvar. Tüm odalar mükemmel, temiz ve halı döşenmiş, şık mobilyalarla dolu, spot halojen aydınlatma ve yanan bir sürü lamba yüzünden de sıcak. Gizli hoparlörlerden belirli frekansları kapsayan gürültülü bir hışırtı geliyor. Müşteriler, odalar boyunca, teşhir odalarıyla döşemenin ortasını dolduran yerden aydınlatılmış adalar, birbirine uyumlu döşeme lambaları ve yapay bitkilerle birlikte yer yer serilmiş kilimlerin üzerinde öbekler oluşturan sohbet köşeleri ve oturma gruplarının arasında akıp giden, donuk muşambayla kaplı koridorlardan geçiyorlar. Karanlığın içinde yabancılarla dolup taşan durgun ışık ve renk adaları var.</p>

  <p>“Aynen bir ses kayıt stüdyosu gibi,” derdi Evie. “Bütün alıcılar bililerinin gelip bir sonraki bölümü kaydetmesi için hazır. Stüdyodaki izleyici karanlıkta seni izliyor.”</p>

  <p>Müşteriler yanımızdan gelip geçerken, Evie’yle pembe bir çekyata sere serpe uzanır, onun cep telefonundan burçlarımızı okurduk. Parçalara ayrılabilen tüvit bir kanepeye çöreklenip bir yandan patlamış mısır atıştırırken, diğer yandan da konsolun üzerindeki renkli televizyonda kendi dizimizi izlerdik. Evie birazdan tişörtünü sıyırıp göbeğindeki yeni piercingi gösterecek. Bluzunun koltukaltı boşluğunu aşağı çekiştirerek silikon izlerini gösterecek.</p>

  <p>“Gerçek evimde kendimi çok yalnız hissediyorum,” derdi Evie. “Ve kimse bakmıyorken kendimi yeterince gerçek hissedememekten de nefret ediyorum.”</p>

  <p>“Mahremiyet aradığımdan takılmıyorum Brumbach’a,” diyor.</p>

  <p>Dairemde dergileriyle birlikte Manus olurdu. Söylediğine göre işi gereği almak zorunda olduğu erkek erkeğe porno dergileriydi bunlar. Her sabah kahvaltıda kendilerini emen heriflerin parlak resimlerini gösterirdi bana. İki büklüm vaziyette kollarını dizlerinin arkasına dolayarak kendisini emmek için boynunu ileriye uzatmış olan bu herifler kendi küçük döngülerinde kaybolmuş gibi görünürlerdi. Dünya üzerindeki hemen her herifin bunu denediğine bahse girebilirsiniz. Sonra da Manus bana “Heriflerin istediği bu işte,” derdi.</p>

  <p>Bana romans ver.</p>

  <p>Flaş.</p>

  <p>Bana inkâr ver.</p>

  <p>Her biri yeterince esnek olan veya dünyada başka kimseye ihtiyaç duymayacağı kadar büyük bir aleti olan, tam bir küçük daire şeklini almış bu heriflerin resimlerini Manus kızarmış ekmeğiyle gösterir ve “Bu heriflerin herhangi bir işe veya ilişkiye tahammül etmeleri gerekmez,” derdi. Dergilere bakarken ağzındakileri çiğnemeye devam ederdi. Sahanda yumurtasının beyazlarını çatalıyla didiklerken “Hayatının sonuna kadar böyle yaşayabilir ve ölebilirsin,” derdi.</p>

  <p>Sonra ben şehre inip mükemmelleşmek için Taylor Robberts Mankenlik Akademisi’ne giderdim. Köpekler kıçlarını yalarlardı. Evie kendi kendini yaralar. Bütün şu piercingler falan. Evie’nin evinde, ailesinden gelen tonla para dışında kendinden başka kimse yoktu. Brumbach’a gitmek için şehir otobüsüne ilk bindiğimizde Evie şoföre kredi kartını uzatmış ve cam kenarına oturmak istediğini söylemişti. Eşyalarının çok yer kaplayacağından endişe etmişti.</p>

  <p>Manus’la ben mi, yoksa kendi başına Evie mi evde daha berbat haldeydi, bilemiyorum.</p>

  <p>Ama Brumbach’tayken Evie’yle birlikte onlarca mükemmel yatak odasından birinde kıvrılıp uyuklardık. Ayak parmaklarımızın arasına pamuk sıkıştırıp kreton kaplı kulüp sandalyelerinde tırnaklarımıza oje sürerdik. Sonra da cilalı, uzun bir yemek masasına oturup Taylor Robberts mankenlik kitabımızı incelerdik.</p>

  <p>“Burası aynı hayvanların doğal ortamlarının hayvanat bahçelerindeki sahte kopyaları gibi,” derdi Evie. “Bilirsin işte, betondan yapılma buzullar, üzerinde serpme makineleri asılı, birbirine kaynaklanmış borulardan yapılma ağaçlardan oluşan yağmur ormanları gibi.”</p>

  <p>Her öğlen Evie’yle ben, kendimize özel yapay ortamımızda birer yıldızdık. Kasiyerler cinsel ilişki bulma umuduyla erkekler tuvaletine süzülürlerdi. Kendi küçük matinemizde ilgi yağmuruna tutulurduk.</p>

  <p>Taylor Robberts’tan tek hatırladığım şey, yürürken leğen kemiklerimi öne çıkarmam gerektiği. Omuzlarımı geriye atmam gerekiyor. Farklı boyutlardaki ürünleri tanıtırken, kendimizle ürün arasına görünmez bir çizgi çekmemizi söylerlerdi. Tost makineleri için gülüşümüzden tost makinesine doğru havadan bir çizgi çekmemiz gerekiyordu. Sobalar için bu çizgi göğüslerden aşağıya doğru çiziliyordu. Yeni bir araba için bu görünmez çizgiyi çekmeye vajinanızdan başlayın, diyorlardı. Kısacası profesyonel mankenlik, sütlaç veya yeni bir çift ayakkabı gibi şeylere abartılı tepki gösterip, karşılığında para kazanmak demektir.</p>

  <p>Brumbach’taki büyük, pembe bir yatakta diyet kola içerdik. Ya da bir tuvalet masasına oturup bir metre kadar ötede duran insanların silik silueti karanlığın içinden bizi izlerken, elimize bir pudriyer alıp, pudrayla yüzümüzün şeklini değiştirirdik. Belki bir spot lambanın ışığı, birilerinin gözlük camında parlardı. Dikkat çeken en ufak hareketimizle, her jestimizle, söylediğimiz her sözle insanları başımıza toplamak işten bile değildi.</p>

  <p>Evie pembe satenden bir yorganı düzeltip yastıkları kabartırken, “Burası çok güvenli ve huzur verici,” derdi. “Burada insanın başına çok kötü bir şey gelmez. Okul gibi değil burası. Ya da ev gibi.”</p>

  <p>Hiç tanımadığımız insanlar üzerlerindeki paltolarla durup bizi izlerlerdi. Televizyondaki şu talk-showlarda olduğu gibi, yeterince izleyici bulunca dürüst olmak çok kolaydır. Eğer yeteri kadar insan dinliyorsa, her şeyi söyleyebilirsiniz.</p>

  <p>“Evie, tatlım,” derdim, “sınıfımızda çok daha kötü mankenler var. Allığının kenarını dağıt, yeter.” Tuvaletin aynasından kendimize bakarken, yabancılar arkada üç sıra halinde bizi izlerlerdi.</p>

  <p>“Al şekerim,” derken, ona küçük bir fırça uzatırdım, “dağıt.”</p>

  <p>Ve Evie ağlamaya başlardı. Kalabalık bir izleyici karşısında insanın tüm duyguları zirveye vurur. Ya gülme krizine tutulursunuz ya da ağlama krizine, arası yoktur. Hayvanat bahçelerindeki şu kaplanlar, kendilerini hep görkemli bir gösteride hissediyorlardır herhalde.</p>

  <p>“Moda dünyasında göz alıcı bir manken olmak istediğimden değil,” derdi Evie. “Gelişme çağımı düşündüğüm zaman çok üzülüyorum.” Evie gözyaşlarını bastırırdı. Küçük süngeri alıp, “Ben küçükken ailem benim erkek olmamı isterdi,” derdi. “Bir daha asla o kadar zavallı olmak istemiyorum,” derdi.</p>

  <p>Bazen de yüksek topuklu ayakkabılar giyip aynı herifi paylaşamadığımız için birbirimizin suratına tokat atıyormuş gibi yapardık. Bazı öğle sonraları birbirimize vampir olduğumuzu itiraf ederdik.</p>

  <p>“Evet,” derdim, “benim ailem de beni suiistimal etti.”</p>

  <p>Kalabalığa oynamamız gerekirdi.</p>

  <p>Evie parmaklarını saçlarına dolayıp “Kıç deliğimle, vajinamın arasındaki küçük çıkıntılı deriye piercing yaptıracağım,” derdi.</p>

  <p>Sahnenin ortasındaki yatağa bırakıverirdim kendimi, bir yastığa sarılıp yukarıdaki karmakarışık siyah kablo borularına ve yangın söndürme borularına bakarak, bunun yatak odasının tavanı olduğunu hayal etmek gerekirdi.</p>

  <p>“Bana dayak attıkları veya şeytan kanı falan içirdikleri yoktu,” derdim. “Sakat olduğu için kardeşimi daha çok severlerdi, o kadar.”</p>

  <p>Ve Evie eski Amerikan tarzı komodinin yanından geçerek sahnenin ortasına gelip seyircilerle arama girerdi.</p>

  <p>“Sakat bir kardeşin mi vardı?” derdi.</p>

  <p>İzleyicilerden biri öksürürdü. Belki bir kol saatinden parlak bir ışık parlardı.</p>

  <p>“Evet, biraz sakattı, ama onu seksi kılacak biçimde değil. Yine de mutlu son oldu,” derdim. “O öldü.”</p>

  <p>Ve Evie gerçekten gergin bir sesle “Sakatlığı neydi? Tek kardeşin miydi? Senden büyük müydü, küçük müydü?” diye sorardı.</p>

  <p>Yataktan fırlayıp saçlarımı savururdum. “Hayır, çok acıklı.”</p>

  <p>“Hayır, ben ciddiyim,” derdi Evie. “Şaka yapmıyorum.”</p>

  <p>“Benden birkaç yaş büyüktü. Bir saç spreyi kazası yüzünden yüzü paramparça olmuştu. Ve düşünebiliyor musun, bizimkiler ikinci bir çocukları olduğunu neredeyse unutmuşlardı.” Gözlerimi yastık kılıflarına kuruluyormuş gibi yapıp seyirciye anlatmaya başlardım. “O yüzden beni sevsinler diye daha çok çabalardım.”</p>

  <p>Evie boşluğa bakarak “Kahretsin! <i>Kahretsin!</i>” derdi. Ve öyle iyi rol yapardı ki, benim rolümü oracıkta gölgede bırakırdı.</p>

  <p>“Evet,” derdim. “Onun hiç çaba sarf etmesi gerekmiyordu. Her şey çok kolaydı onun için. Yalnızca yandığı ve yara bere içinde kaldığı için bütün ilgi ona odaklanmıştı.”</p>

  <p>Evie bana yaklaşıp “Peki ağabeyin nerede şimdi? Nerede olduğunu biliyor musun?” diye sorardı.</p>

  <p>“Öldü,” deyip izleyiciye dönerdim, “AIDS’ten öldü.”</p>

  <p>Evie de “Bundan emin misin?” derdi.</p>

  <p>“Evie!” derdim.</p>

  <p>“Yok, ciddiyim,” derdi. “Bir bildiğim var ki, soruyorum.”</p>

  <p>“AIDS hakkında şaka yapma,” derdim.</p>

  <p>Evie “Bu <i>son derece</i> imkânsız gibi bir şey,” derdi.</p>

  <p>Konuyu bu kadar kolay saptırabiliyoruz. Gerçek dram bekleyen izleyiciler için bence Evie kuşkusuz bazı şeyleri uyduruyor.</p>

  <p>“Ağabeyini,” diyor Evie “ölürken gördün mü? Gerçekten. Ya da öldükten sonra gördün mü? Müzik çalınırken kefenin içinde gördün mü? Ya da ölüm belgesini?”</p>

  <p>Herkes izliyordu.</p>

  <p>“Evet,” diyorum. “Sayılır.” Yalan söylediğimin fark edilmesini ister gibi.</p>

  <p>Evie iyice tepeme biniyor. “Onu ölü olarak gördün mü, görmedin mi?”</p>

  <p>Bütün o insanlar izliyordu.</p>

  <p>“Yeterince ölüydü.”</p>

  <p>Evie “Nerede?” diye soruyor.</p>

  <p>“Bu çok acı verici,” deyip sahnenin karşı tarafına, oturma odasına geçiyorum.</p>

  <p>Evie peşimden gelirken, “Nerede?” diye soruyor.</p>

  <p>Bütün o insanlar izliyor.</p>

  <p>“Darülacezede,” diyorum.</p>

  <p>“Hangi darülaceze?”</p>

  <p>Yandaki oturma odasına, sonra yemek odasına, yanındaki yatak odasına, onun yanındaki çalışma odasına, ev ofise geçerek sahne değiştiriyorum. Bu arada, Evie peşimi bırakmıyor, izleyici de bizi takip ediyor.</p>

  <p>“Bilirsin işte,” diyorum, “Bir ibneyi uzun süre ortalıkta görmezsen, ne olduğu gün gibi açıktır.”</p>

  <p>Evie “Öyleyse gerçekten ölüp ölmediğini bilmiyorsun,” diyor.</p>

  <p>Bir sonraki yatak odasına, oturma odasına, yemek odasına, bebek odasına seğirtiyoruz ve “AIDS bu, Evie. Ve perde kapanır,” diyorum.</p>

  <p>Sonra Evie duruyor ve “Niye?” diye soruyor.</p>

  <p>İzleyiciler dört bir yana dağılıp beni terk etmeye başlamışlar.</p>

  <p>Çünkü kardeşimin gerçekten ölmesini öyle çok istiyorum ki. Çünkü ailem onun ölmesini istiyor. Çünkü eğer o ölürse, hayat çok daha <i>kolay</i> olacak. Çünkü böylece ben tek çocuk olacağım. Çünkü artık benim sıram geldi. Lanet olsun, benim sıram.</p>

  <p>Ve alışveriş yapan kalabalık, bizi bir haltlar karıştırırken yakalamak üzere gözetlemesi için Tanrı yerine güvenlik kameralarıyla baş başa bırakarak, çekip gidiyor.</p>

  <p>“Bu olay senin için neden bu kadar önemli?” diye soruyorum.</p>

  <p>Ve çoktan benden uzaklaşmaya başlayan Evie, beni yalnız bırakıyor ve “Sebebi yok,” diyor giderken. Kendi küçük, kapalı çemberinde kaybolmuş. Kendi göt deliğini yalayan Evie “Yok bir şey,” diyor, “Unut gitsin.”</p>
</body>
</html>
