<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>21</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>21</h1>

  <p id="indent">Önemli olmayan bir yerde, Brandy ve ben konuşma terapistinin ofisindeyken, ellerimi peçemin altına sokup açıkta duran azı dişlerimin tırtık ve minelerine dokunduğum, nefesim içinden geçtiği için kum ve cilalanmış gibi duran yaramın üzerindeki kabarık deriyi okşarken Brandy’nin beni yakaladığı ana dönelim. Boğazımın iki yanından akan yapışkan ve soğuk salyama dokunuyorum, Brandy kendime çok yakından bakmamamı söylüyor.</p>

  <p>“Tatlım,” diyor Brandy, “bu gibi zamanlarda kendini, bir koltuk veya gazete gibi, bir sürü insan tarafından yapılmış ama sonsuza dek sürmeyecek herhangi bir şey olarak düşünmek çok iyi gelebilir.”</p>

  <p>Boğazımın açıkta duran ucuna dokununca, kolalı ve plastik, kaburgalarla örülmüş ve sert bir maddeye dokunuyormuşum hissi veriyor. Aynen askısız elbise veya mayoların üst kısmının dik durması için içine dikilen tel veya plastik gibi. Sert ama pembe gibi sıcak. Kemikli ama yumuşak, dokunulabilir bir deriyle kaplı.</p>

  <p>Doktorlar nefes borusu tüpünün dekanülasyonundan önce rekonstrüksiyon yapılmamış çenelerdeki bu tür akut travmaların uyku sırasında soluk almanın dinmesine yol açabileceğini söylediler. Sabah kontrolleri sırasında aralarında bunu konuşuyorlardı.</p>

  <p>Bir de insanlar <i>benim</i> anlaşılması zor biri olduğumu söylerler.</p>

  <p>Doktorların söylediğine göre, bana bir tür çene kemiği ya da en azından bir et parçası takmadıkları sürece, uyku arasında her an ölebilirmişim. Nefes almam durur ve bir daha uyanmayabilirmişim. Hızlı ve acısız bir ölüm.</p>

  <p>Bloknotuma kalemle, “rahat bırakın beni” yazdım.</p>

  <p><br /></p>

  <p><br /></p>

  <p id="indent">Konuşma terapistinin odasında Brandy “Nasıl bir arabanın görünüşünden sorumlu değilsen, kendi görünüşünden de sorumlu olmadığını bilmen yardımcı olur,” diyor. “Sen de en az bir araba kadar ürünsün. Bir ürünün, ürününün, ürünü. Arabaları dizayn eden adamlar da birer ürün. Senin ailen bir ürün. Onların ailesi de birer üründü. Öğretmenlerin, ürün. Kilisedeki papaz, başka bir ürün,” diyor Brandy.</p>

  <p>Bazen bastığın boku temizlemenin en iyi yolu, diyor Brandy, kendini kıymetli, küçük bir ödül gibi görmemektir.</p>

  <p>“Söylemeye çalıştığım şey şu,” diyor Brandy, “dünyadan kaçamazsın ve nasıl göründüğünden de sorumlu değilsin; ister çok güzel görün, ister bok gibi. Hislerinden, sözlerinden, davranışlarından veya yaptığın herhangi bir şeyden sorumlu değilsin. Bunların hiçbiri senin elinde değil,” diyor Brandy.</p>

  <p>Nasıl bir CD üzerine kaydedilmiş olandan sorumlu değilse, biz de değiliz. Programlı bir bilgisayar kadar özgür davranabilirsin. Bir dolar banknotu kadar biriciksin.</p>

  <p>“<i>Senin</i> içinde gerçek bir <i>sen</i> yok,” diyor Brandy. “Fiziksel bedenin, hatta bütün hücrelerin bile sekiz yıl içerisinde yenilenecek.”</p>

  <p>İnsandan insana ten, kemik, kan ve organ transplantasyonu. Şu anda içinde bulunan ve senin adına yemeklerini yiyen mikrop ve böcek kolonileri olmasaydı ölürdün. Sana ait hiçbir şey, tamamen senin değil aslında. Sen tamamen kalıtsalsın.</p>

  <p>“Sakin ol,” diyor Brandy, “her ne düşünüyorsan, onları milyonlarca başka insan da düşünüyor. Her ne yapıyorsan, onlar da yapıyor ve hiçbiriniz sorumlu değilsiniz. Çünkü hepiniz ortaklaşa bir çabadan ibaretsiniz.”</p>

  <p><br /></p>

  <p><br /></p>

  <p id="indent">Parmaklarımı peçemin altına sokup vahşice tahrip edilmiş bir üründen geriye kalan dilimin ıslak bir torba halini almış köküne dokunuyorum. Doktorlar boğazımı uzatmak için ince bağırsağımdan parça almayı önerdiler. İnsan ürünü olan benim incik kemiklerimi, fibulalarımı oymayı, şekillendirmeyi ve beni tekrardan inşa etmek, ürünü, yani yeni bir çene kemiğini yapılandırmak için bu kemikleri bana eklemeyi önerdiler.</p>

  <p>Bloknotuma “bacak kemiği, kafatasına mı bağlı?” yazdım.</p>

  <p>Doktorlar anlamadılar.</p>

  <p>Artık Tanrının sözünü dinleme vakti geldi.</p>

  <p><br /></p>

  <p><br /></p>

  <p id="indent">“Bizim dilimizin bir ürünüsün,” diyor Brandy, “kanunlarımızın ve taptığımız Tanrının istediği gibi bir ürünsün. Senin her bir molekülün senden önce milyonlarca insan tarafından düşünüldü,” diyor. “Yaptığın her şey sıkıcı ve modası geçmiş olabilir ama yine de kesinlikle kabul edilebilir. Güvendesin, çünkü kendi kültürüne sıkışıp kalmışsın. Tasarladığın her şey iyidir, <i>çünkü onu sen tasarladın.</i> Herhangi bir kaçış yolu tahayyül edemiyorsun. Çünkü hiçbir çıkış yolu yok,” diyor Brandy.</p>

  <p>“Dünya,” diyor Brandy “senin hem beşiğin, hem de kapanın.”</p>

  <p><br /></p>

  <p><br /></p>

  <p id="indent">Tekrar kötü yola saptıktan sonra şunlar oldu. Ajanstaki temsilcime bir mektup yazdım ve el veya ayak işinde bir şansım olup olmayacağını sordum. Saat ve ayakkabı modelliği. Temsilci daha önce hastaneye çiçek göndermişti. Belki bacak modeli olarak iş bulabilirim diye düşünüyordum. Evie’nin onlara hangi boyutlarda boşboğazlık ettiğini bilmiyordum.</p>

  <p>Temsilci cevaben yazdığı mektubunda el modeli olabilmek için kişinin yedi numara eldiven ve beş numara yüzük takması gerektiğini belirtmiş. Ayak modelininse mükemmel ayak tırnakları olmalı ve otuz sekiz numara ayakkabı giymeliymiş. Bacak modeli hiç spor yapamazmış. Gözle görülür damarları olmamalıymış. El ve ayak parmaklarının resmi, dergilerde normal büyüklüğünün üç katı, reklam panolarında ise iki yüz katı büyüklüğünde basıldığında hâlâ güzel görünmüyorsa, bu işi unut, yazmış.</p>

  <p>Ellerim sekiz, ayaklarımsa otuz dokuz numara.</p>

  <p><br /></p>

  <p><br /></p>

  <p id="indent">Brandy “Kültürümüzden bir kaçış yolu bulsan bile, bu da bir kapandır. Bir kapandan kurtulmaya çalışmak başka bir kapanı tetikler,” diyor.</p>

  <p>Tüm bu estetik ameliyatlarla ilgili kitaplar ve broşürler daha normal ve mutlu bir hayat süreceğimi vaat etmişlerdi ama gün geçtikçe bu, arzuladığım şey olmaktan çıktı. İstediğim şeyler gün geçtikçe hep istemeye eğitilmiş olduğum şeylermiş gibi görünmeye başladı. Herkesin istediği şeylerdi bunlar.</p>

  <p>Bana ilgi göster.</p>

  <p>Flaş.</p>

  <p>Bana güzellik ver.</p>

  <p>Flaş.</p>

  <p>Bana barış, mutluluk, sevgi dolu bir ilişki ve mükemmel bir ev ver.</p>

  <p>Flaş.</p>

  <p>Brandy “En iyisi savaşmaktan vazgeçmektir, bırak gitsin. Sürekli bir şeyleri düzeltmeye çalışmaktan vazgeç. Bir şeyden ne kadar çok kaçarsan o kadar uzun süre ona katlanmak zorunda kalırsın. Bir şeyle savaştığında, onu sadece daha da güçlendirirsin,” diyor.</p>

  <p>“Yapmak istediğin şeyi yapma,” diyor. “Yapmak istemediğin şeyleri yap. Sana istememen gerektiği öğretilmiş olan şeyleri yap.”</p>

  <p>Saadetin peşinden gitmenin tam aksi.</p>

  <p>Brandy bana “Seni en çok korkutan şeyleri yap,” diyor.</p>
</body>
</html>
