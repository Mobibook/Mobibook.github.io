<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>&lt;i&gt;ODYSSEİA&lt;/i&gt;’NIN İNSANLARI</title>
  <link href="../Styles/Stylesheet.css" type="text/css" rel="stylesheet"/>
</head>

<body>
  <h3><i>ODYSSEİA</i>’NIN İNSANLARI</h3>

  <p><i>Odysseia</i>’nın baş kahramanı, tek kahramanı Odysseus’a destanlarla verilen sıfatlar incelenmeye değer, çünkü kendine özgü nitelikleri vardır Odysseus’un.</p>

  <p class="p1">Troya Savaşı’nın öbür önderleri gibi Odysseus’a da ‘tanrısal’, ‘Zeus’un beslediği’, ‘ulu yürekli’ denir, ama bir de ‘polymetis’, ‘polymekhanos’ , ‘polytropos’, ‘polytlas’, ‘polytlemon’ ve ‘talasiphron’ da denir. Yunancalarını yazdığımız bu sıfatların başında ‘çok’ anlamına gelen bu ‘poly’ eki, kahramanımızın bir tanrı vergisinden çokça pay aldığını gösterir. Nedir bu tanrı vergisi? Tanrılardan Zeus ile Athene’de görülen ‘Metis’, yani düşünme gücü ve akıldır; çare bulma, düzen kurma anlamına gelen ‘mekhanos’ ve ‘tropos’; bir de ‘-tlas’, ‘-tlemon’ ve ‘-talasi’ eklerinin dile getirdiği her derde sabırla katlanma, dayanma gücüdür. İki yönlü bir güç vardır demek Odysseus’ta: ‘Metis’ ile ‘phren’,<sup><a id="note6" href="../Text/footnote.xhtml#footnote6">[6]</a></sup> yani kavrama, anlama ve düşünme yetisi, bir de hayatın karşısına çıkardığı güçlüklere dayanıp onları yenmek için çare ve çözüm bulma, önceden plan kurma gücü. Odysseus’un bu çift yönlü yetisini biz dillerimizdeki olanaksızlık yüzünden ‘kurnazlık’ ve ‘sabır’la karşılarsak, kahramanımıza özgü niteliği kapsamamış, verememiş oluruz. Odysseus’u bunca yüzyıldan beri kurnaz, düzenbaz, çıkarcı bir kişi olarak görmekle ve onu bizim serüven roman ve filmlerimizde alkışladığımız kural ve ahlakdışı kahramanların bir atası saymakla, Homeros’un çizdiği Odysseus tipini hakkınca değerlendirmiş olmayız. Evet, Odysseus cin fikirlidir, üstün zekâlıdır, gerektiği zaman yalan söylemesini, masal uydurmasını, elâlemi kandırmasını becerir ve en çetin güçlüklerin, en çetrefil durumların, en korkunç tehlikelerin içinden yağdan kıl çekercesine sıyrılmasını bilir. Ama Odysseus’un aklı kötüye işlemez. İthake Kralı, kurallara, törelere herkesten çok saygılıdır; yalan ve düzeni yalnız yerinde, olumsuz güçlere karşı kullanır, onun ‘metis’ya da ‘phren’ ile nitelenen düşün yetisinde bugün akıl ve zekâ dediğimizden başka bir de bilinç kavramı vardır. Odysseus her olayın neye varacağını önceden sezer, anlar ve olayı istediği yöne çevirmek için ne gibi tedbirlerin alınması gerektiğini düşüncesiyle bulur ve uygular. Bu yeteneğiyle o, serüven kahramanlarının değil, çağımızın büyük keşiflerine yol açan arayıcı, bulucu ve yaratıcı kafaların prototipi, ilk örneğidir. Odysseus’un destanda hangi sıfatlarla tanımlandığını gördük, şimdi de hayat karşısında nasıl davrandığını, belli durumlarda kafasını nasıl işlettiğini görelim.</p>

  <p class="p1">Deniz Tanrısı Poseidon, Odysseus’a karşı dinmez bir kin ve garez beslemektedir. Neden? Tek gözlü oğlu, dev ve yamyam Polyphemos’u kör ettiği için mi? Ama Polyphemos, ‘konuksever, tanrıya saygılı’ bir insan değil, mağarasına sığınan Odysseus’un arkadaşlarını kıtır kıtır yiyen ‘yabani, kaba, doğruluk bilmez’<sup><a id="note7" href="../Text/footnote.xhtml#footnote7">[7]</a></sup> bir azmandır. Odysseus’un onun hakkından gelmek için kurduğu düzen, geçerli bir öz-savunması değil de nedir? Poseidon ise ölçüsüz, dizginsiz, amansız doğanın simgesidir. Doğanın, kaderin insana neden çullandığı bilinmediği gibi, Poseidon’un Odysseus’a karşı kin ve öfkesinden niçin bir türlü vazgeçmediği de bilinmez, söylenmez destanda. Açıkça beliren bir şey varsa, <i>İlyada</i>’nın insana karşı insanın savaşını anlattığı halde, <i>Odysseia</i>’nın insanın doğaya karşı savaşını dile getirdiğidir. Bu ölümsüz konuyu ilkin dile getiren büyük insanlık destanıdır <i>Odysseia.</i></p>

  <p class="p1">Ama nasıl davranıyor bakalım bu ilk ‘insan’?</p>

  <p class="p1">Elleriyle yaptığı bir tahta salın üstünde, tek başına ve yalnız doğaya baka baka öğrendiği doğa sırlarıyla, günlerce gecelerce neredeyse aç susuz, gözüne uyku girmeden denizleri aşmaya çabalayan bu insanı, doğanın acımasız gücü, bir fırtınayla alabora edince, Odysseus bir yandan beden gücünü, bir yandan da aklını kullanmaya bakar. Böyle durumlarda hep yaptığı gibi, kendi içinde ‘thymos’u ve ‘phren’iyle<sup><a id="note8" href="../Text/footnote.xhtml#footnote8">[8]</a></sup> konuşmaya, tartışmaya koyulur ve Tanrıça İno’dan gelen yardıma yüzde yüz güvenmeyerek kendi elindeki olanağı (yani saldan arta kalan tek bir tahtayı) elden bırakmaz. Onu, iki gün iki gece hem yüzer, hem düşünür görürüz. Phaiak toprağı karşısına çıkınca, Odysseus sevinecek olur, ne var ki karaya yaklaştığı zaman keskin ve pürtüklü kayaların bir duvar gibi önüne dikildiğini görür. Gene düşünür taşınır, bu kayalara tırmanmanın bir yolunu arar, dalgayla kayalara çarpıp yok olmamak için bir çare bulur, sonra karaya çıkacak bir sığlık arar kendine. Irmak ağzını görünce, ilk işi ırmak tanrıya saygıyla yakarmaktır. Çünkü alçakgönüllüdür bu insan-kahraman, her fırsatta yalvarıcı-konuk, dilenci-konuk pozuna girip alçalmaktan çekinmez. Karaya ayak basınca toprağı öper. Sonra, bir an olsun bitkin ve baygın bir halde uzanmaya vakit kalmadan gene de çare düşünmek zorundadır; geceyi nerede geçirecek, ayaza, çiye, kırağıya nasıl karşı koyacak, vahşi hayvanlardan nasıl sakınacaktır? Gene de uğraşır didinir, kendine bir yatak yapar ve uyuyakalır. Uyanınca karşılaştığı sorunlar bambaşkadır: Bu haliyle insanların, özellikle genç kızların karşısına nasıl çıksın, nasıl davransın, ne desin de kendi çektiği çilelerden habersiz yaşayan uygar insanları ürkütmesin, onlara yaransın da konuk olarak kabul ettirsin kendini? Kral kızına söylenecek en uygun sözü bulur Odysseus, öyle ki insanca davranışıyla bizi büyülediği gibi, kızın da gönlüne girer. O anda Nausikaa diye ölümsüz bir genç kız tipi biçimlenir gözümüzün önünde, pembe bir sis perdesinin arkasında bir gönül ilişkisi düğümlenir: Tanrıça Athene’nin, düğününün yakın olduğunu sezinleterek yunaklara gönderdiği Nausikaa, Odysseus’a gönül vermiştir elbet, bir kral kızına yakışır cesaret ve vakarla davranmasını sağlayan bu adamı, hele yıkanıp giyindikten sonra görünce, genç kızın hayran bakışlarında, çağdaş bir romancının anlatmakla bitiremeyeceği bir duygu fırtınası dile gelmektedir.</p>

  <p class="p1">İşte bu insandır Odysseus. Ama ben ne anlatayım, siz okuyacaksınız ya. Yalnız şunu da söyleyeyim ki, destanın bütün insanları Odysseus’un ışığı altında ve Odysseus tipi açısından görülmeli ve değerlendirilmelidir. Odysseus’un tam karşıtı olan kimseler, onun tayfası, yoldaşları, yol arkadaşlarıdır. Bir sürü ahmak, kafasız, duygusuz, düşüncesiz adam. Hepsi tutkularına, güçsüzlüklerine, budalalıklarına kurban giderler; bir teki bile kurtulmaz. Odysseus acır, ağlar onlara, ama biz pek acımayız, çünkü kişi diye çıkmazlar karşımıza. Avamdan, uşak takımından oldukları için değil. Homeros -<i>İlyada</i>’da değil, yalnız <i>Odysseia</i>’da- uşağın da efendisini çizmesini bilmiştir: Eumaios, Eurykleia ve Odysseus’un daha birçok çobanı, uşağı da köledirler, ama efendi gibi saygı görürler, çünkü efendice davranırlar. Oysa taliplerin her biri birer efendidir, ama uşaktan daha aşağılık gösterir Homeros onları, akıl ve doğruluktan pay almamışlardır çünkü. Tutkularına kapılarak davranan bu adamlar, insanın insanı sömürmesinin yıkımla sonuçlanacağını kanıtlar bize.</p>

  <p class="p1">Ya Penelopeia? Vefalı, akıllı, sabırlı, olgun kadın tipini simgeleyen ve böylece dillere destan olan Penelopeia, nasıl da Odysseus’un dişisi, onun tıpatıp eşi olarak canlandırılmaktır! Son bölümlerde Odysseus’u tanımakta gösterdiği direnme ve kuşku, Telemakhos’u bile çileden çıkarır, ‘taş yürekli’ diye çatar anasına (XXIII, 97); ne var ki Odysseus bayılır karısının bu tutumuna, onun talipleri oyalayıp aldatmasını, armağanlarını önceden alıp onları başaramayacakları bir yarışmaya koşmasını övdükçe över içinden, çünkü Penelopeia tıpkı kendisinin davranacağı gibi davranır. Odysseus’un eşi Penelopeia, Odysseus’un yetiştirdiği, yarattığı insandır.</p>
</body>
</html>