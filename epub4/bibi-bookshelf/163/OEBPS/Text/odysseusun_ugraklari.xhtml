<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ODYSSEUS’UN UĞRAKLARI</title>
  <link href="../Styles/Stylesheet.css" type="text/css" rel="stylesheet"/>
</head>

<body>
  <h3>ODYSSEUS’UN UĞRAKLARI</h3>

  <h4 class="sigil_not_in_toc">KİKONLAR</h4>

  <p>Troya’dan sonra ilk uğrak Kikonların İsmaros kentidir. Bu Trakya kenti, bugünkü Dedeağaç olsa gerek. Orayı Akhalar bir iyice talan ederler. Neden? Kikonlar Troya’nın savaş ortakları olduklarından mı, yoksa giderayak bolca mal edinmek için mi? Odysseus oradan yedi külçe altın, bir gümüş tas, on iki sağrak dolusu da Amaros şarabı alır. Bir tasına yirmi tas su katılan bu bal gibi şarapla ileride sarhoş edecektir Tepegöz’ü. Bu işleri yaptıktan sonra, “Çabuk gemilere!” der adamlarına, ama onlar oyalandığı için, dağlardan inen atlı Kikonların saldırısına uğrarlar. Gene de ucuz kurtulurlar: Altı ölü verip denize açılırlar.</p>

  <h4 class="sigil_not_in_toc">EGE’DE POYRAZ</h4>

  <p>Ege’de yazın Meltemler eser. Kuzeyden gelen rüzgâr Odysseus’un filosunu güneye sürer. Canlarına minnet, ama Poyraz fırtınaya çevirir. Bir yerde (acaba Nausikaa’ya anlattığı Delos Adası’nda mı?) iki gün iki gece fırtınanın geçmesini bekledikten sonra, pupayelken Peloponez’in uç burnuna varırlar. Oradan Boreas’ın Notos’a çevirmesi, doğru İthake’ye götürecektir onları, ne var ki kuzey sağanakları kesilmez. Bu kez dokuz gün dokuz gece çalkalanırlar balıklı enginde. Habire güneybatıya. Nereye? 300 mil yol alıp Libya kıyılarına çıkarlar.</p>

  <h4 class="sigil_not_in_toc">LOTOSYİYENLER</h4>

  <p>Kimdir bu Lotosyiyenler? Herhalde konuksever insanlar ki, Odysseus’un tayfasından keşfe giden üç adamı ‘lotos’ şölenine oturturlar. Lotos da nasıl bir yemiş, nasıl bir içkiyse, sılayı unutturur ‘ekmekyiyen’ Akhalara. Aman aman burada kalalım, rahat edelim de eksik olsun İthake, diye gözyaşı dökerek yalvarırlar Odysseus’a. O da bakar ki durum kötü, sert davranır, palaspandıras adamlarını gemilere bindirip açılır gene engine. İlkçağ bilginleri Lotosyiyenlerin ülkesini Gabes Körfezi’nde Cerba Adası’na yerleştirmişlerdir. İnsana dünyasını unutturan o canım lotos yemişi de hurma mı, muz mu, yoksa bir yemişten yapılan bir tatlı mı, bir içki mi? <i>‘Cordia myxa’</i> ya da <i>‘rhamnus zizyphus’</i> diyor bitkiciler. Ben anlamam, ama anlaşılan şu ki: Kuzey Afrika kıyılarının gevşetici havası, dünya dertlerinden uzak rahat bir hayat sürme özlemini uyandırmış bu adamlarda.</p>

  <h4 class="sigil_not_in_toc">KYKLOP POLYPHEMOS</h4>

  <p>Afrika’dan Sicilya’ya, Lotosyiyenlerin ülkesinden yamyamların adasına. Odysseus’un üçüncü uğrağı tek gözlü devlerin (<i>kykl-op</i>: yuvarlak göz) yemyeşil toprağıdır. Filo ilkin Küçükada denilen bir adaya çıkar. Bradford, bunun Sicilya’nın batı kıyılarından 4 mil uzakta, eskiden Aigusa, yani Keçiler Adası diye bilinen Favignana olduğuna inanır. Tepegözler de çobandır, keçi ve koyunculukla yaşarlar. Polyphemos’un mağarası da karşıki kıyıda Eryx (750 metre) Burnu’nun dibinde bugün Trapani kentinin bulunduğu yerde olsa gerek. Tepegözler masalı öteden beri buralara yakıştırılmış ve bir mağaraya da ‘Grotto di Polifemo’ adı verilmiştir.<sup><a id="note12" href="../Text/footnote.xhtml#footnote12">[12]</a></sup> <i>Odysseia</i>’da anlatılan manzaralar bu bölgeye tıpatıp uymaktadır. Bu kıyılarda, kaçan Odysseus’un arkasından Polyphemos’un fırlattığı koca taşları andıran denize serpili kayalar bile görülür.</p>

  <p class="p1">Kykloplar kimdi? Ozan Hesiodos’un yapıtlarında Olympos tanrılarından önce dünya egemenliğini ellerinde tutan tanrı soyları arasında Kyklopların da adı geçer. Okeanos ile Gala’nın oğulları olan bu devleri, Zeus yeraltına kapatmıştır. Orada demircilik yapan Kykloplar, yanardağlardan fışkıran ateş kıvılcımları, yer sarsıntıları ve gürültüleriyle kendilerini belli ederler. Polyphemos da Etna ya da Stromboli yanardağlarının bir kişilendirilmesi, tek gözü de kraterin bir simgesi sayılmıştır. Oysa Polyphemos, hem Tanrı Poseidon’un oğlu, hem demirci değil de, sürü ve mandıra sahibi bir azman olarak canlandırılır. Sicilya folklorunda daha sonraları da rastlanan bu tek gözlü dev tipik bir masal kahramanı olmakla birlikte -Halikarnas Balıkçısı’nın belirttiği gibi- Hitit kabartmalarında hep profilden gösterildiği için tek gözlü sanılabilen adamlarla ilişkili olabilir. Bu konu bilginlerce daha incelenmiş değilse de, Hitit ve Anadolu folkloruyla ilişkiyi belirtmek amacıyla Kyklop’a Tepegöz demeyi uygun bulduk.</p>

  <h4 class="sigil_not_in_toc">AİOLOS’UN ADASI</h4>

  <p>Homeros, Akdeniz’in ortasına kondurduğu Rüzgârlar Tanrısı Aiolos’un adası için şöyle der:</p>

  <p><br/></p>

  <p class="pss">“Yıkılmaz, tunçtan bir duvarla çevriliydi bu yüzen ada,</p>

  <p class="pss">kent oturtulmuştu göğe yükselen bir kayanın üzerine.”</p>

  <p><br/></p>

  <p class="p1">Bu ne demek? Ada, denizin dibine kök salmış bir toprak parçası olmayıp denizin üstünde yüzüyor muydu, bir yüzeye çıkıyor, bir dalgaların içine mi gömülüyordu? Sakın dillere destan Atlantis Adası olmasın bu? Konu oldukça tartışıldı, ama boşuna, çünkü Odysseus’un filosu oradan ayrıldıktan sonra dokuz gün dokuz -gece yol alıp gerisin geri Aiolos’un adasına dönünce yerli yerinde bulur onu. Şiir öğeleri ağır basar bu parçada: Yüzen ada da, tunç duvar da, rüzgârların içine kapatıldığı tulum da birer imge olsa gerek. Bradford dostumuz, Favignana’nın 60 mil kuzeyindeki bugünkü Ustica Adası’nı bu tanımlamaya tam uygun bulur ve arkadan esen Zephyros’la dokuz günde İthake’nin açıklarına varılabileceğini kesinlikle hesaplar. Kendisi bu yolu yazın <i>Odysseia</i>’da bildirilen süre içinde yapmış da, tam Yunanistan’ın batı kıyılarına yaklaşırken korkunç bir fırtınaya tutulmuş, yelkenlisinin motoru olmasa, Odysseus gibi gerisin geri dönmekten başka çare bulamayacakmış diye anlatır (s. 94). Yani tulumdan kurtulan rüzgârların simgelediği, oralarda sık sık görülen fırtınalarmış. Burada da Homeros’un anlattıklarının gerçeğe uygun olduğuna tanıklık etmektedir.</p>

  <h4 class="sigil_not_in_toc">LAİSTRYGONLAR</h4>

  <p>Aiolos’un adasından kovulunca Odysseus’un filosu, altı gün kürek çekerek Laistrygonların Telepylos Limanı’na varır. Varmaz olsaydı, çünkü Odysseus’un anlatmakla bitiremediği bu elverişli limanda on bir gemisini kurban verecektir. Telepylos’un, Sicilya kıyılarında Leontini, Batı İtalya’da Formia, ya da Sardinya’da Olbia olduğu ileri sürülmüştür. Ne var ki bu limanların hiçbiri Homeros’un tanımlamasına uymuyor diye düşünen Bradford, nasıl bir rastlantıyla Korsika’nın Bonifacio Limanı’na girdiğini ve bu eşsiz limanın Odysseus’a bela getiren liman olduğunu fotoğraflarla da kanıtlıyor (s. 106-110). O zamanları hiç bilinmeyen Korsika’nın ilkel ve vahşi halkı, Yunanlılara korkunç devler ve yamyamlar gibi görünmüş olabilir. Kaldı ki bugün bile bir kabasaba yanı vardır bu halkın.</p>

  <h4 class="sigil_not_in_toc">KİRKE</h4>

  <p>Geldik mi Kirke’nin Aiaie Adası’na! Yeri, pek tartışmaya yol açmadan belli: Sardinya’nın tam karşısında, İtalya’nın Etrurya bölgesinde, bugün de Capo Circeo diye anılan yer olsa gerek. Ama bu, ada değil de bir burun, eh Odysseus o kadarında yanılmış olabilir. Önemli olan Kirke’nin kendisi: İnsanları hayvana çeviren, en büyük Olympos tanrıçalarıyla bir tutulduğu halde, onlarla hiçbir ilişkisi olmayan bu tanrıça kimdir? İlkçağdan kalan resimlerde bu tanrıça, çevresinde vahşi hayvanlarla gösterilmektedir. Etrurya, vahşi hayvanlar tanrıçası... hemen şimşek gibi çakıyor kafamızda (hoş, benim kafamda ancak Bradford’un uyarmasından sonra çaktı): Kirke, Anadolu’nun Ana Tanrıçası olmasın? Roma çağında oralarda Feronia diye bir tanrıçaya tapılırmış, hayvanların ve ormanların tanrıçasıymış bu, adı da vahşi hayvan anlamına gelen Latince ‘feri’den geliyor. Bradford bu kadarını söylüyor. Bizim Kybele, evrensel Ana Tanrıça, nasıl ve ne zaman vardı oraya? Kirke’nin başka bir mitolojiden geldiği belliydi. Etrüskler Anadolu’dan İÖ 700 yıllarında İtalya’ya göç etmişlerdir. Ana Tanrıça’yı onlar mı götürdü İtalya’ya, yoksa daha önceleri oralarda var mıydı? Homeros onu Kirke adıyla nereden aldı? Bu sorulara elbette bir gün çözüm bulunacak, yeter ki Anadolu’nun Ana Tanrıçası üstüne başlamış olan araştırmalar daha da ilerlesin. <i>Odysseia</i>’da Ana Tanrıça’nın izine rastlamak tavana hoplatıyor insanı. Hem bununla da kalmıyor, ileride Ana Tanrıça’ya bir daha rastlayacağız, hem bu kez arkeolajik buluşlar, yorumu kesin bir gerçek haline getirecek.</p>

  <h4 class="sigil_not_in_toc">NEKYİA</h4>

  <p>Odysseus’un yolculuğunda gerçekle ilişkisi olmayan tek parça, Ölüler Ükesi’ne gidiştir. Dikkat edilirse, Odysseus’un nasıl gittiği, nasıl döndüğü belli olmadığı gibi, Nekyia, bildiğimiz Hades, yani yeraltı dünyası da değildir. Bu parçanın destana sonradan ekleme olup olmadığı, Yunan dininin ve mitolojisinin bilinen töreleriyle ilişkisinin derecesi burada tartışılamayacak dallı budaklı konulardır. Nekyia’nın sonradan Vergilius, Dante ve daha birçok ozanın yapıtlarına örnek diye bir destan motifi olarak çığır açtığını belirtmekle yetinelim.</p>

  <h4 class="sigil_not_in_toc">SEİRENLER</h4>

  <p>Öykünün bundan sonrası gizemli bir hava içinde geçer. Ölüler Ülkesi’nden dönünce, Kirke’nin Odysseus’a çizdiği yol bugün de izlenmeyecek bir yol değil, ama Tanrıça’nın sözlerinden anlaşıldığı gibi, insan burada kendi kaderiyle baş başa kalmaktadır, kendi seçeceği yola göre ya kaderi yenip kurtulacak ya da anaforlarda yok olup gidecektir. Seirenler, Skylla, Kharybdis sanki belli bir denizde, belli engeller değil de, hayat engininde her insanın karşılaşabileceği tehlikelerdir. Onun için Odysseus’un buradaki çabaları içimize işliyor, onunla birlikte çarpıyor yüreğimiz.</p>

  <p class="p1">Seirenleri, Salerno Körfezi’nde Galli Adaları’na yerleştirmek yerinde olur. Kadın başlı, kuş gövdeli bu efsane yaratıkları, benzerleri Harpyalar gibi ölüm perileridir. Ne var ki, Harpyalar (bkz. eski Lykia’nın Xanthos [Kınık] kazılarından çıkan Harpya mezarı) ölmüşlerin ruhlarını Hades’e taşımakla kalırlar, Seirenlerse ölüme aşkı da karıştırırlar. Bu aşk özlemini de sesleri, ezgileriyle dile getirirler.</p>

  <p class="p1">Seirenlerin ezgisini Odysseus’tan başka duyan oldu mu? Yani bu masalın gerçekle bir ilişkisi var mı? Ernle Bradford burada da şaşılacak bir olay anlatır: 1943’te İngiliz filosu Salerno Körfezi’ni tararken, Exmoor torpidosunda nöbetçi olduğu bir gece Galli Adaları’nın önünden geçiyormuş, motorların durdurulduğu bir anda sesler duyar gibi olmuş, kulak kabartmış, gaipten gelen bir inilti, birkaç kadın sesinin bir arada söylediği bir ezgi gibi bir şeymiş bu. Ama ruhu, canı, canlılığı yokmuş bu seslerin. O zamanlar Bradford, <i>Odysseia</i>’yı daha bilmezmiş. İçine tuhaf bir korku, bir çeşit özlem girmiş, adalara yaklaştırdıkça yaklaştırmış gemiyi, arkadaşlarını da çağırmış, ama bir şey görememişler, Bradford’dan başkası da bir şey duyamamış. Bradford sonradan bu seslerin Seirenlerden gelme olduğunu anlamış ve birkaç yıl sonra yelkenlisi ve karısıyla birlikte aynı mevsimde, aynı saatte Galli Adaları’na uğraşmışsa da bu kez hiç ses vermez olmuş Seirenler. Öyle ya, diyor Bradford, gemide kadm vardı da ondan. Seirenler yalnız bir simge mi, insanın benliğinin derinlerinden gelen bir çağrı mı? Ozanlar öyle duymuş ve yansıtmış Seirenlerin ezgisini. Öykünün asıl gerçeği de bu olsa gerek.</p>

  <h4 class="sigil_not_in_toc">SKYLLA İLE KHARYBDİS</h4>

  <p>‘Kharybdis’ten Skylla’ya düşmek’, yağmurdan kaçarken doluya tutulmak anlamına gelir Frenkçe’de. <i>Odysseia</i>’daki bu öykünün ne kadar ün saldığı bu deyimden belli. Ama Skylla ile Kharybdis serüveninde ne oldu ne bitti, iyice anlamak için bu olayı bir özetleyelim.</p>

  <p class="p1">Kirke, Odysseus’a dönüş için iki yol gösterip ikisi arasında seçim yapmasını söyler. Her ikisini de en küçük ayrıntılarına kadar anlatır (XII, 55-110). Anlaşıldığına göre, birincisi Kıranlar diye çevirdiğimiz ateş saçan iki yalçın kaya arasından geçip Sicilya’yı batıdan dolaşan yoldur, öteki de Messina Boğazı. Kuş uçurmayan ve yalnız Argonautlar gemisinin geçebildiği Kıranlar, besbelli ki Stromboli Yanardağı ile tam karşısındaki Trombolicchio Adası’dır. Odysseus bu yolu seçmez, ama açıktan geçerken gördükleri duman ve işittikleri gümbürtü, tayfasını dehşete düşürür (XII, 201-221).</p>

  <p class="p1">Skylla ile Kharybdis de karşı karşıya duran birer kayadır; Skylla kayasının dibinde bir mağara ve mağaranın içinde yarı bele kadar gömülü, 12 ayaklı, 6 boyun ve 6 başlı bir canavar yaşar, başlarını mağaradan dışarı uzatıp geçen gemicileri yakalar ve üçer sıra dişiyle çiğneyip yer. Kharybdis’e gelince; tepesinde bir incir ağacı bulunan bu kayanın dibinde günde üç kez yerin dibine kadar açılan bir anafor vardır. Kirke, Kharybdis’te büsbütün yok olmaktansa, Skylla’da altı kurban vermesini öğütler Odysseus’a. O da öyle yapar. Gemi Kharybdis’ten kurtulmaya bakarken, Skylla başlarını uzatıp altı tayfayı kapar. Bu korkunç sahne anlatıldıktan sonra da boğazı geçerler. Ne var ki, bir süre sonra bütün yoldaşlarını yitiren Odysseus, tek başına gemi omurgasının üstünde bir daha geçecektir Kharybdis’in önünden ve akıllara durgunluk veren bir ustalıkla gene kurtulacaktır anaforundan (XII, 430).</p>

  <p class="p1">Kharybdis, Messina Bağazı’ndaki akıntı ve anafor, ama Skylla ne? Dev bir ahtapot mu, bir deniz canavarı mı? Burada doğal afetlerin ilkel insanların belleğinde bıraktığı izlerden başka bir şey aramamalı. Bu masalda bir gerçek payı varsa da, onu hayallerde büyümüş tepkilerin arasından bulup çıkaramayız.</p>

  <h4 class="sigil_not_in_toc">GÜNEŞ TANRI’NIN SÜRÜLERİ</h4>

  <p>Yüceleri oğlu Güneş’in sürülerinden sakınmasını, Bilici Teiresias söylemişti Odysseus’a. O da mola vermeden geçmek ister Thrinakia Adası’nın önünden. Ama bitkin düşen tayfası ayaklanacak gibi olur. Odysseus da kutsal hayvanlara dokunmayacaklarına ant içirir adamlarına ve karaya çıkar. Ne var ki durmadan esen Notos yeli bir ay alıkoyar onları bu adada. Odysseus’un uykuya vardığı bir anda, olan olur, Tanrı’ya karşı büyük suç işlenir.</p>

  <p class="p1">Sicilya’nın doğu kıyısındaki Taormina, Yunanlıların ‘Tauromenion’ adıyla kurdukları bir kenttir; <i>‘tauros’</i> boğa demek; Taormino Koyu <i>Odysseia</i>’da sözü geçen Oyuk Liman’a uyuyor; ayrıca da bu bölge, otlakları bol, sürülere elverişli bir bölge; yaz sonlarında, Sirokko denilen çölden gelme sıcak bir rüzgârın etkisinde, kutsal hayvanların da 350 baş olduğu söyleniyor; ay yılının 350 günü yani. Buradaki simge, kutsal hayvanları kesip yemekle tayfanın ömürlerini kısalttıkları anlamına gelmesin? İlkçağda Sicilya’ya ‘Trinakia’ yani üçgen adası denirdi; biçiminden ötürü. Teiresias’ın ‘Thrinakia’ (Çatal Adası) dediği küçük bir harf değişikliğiyle Sicilya olsa gerek. Her neyse; bu olayla Odysseus’un gemilerle yolculuğu biter, tek başına ‘odise’si başlar.</p>

  <h4 class="sigil_not_in_toc">KALYPSO</h4>

  <p>Kalypso adı, Yunan <i>‘kalyptein’,</i> saklamak fiilinden gelir; adasının adı da Ogygie. Bu güzelim adayı şöyle anlatır Athene (I, 50): “Sular ortasında bir ada, <i>göbeğinde</i> denizin.” Ogygie’nin Syrakuza kentinin üstüne kurulduğu Ortygie olduğu ileri sürüldü; olamaz, çünkü bu kayalık ada hem denizin ortasında değil, hem de Odysseus’a bir sal yaptırabilecek kadar ‘bol ağaçlı’ değil. Ama bıldırcın ülkesi (<i>ortyx</i>: bıldırcın), denizin göbeği <i>(omphalos:</i> göbek), Kalypso hem ‘saklı tanrıça’, hem Olympos tanrılarından önceki kuşaktan Tanrı Atlas’ın kızı. Baş döndürücü benzerlikler bunlar. Yoksa Kalypso da, Kirke gibi Ana Tanrıça olmasın? Anadolu’da Ortygie’de Apollon’la Artemis’i dünyaya getiren Leto, Ana Tanrıça’nın başka bir adıdır. Burada Halikarnas Balıkçısı’na bir merhaba çakmak gerek. Bradford, denizle çevrili Kalypso Adası’nın Malta olduğunu hem denizcilik hem de arkeoloji bakımından sapasağlam kanıtlıyor. Malta Müzesi’nde (steatopyg) geniş kalçalı Kybele figürinleri ve Ana Tanrıça’nın hizmetinde bulunan Kabirlerin heykelcilikleri görülür. Malta’ya ilk ayak basan Fenikyelilerdir, oraya Maleth adını vermişler ki, bu ad da liman ya da saklı koy anlamına gelir. Kalypso, Maleth’in Yunanca çevirisinden başka bir şey değildir. Omphalos, göbek, Kybele’nin simgesidir; Ana Tanrıça’nın yeri, dünyanın göbeğidir; onu simgeleyen her eşyada, bugüne dek tutunan ve onun kültünden gelme hamam taslarında bile görülür. Odysseus’un yedi yıl etkisinde kaldığı tanrıça, Ana Tanrıça’dır besbelli. Odysseus, matriarkal bir düzenin egemenliğine girmiş demektir, yani Hacılar’dan çıkan heykelciklerde gördüğümüz gibi, tanrıçanın dolgun bedenine yapışık, bir araçtan başka bir şey olmayan bir erkek. <i>Odysseia</i>’da, Homeros destanlarında ha! İnanılacak şey mi? Ayrıntılı olarak işlenmesi gereken bu konuda uyarılmayı, klasik bilginlere değil, Ernle Bradford gibi bir mavi yolcuya borçlu olduğumu belirtmek isterim.<sup><a id="note13" href="../Text/footnote.xhtml#footnote13">[13]</a></sup></p>

  <h4 class="sigil_not_in_toc">PHAİAKLARIN DÜZENİ</h4>

  <p>Bu önsözü fazla uzatamam, yoksa Phaiakların toplum düzeninden söz açacaktım size. Bilginlerin bazıları Phaiakları hayal saymışlar, bir çeşit ölüm gemicileri, kentlerinin ve yaşayışlarının düzenini de pek üstünde durmadıkları bir ütopya. Günah değil mi böyle kara düşünmek masmavi aydınlığın karşısında? Korfu’dur, Phaiakların Skherie Adası. Düzenlerinin iki yönüne de parmak basmadan geçemeyeceğim: dış ve iç yönü.</p>

  <p class="p1">Saraylarının yapısına ve güzelliğine hayran kalır Odysseus. Hem mimar, hem denizcidir bu ulus, gemileri öyle sağlam yapılıdır ki aşamadıkları engin yoktur. Odysseus, gemilerine biner binmez, on yıllık sürüncemelerini unutup ilk kez rahat ve güvenli bir uykuya dalacaktır. Haksever, töreye saygılı, uygar ve demokratik bir düzendir toplum düzenleri. En başta kadına ve sanata saygılıdırlar. Barış içinde yaşarlar, günleri yarışmalar, horonlar ve hele tanrıdan esinli ozanları dinlemekle geçer. Özgür insanlardır bunlar; Alkinoos, eş haklarla toplumu yöneten danışmanlarını her fırsatta toplar, dışişlerini tartışıronlarla. Düzenin içişlerine de Arete bakar; insanlar arasındaki ilişkilere yön veren, adı Erdem anlamına gelen bu kraliçedir. Hem ne güzeldir bu ilişkiler! Homeros burada Platon’ dan çok önce ideal bir cumhuriyetin örneğini vermiştir. Bu düzeni Homeros, İthake’de de yansıtmak istemiş, ne var ki, yönetici baş (kral demeyeceğim, kral değil ki Homeros destanlarının önderleri) olmadığından, İthake’nin düzeni bozulmuş, çıkarcıların, çapulcuların eline düşmüştür. Yoksa Eumaios, Eurykleia, çobanlar ve bağcılar orada da insana saygılı, uyumlu bir düzenin özgür kişileridir. Bu düzenlerin içinde insan mutludur. Odysseus’un bunca yıl bunca çileye dayanması ancak bu mutluluğa olan özlemiyle anlaşılabilir. Bu sağlam yapılı düzene kavuşmak içindir ki insanüstü çabalara girişmek ve yalnız insan aklıyla akıldışı düzensizlikleri yenmek gücünü bulur kendinde. İthake’ye vardıktan sonra sömürücüleri öldürmesi, yalnız doğruluk üstüne kurulu düzeni yeniden kurmak içindir.</p>

  <p class="p1">Ama bu kadar söz yeter. Siz Homeros’un sözüne kulak verin, orada bulacaksınız mutluluğu.</p>

  <p class="p1"><br/></p>

  <p class="rig">AZRA ERHAT</p>

  <p class="rig">Ocak 1970</p>
</body>
</html>