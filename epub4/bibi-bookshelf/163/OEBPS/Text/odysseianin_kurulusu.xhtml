<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>&lt;i&gt;ODYSSEİA&lt;/i&gt;’NIN KURULUŞU</title>
  <link href="../Styles/Stylesheet.css" type="text/css" rel="stylesheet"/>
</head>

<body>
  <h2>ÖNSÖZ</h2>

  <h3 id="sigil_toc_id_1"><i>ODYSSEİA</i>’NIN KURULUŞU</h3>

  <p><i>İlyada</i> bir olayın, <i>Odysseia</i> bir kişinin destanıdır. Çağdaş okuyucu destan da demez <i>Odysseia’</i>ya, onu daha çok bir romana, bir filme benzetir. Gerçekten de konusuyla romanı, kuruluşuyla filmi andırır <i>Odysseia.</i></p>

  <p class="p1"><i>İlyada’</i>nın önsözünde<sup><a id="note1" href="../Text/footnote.xhtml#footnote1">[1]</a></sup> Homeros’un anlatma tekniğini incelerken, Troya destanında olayların düz akışlı bir anlatımla ortaya serildiğini, <i>Odysseia’</i>nın bambaşka bir yönteme göre kurulduğunu belirtmiştik. <i>Odysseia</i> beş ayrı destan parçasından bir araya gelir. Destanın bu ana bölümlerini aşağıdaki adlarla şöyle sıralayabiliriz:</p>

  <p><br/></p>

  <p class="p1">I. Telemakhia (Bölüm I’den Bölüm IV’e)</p>

  <p class="p1">II. Kalypso’nun adasında (Bölüm V)</p>

  <p class="p1">III. Phaiakların ülkesinde (Bölüm VI’dan Bölüm IX’a)</p>

  <p class="p1">IV. Odysseus’un serüvenleri (Bölüm IX’dan Bölüm XII’ye)</p>

  <p class="p1">V. İthake’de (Bölüm XIII’ten Bölüm XXIV’e)</p>

  <p><br/></p>

  <p class="p1">Bu beş ana bölümden birincisini, ikincisini, dördüncüsünü ve beşincisini <i>Odysseia’</i>nın ozanı kimse o anlatır, asıl <i>Odysseia</i> destanı olan Odysseus’un serüvenlerini ise Odysseus’un kendisi anı olarak anlatır.</p>

  <p class="p1">Telemakhia, Odysseus’un oğlu Telemakhos’un destanıdır. Troya Savaşı biteli neredeyse on yıl geçtiği halde, İthake Kralı Odysseus, yurduna dönmemiştir. Karısı Penelopeia’ya talip olan İthake ve komşu ülkelerin gençleri, Odysseus’un sarayına yerleşmiş, varını yoğunu sömürmektedirler. Odysseus’un öldüğü, bir daha yurduna dönmeyeceği söylentileri çoğalınca, Telemakhos babasından haber almak için Troya’dan dönmüş olan öbür Akha önderlerine babası hakkında sorular sormaya gider.</p>

  <p class="p1">Birden sahne değişir: Olympos’taki tanrılar, yedi yıldır Kalypso’nun adasında tutuklu bulunan Odysseus’un artık yurda dönmesine karar verirler. Odysseus da kendine bir sal yapıp denize açılır ve korkunç bir fırtınaya tutulup Phaiakların ülkesine çıkar.</p>

  <p class="p1">Denizci bir ulus olan Phaiaklar onu iyi karşılar ve yurduna göndermeye karar verirler. Odysseus kendini tanıtır ve Troya Savaşı’ndan bu yana başından geçen serüvenleri anlatır. Destanın merkezi ve ekseni olan bu öykü, Odysseus’un on iki gemisi ve yoldaşlarıyla Troya’dan ayrılmasıyla başlar ve üç yıl denizlerde sürünüp binbir tehlike atlattıktan ve gemileriyle bütün yoldaşlarını yitirdikten sonra Kalypso’nun Ogygie Adası’na varışıyla biter. ‘Kalypso’nun adasında’ başlığıyla gösterdiğimiz ikinci ana bölüm, kronolojik sıraya göre buraya gelmektedir.</p>

  <p class="p1">Odysseus, öyküsünü bitirdikten sonra, Skherie’den bir Phaiak gemisiyle İthake’ye gönderilir. Ertesi günü gemi İthake’ye varıp Odysseus’u karaya çıkarır. Yiğit bir dilenci kılığında Eumaios’un kulübesine sığınır. Yolculuktan dönen oğlu Telemakhos’la buluşur ve ikisi birden saraya gidip talipleri öldürürler. Destan da Odysseus ile Penelopeia’nın yirmi yıllık ayrılıktan sonra kavuşmalarıyla kapanır.</p>

  <p class="p1">Binbir anı, öykü ve masalın, kesintiler, zamanda geriye dönmeler ve bir yerden bir yere atlamalarla birbirinin içinde anlatıldığı <i>Odysseia</i> destanı karmaşık bir kuruluşla karşımıza çıkmaktadır. Okuyucunun bu masal kumkuması içinde ipin ucunu kaçırmaması ve bu çeviriyi okurken istediği yerden alıp istediği yerde bırakabilmesi için, destanı aşağıda bölüm bölüm özetlemeyi uygun gördük.</p>

  <h4 class="sigil_not_in_toc">BÖLÜM I.</h4>

  <p><i>İlyada</i> gibi <i>Odysseia</i> da bir seslenişle başlar (I, 1-10). ‘Tanrıça’ diye çevirdiğimiz esin perisi Mousa’ya seslenen ozan, yapıtının bir planını çizer; ne var ki bu plan, <i>Odysseia</i>’nın tümünü değil, XII. bölümde anlatılan Güneş Tanrı’nın adasındaki olaya kadar olan serüvenleri (XII, 260-373) kapsamaktadır. Tanrılar toplantısında Odysseus’un Kalypso Adası’nda (I, 11-15), başdüşmanı Poseidon’un da Yüzüyanıklar’da, yani Habeşistan’da olduğu öğrenilir (I, 16-26). Athene, İthake’nin komşu adası Taphos’un Kralı Mentes kılığına girip Telemakhos’u uyarır (I, 96-324). Saraydaki şölen (I, 325-444).</p>

  <h4 class="sigil_not_in_toc">BÖLÜM II.</h4>

  <p>İthakelilerin toplantısı. Telemakhos, taliplerin evlerine çekilmelerini ister. Odysseus’un eski dostu Mentor’un öğütlerine karşın, talipler sarayda kalacaklarını bildirirler (II. 1-259). Telemakhos’la Mentor kılığındaki Athene, yol hazırlıkları yaparlar. Telemakhos, dadısı Eurykleia’ya, gittiğini anasına bildirmemesini buyurur (II, 260-404). Gece yola çıkış (II, 405-434).</p>

  <h4 class="sigil_not_in_toc">BÖLÜM III.</h4>

  <p>Pylos’a varış ve iyi karşılanma. Telemakhos, Nestor’a gelişinin nedenini bildirir (III, 1-101). Nestor da anılarını ve bildiklerini anlatır (II, 102-328). Pylos’ta geçen gece. Telemakhos’un, Nestor’un oğlu Peisistratos’la birlikte arabaya binip Lakedaimon’a gidişi (III, 329497).</p>

  <h4 class="sigil_not_in_toc">BÖLÜM IV.</h4>

  <p>Lakedaimon’a varış. Menelaos’un sarayı. Menelaos’un, sözü Odysseus’a getirmesi (IV. 1-112). Menelaos ve Helene’nin Telemakhos’a sevgileri. Menelaos’un Mısır yolculuğu, deniz ihtiyarı Proteus’tan öğrendikleri. Telemakhos’a konukluk armağanları (VI, 113-624). Sahne gene İthake’dedir: Talipler Telemakhos’u dönüşte öldürmeye karar verirler, bir gemiyi Asteris Adası’na gönderip pusuya yatarlar. Penelopeia’nın üzüntüsü ve düşü (IV. 625-847).</p>

  <h4 class="sigil_not_in_toc">BÖLÜM V.</h4>

  <p>İkinci tanrı toplantısı. Zeus ile Athene’nin kararları. Tanrı Hermeias’ın Kalypso Adası’na gönderilmesi (V, 1-42). Hermeias’ın tanrı buyruğunu Kalypso’ya ulaştırması (V, 43-147). Odysseus’un ormanda ağaç kesip kendine bir sal yapması (V. 148-261). On yedi günlük yolculuk. Poseidon’un, salı görüp fırtına koparması (V, 262-332). Sal paramparça olur, Deniz Tanrıçası İno, Odysseus’a acır, ona büyülü bir yaşmak verir (V, 333-353). Odysseus iki gün iki gece yüzer, üçüncü günü Skherie kıyılarına ulaşır, bir ırmağın ağzında karaya çıkıp ormanda kuru yapraklardan bir döşekte uykuya dalar (V. 354-493).</p>

  <h4 class="sigil_not_in_toc">BÖLÜM VI.</h4>

  <p>Phaiak Kralı Alkinoos’un sarayı; kızı Nausikaa’nın gördüğü düş (VI, 1-47). Yunaklara gidiş. Odysseus’un uyuduğu ormanın yanı başında kızların çamaşır yıkaması, yemek yiyip top oynaması. Odysseus’un uyanması (VI, 48-126). Odysseus Nausikaa’nın dizlerine kapanıp yalvarır (VI, 127-197). Odysseus yıkanıp giyinir, karnını doyurur (VI, 198-250). Kente gitmek üzere yola koyulurlar. Odysseus Athene’nin kutsal koruluğunda yakarır (VI, 251-331).</p>

  <h4 class="sigil_not_in_toc">BÖLÜM VII.</h4>

  <p>Athene, bir Phaiak kızı kılığında Odysseus’u Alkinoos’un sarayına götürür. Sarayın güzelliği. Odysseus’un Kraliçe Arete’nin ayaklarına kapanması ve konukluğa kabul edilmesi. Alkinoos, onu ülkesine göndereceğine söz verir (VII, 1-232). Odysseus gerçek kimliğini açıklamadan Ogygie Adası’ndan buraya nasıl geldiğini anlatır (VII, 233-327).</p>

  <h4 class="sigil_not_in_toc">BÖLÜM VIII.</h4>

  <p>Odysseus’u yurduna götürecek geminin hazırlanması. Şölende ozan Demodokos’un Troya Savaşı’ndan menkıbeler anlatması. Odysseus’un gözyaşlarını saklaması. Yarışmalar (VIII, 1-103). Euryalos’un meydan okuması üzerine Odysseus’un yarışmaya katılıp disk atmada birinci gelmesi. Demodokos’un Ares’le Aphrodite’nin sevişmelerini anlatması (VIII, 104-366). Gençlerin hora tepmesi. Nausikaa’nın, Odysseus’u selamlamaya gelmesi (VIII, 367-469). Demodokos’un Troya destanından tahta at öyküsünü anlatması. Bu kez gözyaşlarını saklayamayan Odysseus’tan kimliğini açıklaması istenir (VIII, 470586).</p>

  <h4 class="sigil_not_in_toc">BÖLÜM IX.</h4>

  <p>Odysseus, adını verip kendini tanıtır. Serüvenlerini anlatmaya başlar: Trakya kıyılarında İsmaros’un yağması ve Kikonların saldırısı (IX, 1-61). Fırtına ve Lotosyiyenlerin ülkesine varış. Odysseus’un lotos yemişini yiyip sılayı unutan tayfasını oradan zorla ayırması (IX, 62-104). Kyklopların oturdukları toprağın karşısında bir adaya çıkış. Odysseus, on bir gemisini orada bırakıp kendi gemisi ve on iki tayfasıyla Polyphemos’un mağarasına gider (IX, 105-180). Polyphemos, Odysseus’la arkadaşlarını mağaraya kapatır ve iki günde altı adam yer. Yiğit Tepegöz’ün gözünü kör eder. Kalan arkadaşlarıyla kaçıp kurtulmak yolunu bulur. Denize açılır ve arkasından kayalar fırlatan Tepegöz’le alay eder (IX, 181-566).</p>

  <h4 class="sigil_not_in_toc">BÖLÜM X.</h4>

  <p>Rüzgâr Tanrısı Aiolos’un adasına çıkış. Aiolos, Odysseus’a bütün yelleri içine kapattığı bir tulum verir. Odysseus uyurken arkadaşları tulumu açarlar. Fırtına. İkinci kez adasına çıkan Odysseus’u, Aiolos kovar (X, 1-76). Altı günlük yoldan sonra yamyam Laistrygonların kentine varış. On bir geminin tayfası Laistrygonların eline düşüp yok olur. Odysseus tek bir gemiyle kurtulur (X, 77-132). Büyücü Kirke’nin Aiaie Adası’na varış. Kirke, Odysseus’un arkadaşlarını domuza çevirir. Odysseus, Tanrı Hermeias’ın yardımıyla Kirke’nin büyülerini boşa çıkarır, Kirke’nin gönlüne girer ve arkadaşlarının gene insan kılığına sokulmasını sağlar (X, 133-405). Kirke Adası’nda bir yıl kalırlar. Arkadaşlarının uyardığı Odysseus, Kirke’den ayrılmak ister. Büyücü, ona ölüler ülkesine gidip, bilici Teiresias’tan dönüş yolu hakkında bilgi almasını söyler, yol gösterir (X, 406-540). Elpenor’un damdan düşüp ölmesi (X, 541-574).</p>

  <h4 class="sigil_not_in_toc">BÖLÜM XI.</h4>

  <p>Ölüler ülkesine varış. Odysseus, kurbanlar kesip kanlarını bir çukura akıtır. Kan kokusuna üşüşen ölü ruhlardan Elpenor, gömülmek ister. Odysseus’un anası Antikleia. Teiresias’ın kan içip Odysseus’a İthake’ye dönmenin çarelerini anlatması (XI, 1-49). Antikleia, İthake’de olup bitenleri anlatır. Ölüler ülkesindeki kadınların geçit töreni (XI, 150-332). Burada Odysseus anlatmasına ara verir. Phaiakların ısrarı üzerine devam eder. Agamemnon’la, Akhilleus’la, Aias’la konuşması (XI, 333-567). Minos, Orion, Tityos, Tantalos, Sisyphos ve Herakles’le karşılaşma (XI, 568-626). Dönüş (XI, 627-640).</p>

  <h4 class="sigil_not_in_toc">BÖLÜM XII.</h4>

  <p>Kirke Adası’na varış. Elpenor’un cenazesi (XII, 1-141). Yola çıkış: Seirenlerin önünden geçiş (XII, 142-200). Skylla ile Karybdis Geçidi (XII, 201-259). Güneş Tanrı’nın Adası. Kutsal sığırlar. Odysseus uyurken tayfasının işlediği büyük suç (XII, 260-373). Zeus’un kasırgasında Odysseus’un tekmil arkadaşları boğulur. Kendi dokuz gün denizde kaldıktan sonra Kalypso’nun adasına çıkar. Odysseus’un Phaiaklara anlattığı serüvenler burada sona erer (XII, 374-453).</p>

  <h4 class="sigil_not_in_toc">BÖLÜM XIII.</h4>

  <p>Phaiakların armağanlar verip Odysseus’u uğurlamaları. Odysseus’un gemiye binip uykuya dalması (XIII, 1-92). İthake’ye varış. Phaiak gemicilerinin Odysseus’u armağanlarıyla kıyıya bırakıp dönmeleri. Poseidon’un Phaiak gemisini dönüşte bir kayaya çevirmesi (XIII, 93-184). Athene’nin, Odysseus’a görünmesi ve onu Çoban Eumaios’un kulübesine götürmesi, sonra da Telemakhos’u getirmek için Lakedaimon’a gitmesi (XIII, 185-440).</p>

  <h4 class="sigil_not_in_toc">BÖLÜM XIV.</h4>

  <p>Eumaios’un, dilenci kılığındaki Odysseus’u iyi karşılaması. Odysseus hakkında konuşmaları. Odysseus’un uydurduğu masallar. Çobanlarla birlikte akşam yemeği (1-533).</p>

  <h4 class="sigil_not_in_toc">BÖLÜM XV.</h4>

  <p>Telemakhos’un Lakedaimon’dan ayrılması. Pylos’a uğramadan gemiye binmesi. Bilici Theoklymenos’u yanına alması. Denize açılış (XV, 1-300). Sahne gene İthake’dedir: Odysseus Eumaios’a sorular sorar, babası Laertes’in acıklı hayatı ve anasının ölümü hakkında bilgi edinir. Eumaios ona hayat öyküsünü anlatır (XV, 301-492). Telemakhos’un gemisi, İthake’ye varır. Telemakhos, konuğu Theoklymenos’u kente gönderip kendisi ağılların önündeki kumsala çıkar (XV, 493-557).</p>

  <h4 class="sigil_not_in_toc">BÖLÜM XVI.</h4>

  <p>Taliplerin kurduğu pusudan böylece kurtulan Telemakhos, Eumaios’un kulübesine gelip sevinçle karşılanır. Konuk dilenciyle tanışır. Eumaios Penelopeia’ya Telemakhos’un döndüğü haberini götürmeye gidince baba-oğul yalnız kalırlar. Athene Odysseus’u kendi kılığına sokunca baba-oğul gözyaşlarıyla birbirlerine sarılırlar (XVI, 1-219). Taliplerin hakkından gelmek için kurdukları plan (XVI, 220-320). O sırada Telemakhos’un gemisi limana girer. Taliplerin öfkesi. Penelopeia ile talipler arasında sert konuşma. Kraliçe’ye müjdeyi veren Eumaios, ağıllara döner (XVI, 321-481).</p>

  <h4 class="sigil_not_in_toc">BÖLÜM XVII.</h4>

  <p>Saraya gelen Talemakhos, Eurykleia ve Penelopeia’ya yolculuğunu anlatır (XVII, 1-165). Talipler şölen hazırlarken, Eumaios, dilenciyle saraya gitmek üzere yola çıkarlar (XVII, 166-182). Yolda keçi çobanı Melanthios, dilenciye sövüp sayar. Sarayın önünde Odysseus’un yaşlı köpeği Argos, efendisini tanır (XVII, 183-327). Taliplerin dilenciyi hırpalamaları. Penelopeia şölene inip yabancıyı korur. Ona Odysseus hakkında soru sormak için katına çağırtır. Dilenci, herkes çekildikten sonra geleceğini bildirir. Eumaios ağıllara döner (XVII, 328-606).</p>

  <h4 class="sigil_not_in_toc">BÖLÜM XVIII.</h4>

  <p>Saray dilencisi İros’la Odysseus arasındaki güreş ve şölen (XVIII, 1157). Penelopeia gene şölene karışıp dilenciye saygı gösterilmesini ister, yakında kendine bir koca seçeceğini bildirerek taliplerin armağanlarını kabul eder (XVIII, 158-301). Hizmetçilerden Melantho, Odysseus’a çıkışır, taliplerden Eurymakhos da kafasına bir tokmak atar. Ortalık yatışınca herkes yatmaya gider (XVIII, 302-428).</p>

  <h4 class="sigil_not_in_toc">BÖLÜM XIX.</h4>

  <p>Telemakhos, sofada bulunan bütün silahları saklar (XIX, 1-46). Odysseus’un Penelopeia ile görüşmesi (XIX, 47-307). Penelopeia dadısı Eurykleia’ya yabancının ayaklarını yıkamasını buyurur. Eurykleia, dilencinin bacağında Odysseus’un bir zamanlar dedesi Autolykos’la birlikte avlanırken aldığı bir yaranın izini görüp efendisini tanır (XIX, 308-507). Hiçbir şeyin farkına varmayan Penelopeia, yabancıya, gördüğü bir düşü yorumlatır. Talipler arasında bir yarışma yapmaya ve kim kazanırsa ona varmaya karar verir. Ayrılıp yatmaya giderler (XIX, 508-604).</p>

  <h4 class="sigil_not_in_toc">BÖLÜM XX.</h4>

  <p>Karı koca ikisinin de uyuyamaması. Tanrı işaretleri (XX, 1-121). Sabahki toplantı. Evde temizlik. Çobanların Odysseus’a davranışları</p>

  <p>(XX, 122-239). Telemakhos ve talipler arasındaki çatışma. Şölen (XX, 240-394).</p>

  <h4 class="sigil_not_in_toc">BÖLÜM XXI.</h4>

  <p>Penelopeia, Odysseus’un büyük yayını getirtip yarışmayı başlatır. Hiçbiri yayı germeyi beceremez. Dilenci yayı denemek için Telemakhos’tan izin ister. Talipler karşı koyarlarsa da, Telemakhos, Penelopeia ile kadınlarım gönderip yayı Odysseus’a verdirir. Odysseus yayı gerer ve oku baltaların arasından geçirir. Taliplerin şaşkınlığı (1-434).</p>

  <h4 class="sigil_not_in_toc">BÖLÜM XXII.</h4>

  <p>Odysseus, ilkin Antinoos’la Eurymakhos’u öldürür (XXII. 1-89). Silahların hazine odasından getirilmesi ve Çoban Melanthios’a işkence edilmesi (XXII, 90-199). Athene’nin işe karışması. Ozan Phemios’la haberci Medon’dan başka herkesin öldürülmesi (XXII, 200380). Suç işlemiş hizmetçilerin asılması. Ortalığın temizlenip Penelopeia’nın çağrılması (XXII. 381-501).</p>

  <h4 class="sigil_not_in_toc">BÖLÜM XXIII.</h4>

  <p>Penelopeia, önce Odysseus’u tanımaz, sonra çekingen davranıp onu dener. Karı koca birbirine kavuşup odalarına çekilirler ve çekmiş oldukları çileleri birbirlerine anlatırlar (XXIII, 1-343). Ertesi sabah Odysseus, babası Laertes’i görmeye gider (XXIII, 344-372).</p>

  <h4 class="sigil_not_in_toc">BÖLÜM XXIV.</h4>

  <p>Taliplerin ruhları Hades ülkesinde (XXIV, 1-202). Sahne değişir: Odysseus’un ihtiyar Laertes’le buluşması. Çobanların sevinci (XXIV, 303-412). Taliplerin öldürüldükleri haberi İthake’de yayılır. Akrabaları öç almaya gelir. Ama tanrılar katında Zeus ile Athene, barışın kurulmasını isterler. Athene araya girip barışı sağlar. Destan sona erer (XXIV, 413-547).</p>

  <p><br/></p>

  <p><br/></p>

  <p><br/></p>

  <p>Bu yoğun metin, bu karmaşık anlatım, ilkçağdan bu yana şaşırtmıştır bilginleri. Destan içinde destan, masal içinde masal olduğuna göre, ozan içinde ozan da bulunabileceğini düşünmüştür bu bilginler. Ve canım <i>Odysseia</i> metni üstünde yapmadıkları varsayım ve sözümona düzeltme kalmamıştır. <i>‘Interpolatio’</i> sözcüğünü bayrak gibi kullanan bu bilginler, metni sonradan yapılmış eklemelerden arındırmak hevesine düşmüşler, böylece destanın altını üstüne getirenler bile olmuştur. En yetkililerden biri, <i>Odysseia</i>’nın Fransızca’ya çevirmeni Victor Bérard, destan metnini taramış, ayıklamış ve parça parça keserek şunu oraya, bunu buraya yerleştirmekle bölümleri birbirine karıştırmıştır; bir de <i>Introduction à l’Odyssée</i> adlı üç ciltlik koca bir kitapta Homeros’unkinden ‘daha iyi’ bir destanı nasıl oluşturduğunu açıklamıştır. Başka bilginler, <i>Odysseia</i>’nın, bir tek ozanın elinden çıkmadığı, iki ya da daha çok yazarı bulunduğu kanısına varmış ve değer ölçüleri kullanarak, bu yazarlar arasında bir dereceleme yapmaya yeltenmişlerdir. Bir tanesi de -adını unuttum, İngiliz’di sanıyorum- <i>Odysseia</i> yazarının bir kadın olduğunu ileri sürmüştür. Neden derseniz, <i>Odysseia</i>’nın ‘mevhum’ yazarları arasında kiminin denizcilikten ve başka teknik konulardan çok iyi anladığını, kiminin de hiçbir şey anlamadığını görmüş bu bilgin ve her nedense, anlayanın erkek, anlamayanın kadın olduğu sonucuna varmış. Ama bilginlere çatmak kolaydır bugün, elimizde binbir emekle meydana getirdikleri eleştirili metinlerin bulunduğu bir zamanda! Yukarıdaki özeti izleyen çağdaş okuyucu, <i>Odysseia</i>’nın<i> </i>metninde bir tutarsızlık bulamaz, zaman ve mekân düzeyinde atlamalar olduğunu görürse de, çağımızın roman ve filmlerinde çok rastladığı bu teknikleri yadırgamaz ve üç bin yıl önce yaşamış bir yazardan bunların umulamayacağını ya hiç düşünmez ya da <i>Odysseia</i> yazarının modern ve güncel bir sanatçı olduğu kanısına varır. Öyle ya, sanat her zaman sanat değil miydi ve büyük sanatçı, sanatının göz kamaştırıcı ürünlerini ortaya dökerken yüzyılların içindeki yerini mi düşündü? Sanatçının mantığı elbette ki bilginin mantığıyla kıyaslanmayacak derecede üstündür. Ne var ki, <i>Odysseia</i>’da gerçekten düşündürücü ve kuşku uyandırıcı parçalar ve dizeler vardır. Bazı ek olaylar, biri XI’inci bölümdeki Nekyia denilen Ölüler Ülkesi’ne gidiş ve hele XXIV’üncü bölümdeki İkinci Nekyia diye anılan ve olayların akışıyla ilgisi olmadığı gibi, görüş tutarsızlıkları gösteren, ayrıca da düşük düzeyde, kötü bir üslupla yazılmış bulunan parçalar örnek alınabilir. Phaiakların şöleninde ozan Demodokos’un anlattığı Ares’le Aphrodite’nin gizli sevişmeleri de (VIII, 104-366) tartışmaya yol açmış bir parçadır. Buralarda uzun uzun ad saymalara, nutuk çeker gibi retorik çarelere başvurmalara, başka yerlerden yinelenerek alınmış ve yerine oturtulamamış, giderek sonu bile getirilmemiş dizelere rastlanır. <i>Odysseia</i>’nın son dizesi de buna örnektir: “Sesini ve bedenini tıpkı Mentor’a benzetmişti,” diye biter destan, bir dize ki yinelene yinelene suyu çıkmıştır destanda. Kimi çevirilerde bu dize atılır, biz Türkçemizin elverişli kuruluşundan bu tümceyi başa almakla destana yakışır bir final havası vermeye çalıştık son üç dizede.</p>

  <p class="p1">Bütün bu nedenler, <i>Odysseia</i> destanının <i>İlyada</i>’ya kıyasla gerek kuruluşu, gerekse yazarı bakımından daha karmaşık sorunlar ortaya atmıştır. Bu tartışmaların ayrıntılarına giremeyiz, ama şunu da söyleyelim ki, <i>Odysseia</i>’nın gerçekçi ortamı, bu ikinci destanın <i>İlyada</i>’dan daha sonra kaleme alındığı kanısını uyandırmaktadır.</p>

  <p class="p1"><i>Odysseia</i>’nın yazarı <i>İlyada</i>’yı yazan Homeros mu?</p>

  <p class="p1">Ama gelin şu <i>Odysseia</i>’nın anlatımına biraz daha yakından bakalım.</p>

  <p class="p1"><i>Odysseia</i>’nın anlatımı <i>İlyada</i>’nınkine benzemez, dedik. Ne bakımdan benzemez? Yinelemeler, kaynak bildirmeler, zamanda geriye gidip geçmiş olayları anmalar, anlatmalar iki destanda da var; hele tüm anılar üstüne kurulu <i>Odysseia</i>’da daha önemli bir öğe olarak var. Bir kişinin sözlerini başka bir kişiye aktarırken bu sözlerin olduğu gibi yinelenişini, <i>İlyada</i>’da olduğu kadar sık değilse de, <i>Odysseia</i>’da da görürüz (V, 43-147’de Hermeias, Zeus’un buyruklarını Kalypso’ya sözcüğü sözcüğüne aktarır): İhtiyar Nestor, savaş anılarını (III, 102-200), Menelaos da Mısır yolculuğunu (IV, 351-569) anlatmak fırsatını kaçırmazlar. Kaynak bildirmenin en canlı örneği de <i>Odysseia</i>’da Eurykleia’nın dilenci kılığındaki Odysseus’un ayaklarını yıkarken, onu bacağındaki bir yara izinden tanıması ve bu yaranın ne zaman, nerede ve nasıl alındığının uzun uzadıya anlatılmasıdır (XIX, 386-475).</p>

  <p class="p1"><i>İlyada</i>’daki anlatım öğelerinin hepsi <i>Odysseia</i>’da da bulunduğuna göre, iki destan arasındaki anlatış farkı nerededir acaba? Bu öğelerin özünde de, kullanılışında da bir başkalık vardır, onu nitelemeye çalışalım. <i>İlyada</i>’da Agamemnon’un kral değneğinin (<i>İl.</i> II, 101-108), ya da Akhilleus’un yeni yapılan silahlarının (<i>İl</i>. XVIII, 469-615) tanımlanması, ya da Glaukos’un ta Bellerophontes’e uzanan soyağacının bildirilmesi (<i>İl</i>. VI, 145-231), destana renk ve çeşni vermekle birlikte, bir ek, bir süs niteliğini aşmaz ve anlatımın akışında bir boşluk yaratmadan öykü dışı bırakılabilir. Odysseus’un, dedesi Autolykos’un oğullarıyla yabandomuzu avına gitme-si ve yaralanması olayı da bir ek olay ve bir kaynak bildirmedir eninde sonunda; ne var ki bu olayın anlatılması ayak yıkama sahnesine sımsıkı bağlıdır ve bu sahneden ayrılmaz: Eurykleia’nın dilencinin ayaklarını yıkarken gördüğü yara izinin Odysseus’a ait olduğu ve bu yaranın nasıl alındığı anlatılmazsa, sütninenin kafasında canlanan ve efendisi Odysseus’u tanımasına yol açan anı da verilmemiş olur. Odysseus’un tanınmasıyla yaranın kaynağının bildirilmesi, birbirinden ayrılmaz iki olaydır, bunlar arasında organik bir bağ, bir mantık bağı var. Hem yalnız mantık bağı mı? Duygusal bir bağ da vardır, <i>Odysseia</i>’daki masalların anlatımında. Duygusaldır, çünkü bir insan anlatır onları.</p>

  <p class="p1"><i>İlyada</i>’yı anlatan ozan kimse, destanına esin istemek için bir ‘tanrıça’ya seslenir.<sup><a id="note2" href="../Text/footnote.xhtml#footnote2">[2]</a></sup> Bunu, destanın başında bir kez, ikinci bölümde de <i>(İl.</i> II, 484) “Olympos’ta oturan Mousalar...” diyerek bir daha yapar; sonra da ne anlatacaksa kendi anlatır. <i>Odysseia</i>’da adlarıyla sanlarıyla iki ozana rastlarız: Biri Phaiakların toplumunda önemli bir yer tutan Demodokos, öteki, taliplerin şölenini şenelten Phemios’tur. Demodokos’u Kral Alkinoos hiç ayırmaz yanından, her fırsatta çağırıp ezgi söyletir ve şu sözlerle niteler insanlar arasındaki rolünü:</p>

  <p class="p1"><br/></p>

  <p class="pss">“Ozanlar saygı görürler ve değerli bilinirler</p>

  <p class="pss">bu yeryüzünde yaşayan tekmil insanlar arasında,</p>

  <p class="pss">çünkü Mousa öğretmiştir onlara ezgi söylemeyi,</p>

  <p class="pss">Mousa çok sever ozanların soyunu.” (VIII, 479-481)</p>

  <p><br/></p>

  <p class="p1">Demodokos, Troya Savaşı’nın anlı şanlı olaylarını anlatmakla Odysseus’u duygulandırır, ağlatır ve anılarının canlanmasına yol açarak Odysseia destanının dile gelmesini sağlar. Phemios’un ezgilerini pek işitmeyiz, ama taliplerle ilişiği olan herkes öldürüldüğü halde, Odysseus’un yalnız ulak Medon’la bu ozanı esirgemesi (XXII, 310-380), ozan kişilere özel bir değer verdiğini, üstün bir saygı beslediğini gösterir. Bu ne saygıdır ki, ozan tanrıdan esinli de olsa, bir ‘demioergos’,<sup><a id="note3" href="../Text/footnote.xhtml#footnote3">[3]</a></sup> yani halk hizmetinde bir sanatçı olduğu halde, koca İthake Kralı ve Troya kahramanı Odysseus, destanı Demodokos’un ağzından alıp sürdürmeyi ve bir sanatçıymış gibi, kendi destanını bir boydan bir boya kendi okumayı göze almaktadır!</p>

  <p class="p1">Bu Demodokos öyle önemli bir tiptir ki, Homeros hakkında ne söylenmişse, hep <i>Odysseia</i>’daki bu ozan tipine bakarak uydurulmuştur: Kör oluşu, şölenlerde ezgi söyleyişi, birçok destan geleneklerini sürdürüp okuyuşu ve bir ozanlar okulu kurduğu söylentileri hep buradan gelmedir.<sup><a id="note4" href="../Text/footnote.xhtml#footnote4">[4]</a></sup></p>

  <p class="p1">İyi hoş, ama bu ne demek? <i>İlyada</i>’nın ozanına destanını esinleyen, giderek söyleyen ve söyleten Mousa nerede kaldı? Odysseus anlatmaya giriştiği bunca serüveninin üstesinden gelmek için başvurmuyor yardımına; Demodokos’a gelince; o Mousa’ya sesleneceğine, Mousa ona sesleniyor:</p>

  <p class="p1"><br/></p>

  <p class="pss">“Mousa, haydi dedi ozana, ünlü yiğitleri an,</p>

  <p class="pss">beğen beğendiğini, ünleri göklere çıkmış destanlar arasından.” (VIII, 73)</p>

  <p><br/></p>

  <p class="p1">Eh, ne oldu? Athene’nin her fırsatta yeryüzüne koşup Mentes, Mentor, bir kız ya da bir oğlan çocuk kılığına girmesi gibi, dokuz ya da bir tek peri olarak simgelenen Mousa da, Demodokos’un, Phemios’un, giderek Odysseus’un kılığına mı girdi? Tanrıça, insan mı oluverdi? Esin denilen, artık insanın dışında bir dağın doruğundan değil de, kendi içinden mi gelmektedir? Ozanlık, tanrıların armağanı, ama insanların içinde.</p>

  <p class="p1">Olympos ya da İda Dağları’nın tepelerinde en küçük ayrıntılarına dek önceden kararlaştırılıp yeryüzünde sadece gerçekleştirildiği <i>İlyada</i>’nın olaylar dünyasından çok uzağız. Destan da iki katlı bir sahnede değil,<sup><a id="note5" href="../Text/footnote.xhtml#footnote5">[5]</a></sup> tek düzeyli insanlar dünyasında oluşan bir olaylar toplamı olarak canlanır gözümüzün önünde. <i>Odysseia</i>’nın kuruluşunu ve olay içinde olay, öykü içinde öykü tekniğini ancak bu açıdan incelersek, gereğince anlayıp değerlendirebiliriz. <i>Odysseia,</i> tanrı-insan ikiliğini, bir gökte, bir yerde yansıtan bir destan değil, insan ağzından anlatılan ve insanın insan-üstü, insan-dışı varlıklarla ilişiklerine yeni yeni anlam, imge ve simgeler arayan bir romandır. Uygarlığımızın ilk romanı. Film dedik, roman diyoruz; ikisi de doğrudur: <i>Odysseia</i> göze görüneniyle film, kafaya değineniyle romandır.</p>

  <p><br/></p>
</body>
</html>