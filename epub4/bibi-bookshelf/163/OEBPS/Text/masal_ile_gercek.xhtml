<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>MASAL İLE GERÇEK</title>
  <link href="../Styles/Stylesheet.css" type="text/css" rel="stylesheet"/>
</head>

<body>
  <h3>MASAL İLE GERÇEK</h3>

  <p>Masal ile gerçek arasındaki sınırı çizmek epey güçtür <i>Odysseia</i>’da. Ama neden efsane demiyoruz da masal diyoruz burada? Troya Savaşı, bir efsanedir: Bütün bir ulusu ilgilendiren bir olayın ve o olaya karışmış kişilerin insan-üstü güçlerle ilişkide ve belli bir dinin çerçevesi içinde anlatılan destanıdır. <i>Odysseia</i> ise tek bir kişinin öyküsü. <i>İlyada</i>’da tanrılar hem ön planda, hem üst plandadır. Yeryüzündeki olaylara karışmak için yeryüzüne inerlerse de, asıl konutları Olympos’ta, yani gerçeküstü, gerçekdışı bir dünyadadır. Odysseia’da Olympos’u tanrılarıyla birlikte yoğun bir bulut sarmış gibidir. Zeus asıl ve doğrudan doğruya yönetici rolünü başka tanrılara vermiş, bunlar da yeryüzündeki olaylara karışmak için hep insan kılığına girmek zorundadırlar. Ama <i>Odysseia</i>’da asıl rol alan başka tanrılardır: Kirke, Kalypso, İno, Proteus, Poseidonoğlu Polyphemos, Seirenler, Skyllalar, Kharybdisler. Eylemi asıl yöneten onlardır. Ama tanrı mı denir bu devlere, bu büyücülere, tek gözlü ve bin kollu, kuş ya da fok kılıklı bu yamyamlara, bu canavarlara? Bunların yeryüzünde belli birer konutu vardır, ya bir adada ya bir mağarada ya da denizin bir dip köşesinde otururlar. Olympos tanrılarıyla da ilişkileri yoktur, varsa da gergin, düşmanca bir ilişkidir bu; Zeus’un buyruğunu kendisine ileten Hermeias’a şöyle der Kalypso:</p>

  <p><br/></p>

  <p class="pss">“Amma da kıskançsınız, tanrılar, yazık size!</p>

  <p class="pss">Çok görürsünüz bir erkekle yatmasını bir tanrıçanın,</p>

  <p class="pss">sevdiği bir erkeği koca diye almasını açıkça.” (V, 119)</p>

  <p><br/></p>

  <p class="p1">Kirke’ye, <i>İlyada</i>’da Hera’ya verilen <i>‘dia theaon’</i> sıfatı verilir, yani tanrıçaların tanrısalı, yüce, ulu tanrıça denir. Oysa güzel belikli, yaman bir tanrıça olarak nitelendirilen Kirke, insan sesli bir büyücüdür; onun Kalypso kadar da ilişkisi yoktur Olympos tanrılarıyla. Ne var ki, Odysseus’un kader ipliğini sanki o tutmaktadır elinde, o bildirir yiğide İthake’ye varmak için izlemesi gereken yo-lu, o sayıp döker ona karşılaşacağı binbir tehlikeyi ve onları yenme çarelerini, kendi bildiklerinin daha ötesini öğrenmesi için de, dünyanın ucunda, Okeanos Irmağı’nın kıyısındaki Ölüler Ülkesi’nde Bilici Teiresias’ın, yani ölmüş bir insanın ruhuna başvurmasını o salık verir Odysseus’a. İnsanı var etme ya da yok etme gücünü ellerinde tutan bu tanrısal yaratıklar ne kadar uzaktır bildiğimiz Olympos tanrılarından. Onlara hiç benzemedikleri gibi, onlarla ilişkileri de yok. Peki, bu ne demek? Başka bir tanrı dünyası, başka bir din ve bir mitolojiyle mi ilişkileri var bu tanrıların, yoksa sadece uydurulmuş birer masal kişileri mi bunlar? <i>Odysseia</i>’ya efsaneden çok masal dedik. <i>Odysseia</i>’da anlatılan gerçekle masal karışımı ortamda insanı aşan doğal güçleri biçimlendirmek ve adlandırmak için uydurulmuş birer simge mi bunlar, yoksa destanın içine aldığı koca Akdeniz bölgesinde var olan ve başka kaynaklardan gelen birer tanrısal kavram mı? Homeros’a Yunan mythos’unun babası, kurucusu denir. <i>Odysseia</i>’nın Yunan mythos’unu aşan bu tanrısal simgeleri de Homeros mu kurdu ve uydurdu, yoksa onları başka mitolojilerden alarak mı Yunan tanrı dünyasına soktu? Bu sorunları gereğince aydınlatabilmek için, en iyisi, <i>Odysseia</i>’yı başından sonuna kadar bir daha inceleyerek, destanda anlatılan gerçek payını da, hayal payını da kesinlikle ortaya koymaya çalışmaktır.</p>

  <h4 class="sigil_not_in_toc">ODYSSEUS’UN MAVİ YOLCULUĞU</h4>

  <p>Kimi adlar vardır, dile girer, ölümsüzleşir. Mausolos, nasıl anıtkabirlerin hepsine adını vermişse, Odysseus da aşılmaz engellerle dolu, sonu gelmeyen yolculuklara vermiştir adını. ‘Odise’ denilen, böyle bir yolculuktur. Mavi yolculuk diyesim geliyor. Ne var ki, maviliği unutulmuştur bu yolculuğun, yalnız tüyler ürpertici korkunç tehlikeleri kalmıştır akılda. Öyle ya, on yıl denizlerde sürünmek ne demek? Güzellik, mavilik mi kalır gözün önünde? Yine de mavidir Odysseus’un destanı. Masmavi, çünkü Odysseus, Kristof Kolomb’dan bunca yüzyıl önce bir kıta keşfetmiş. Hangi kıta mı? Halikarnas Balıkçısı’nın ‘altıncı kıta’ diye adlandırdığı Akdeniz kıtası, Akdeniz dünyası. Geçirdiği bunca tehlikelere de değmiş, çünkü Kolomb’un eremediği bir mutluluğa ermiş Odysseus: destanını yazmış koca bir ozan! Troya ve Odysseus: Mutsuzlukların en büyüğünü yaşayıp mutlulukların en büyüğüne ermiş bir kent ve bir adam. Homeros’u bulmuş ikisi de. Bu yüzden masmavi olmuşlar ve ölümsüz.</p>

  <p class="p1">Okuyucularım, Troya’yı bize Schliemann açtı, <i>Odysseia</i>’yı da bilginler yıllar yılı inceledi durdu, ama hiçbiri yaşatamadı bize Akdeniz destanını. Bir İngiliz denizcisi, tıpkı Schliemann gibi Homeros’a inanmış bir adam, yedi yıl denizlerde küçük bir yelkenliyle dolaştı, Odysseus’un yolculuğunu bir daha yaşayacağım diye. Dostlarım, yaşantıya inanıyorum ben, onun için yıllar yılı Homeros destanlarını çevirirken okuduğum bunca kitabı bir yana bırakıp bu inanmış denizcinin kitabını izleyerek anlatacağım size Odysseus’un mavi yolculuğunu. Bilginler nasıl Schliemann’a ateş püskürmüşlerse, Ernle Bradford’u da masal uyduran bir deli sayarlar herhalde. Boş verelim onlara, biz mavi yolcular! Yalnız, yaşamakla bulunur gerçek. Bilimin tek gerçeği de yaşantıdır. Gelin, Ernle Bradford’la birlikte yaşayalım biz de Odysseus’un serüvenlerini.<sup><a id="note9" href="../Text/footnote.xhtml#footnote9">[9]</a></sup></p>

  <h4 class="sigil_not_in_toc">HOMEROS’UN DÜNYA HARİTASI</h4>

  <p>Bu destanın sonunda bir dünya haritası görecek ve şaşacaksınız elbet. Yusyuvarlak bir tabağa benzeyen bu dünya bizim dünyamız mı, diyeceksiniz. Homeros’un <i>Odysseia</i>’da anlattığı kadarınca bizim dünyamız. <i>Odysseia</i>’nın kaleme alındığı İÖ VIII-VI yüzyıllarında harita yoktu, coğrafya diye bir kavram da yoktu. Tuhaftır ki bu iki kavramı da Homeros denilen o koca ozan yarattı; Batı şiirini ve yazınını da yarattığı gibi. Hem de tutarlıdır bu dünya haritası, bu dünya coğrafyası; gelecek kuşakların coğrafya bilginlerine hep örnek ve kaynak olmuştur. Bakın bu haritaya: Yunanistan’ı, Anadolu’su, Ege ve Karadeniz’iyle kusursuz bir harita. Akdeniz dünyasının doğusunu kapsamış, ne güzel. Nasıl kapsamasın ki, Yunan denizcileri taramaya başlamışlardı bu bölgeleri. Akdeniz’in batısına gelince; onu kim biliyordu <i>Odysseia</i>’nın kaleme alındığı çağlarda? Fenikyelilerin İÖ XII’nci yüzyıldan beri Batı Akdeniz’e uzandıkları, Sardinya ve Sicilya’da üsler, IX’uncu yüzyılda da Kuzey Afrika kıyılarında Kartaca’yı kurdukları bilinir. Bu denizci ve alışverişçi ulusun açtığı çığır, önce sözlü, sonra da yazılı geleneğe dökülerek ‘periplous’ denilen seyahatnamelerin oluşmasını sağlamıştır. İlk periplous yazarı, yani ilk coğrafyacı, bizim Miletli Hekataios’ tur, ama yapıtlarının birine ‘Europe’ (Avrupa), öbürüne ‘Asie’ (Asya) adını veren bu İonyalı bilgin, Homeros’tan birkaç yüzyıl sonra yaşadığı halde, dünya görüşünü gene Homeros’tan alır, yani o da dünyayı yuvarlak bir disk biçiminde tasarlar. Bu diski çepeçevre dolanan engin su akıntısı, Olympos tanrılarından önce yeryüzünde egemenliği ellerinde tutan tanrılardan Okeanos’tur. Ne doğu, ne kuzey, ne de güneyyönünde Okeanos’un kıyılarına varan olmamıştır, yalnız güneybatıda İonyalıların pek iyi bildikleri Mısır ve onun ünlü ırmağı Nil ile Poseidon’un şölenlerine gittiği Yüzüyanıkların, yani Habeşlerin, Zencilerin bulunduğu biliniyor; kuzeyde ise korkunç devlerin, en batıda da gün ışığının hiç uğramadığı karanlıklar ülkesinde Kimmerlerin oturduğu sanılıyordu (Bkz. <i>Od</i>. XI, 11). Bu yönde en öteye giden adam Herakles’ti: Okeanos’a açılan çifte kayalara varmış, orada gökkubbesini sırtında taşıyan dev Atlas’a rastlamış, korkunç yükünü Atlas’ın omuzlarından alarak bir süre kendi taşıyıp Atlas’ı Akşam Kızlarının Bahçesi’nde altın elmalar koparmaya göndermişti. Güçlü yiğit çifte kayalara adını verdikten sonra üç altın elmayla Olympos’a dönmüştü. İlkçağ boyunca ‘Herakles sütunları’ diye anılan Cebelitarık’a Herakles’ten sonra giden oldu mu, olduysa ilk giden Odysseus muydu, değil miydi, bilmiyoruz, ama herhalde oradan ötesinin Okeanos Irmağı’nın çepeçevre dolandığı sonsuz bir deniz akıntısı olduğu ve insanın gemiyle buraya varamayacağı kanısı Yunan dünyasında ta Euripides’e dek tutunmuştur. Bu denli efsanevi ve esrarlı bir âlemdi Batı Akdeniz.</p>

  <p class="p1">Girit-Minoen Uygarlığı’nın İÖ XII’nci yüzyıla dek deniz egemenliğini elinde tuttuğu halde, Girit gemilerinin Akdeniz’in batısında nereye kadar gittikleri bilinmemektedir. Troya’nın yıkılışını bu yüzyıla yerleştirirsek, efsane bize Aineias’ı birkaç yüzyıl sonra Etrüsklerin, Foçalıların ve Samosluların Batı’ya göçlerinin öncüsü olarak gösterir. Aineias’ın İtalya’ya çıkışını bize Romalı şair Vergilius bildirmiştir. <i>Odysseia</i> yazarına gelince; İtalya diye bir toprağı bilmediği halde, Sicilya diye üçgen biçiminde bir adadan söz edildiğini duyduysa da, onu efsanelik devler ve yamyamlar ülkesi olarak gözünde canlandırdığı, <i>Odysseia</i>’nın metninden anlaşılmaktadır. Odysseus’un, İthake’ye vardıktan sonra gerçek kimliğini saklamak için anlattığı uydurma serüvenlerden ve Eumaios’un hayat öyküsünden de çıkan sonuç şudur ki, Fenikyeliler de, Giritliler de o zamanlar korsanlık ve ticaret amacıyla dolaşmaktaydılar denizleri (Bkz. <i>Od</i>. XIV ve XV). Ama hep Doğu Akdeniz havzasıyla ilgili bu öyküler, Yunanistan ve Anadolu kıyılarıyla adaların çok iyi bilindiğini, Batı Akdeniz’in ise daha keşfedilmemiş olduğunu kanıtlamaktadır. Ernle Bladford, Odysseus filosunun bunca yolculuk ve serüvenleri sırasında hiçbir gemiye rastlamadıklarına dikkat etmekte ve denizlerin <i>Odysseia</i>’nın söz konusu olduğu çağlarda bomboş olduğu sonucunu çıkarıp Odysseus’u Batı Akdeniz’in ilk Yunanlı kâşifi, <i>Odysseia</i>’nın da bu keşfin ilk destanı saymak gerektiğini ileri sürmektedir.<sup><a id="note10" href="../Text/footnote.xhtml#footnote10">[10]</a></sup> Öte yandan da <i>Odysseia</i>’da verilen güzergâh, yön, rüzgârlar, kıyılar ve limanlara değgin bilgilerin ne kadar tutarlı ve gerçekçi olduğunu belirten ve zamanımızın deniz haritaları ve gemici el kitaplarıyla karşılaştıran Bradford, <i>Odysseia</i> yazarının anlattığı yolculuğu kendisi yapmamış olduğu belliyse de, sözlü gelenek yoluyla elde ettiği bu bilgileri yerinde kullandığına inanmaktadır.</p>

  <p class="p1">Hemen söyleyelim ki, ilkçağdan ve özellikle coğrafyacı Strabon’dan bu yana birçok bilgin bu görüşü paylaşıp destanda sözü geçen yerleri haritalarda saptamaya çalışmışlardır. Bu bilginlerin en yetkililerinden biri de gene Victor Bérard’dır.<sup><a id="note11" href="../Text/footnote.xhtml#footnote11">[11]</a></sup> Ne var ki Bradford’un verileri hem daha yeni, hem de daha inandırıcı görünmektedir bize. Odysseia’nın gerçekçi yönünü büsbütün yadsıyıp, destanı baştan başa uydurma ve masal sayan bilginlere gelince; görüşleri gün geçtikçe gözden düşmektedir. Bütün bu tartışmalardan çıkarılabilen sonuç şudur ki, <i>Odysseia</i>’nın kaleme alındığı zamanda Batı Akdeniz’e sokulmuş gemiciler vardı, bunların anlattıkları serüvenler ağızdan ağıza dolaşmış ve birçok efsane ve masal öğeleriyle süslenerek dillere destan olmuştur. Homeros dediğimiz ozan, sözlü geleneğin aktardığı bütün bu destan parçalarını bir tek büyük destan halinde toplayan, ona kahraman olarak da Troya Savaşı’nın önderleri arasında cin fikirli Odysseus’u seçen kimsedir. Sonradan bu destana tek tük eklemeler yapılmış olabilir, bunları eleştirmeli metinlerde göstermek de yerindedir, ama <i>‘interpolatio’ </i>avına çıkarak destanın altını üstüne getirmek <i>İlyada</i> için ne kadar saçmaysa, <i>Odysseia</i> için de öyledir. <i>Odysseia,</i> bu haliyle zamanın Akdeniz havzası üstüne bilinen bilgilerin hepsini bir araya getiren bir kitap. Odysseus da o güne dek Giritli, Fenikyeli ya da Yunanlı olsun Akdeniz’i dolaşmış gemicilerin prototipi ve böylelikle ilk dünya kâşifi olarak karşımıza çıkmaktadır.</p>

  <p class="p1"><i>Odysseia</i>’nın verdiği bu somut bilgileri aşağıda özetlemeye çalışalım.</p>

  <h4 class="sigil_not_in_toc">RÜZGÂRLAR</h4>

  <p>Destanda dört rüzgârın adı geçer: Notos, Boreas, Euros ve Zephyros. Bunların <i>Odysseia</i>’da ne kadar önemli bir rol oynadıklarını okuyucu okumaya başlar başlamaz anlayacaktır. Biz bu rüzgârların adlarını çevirimizde olduğu gibi bıraktık, ama bunların Türkçe hangi rüzgârlara karşılık oldukları sorusunu da Ege ve Akdeniz’in yetkili denizcisi Halikarnas Balıkçısı’na sorduk. Balıkçı bize aşağıdaki açıklamayı yaptı:</p>

  <p class="p1">Notos, bizde adını Lodos’a, Boreas da Poyraz’a vermiştir, ama ikisi de 45 derece yer değiştirmiş oluyorlar; biz bugün Homeros’un Notos’una Kıble, Boreas’ına da Yıldız deriz. Dört ana rüzgârın Poyraz, Gündoğrusu, Lodos ve Batı olması gerekirken, Yıldız (Kutupyıldızı’ndan), Gündoğrusu, Kıble oluyor. Bu Gündoğrusunun aslı da Gündoğusu’dur sanırım. Demek ki: Notos’a Kıble ya da Lodos, Boreas’a Yıldız, Euros’a Keşişleme, Zephyros’a Batı ya da Karayel dememiz doğru olacak.</p>

  <p class="p1">Ege Denizi ya da Arşipel’de rüzgârlar yazın ‘etesyen’dir <i>(etesios</i>=yıllık demek), yani batı yönlerinden eser, onun için bunlara ‘Meltem’ denir. Zaten Türkçe’de Zephyr, mavi rüzgâr sayılır. Serin serin yelpazeler. Zephyr’in <i>‘personnification’</i>u, yani Tanrı Zephyr de genç, güzel ve kanatlı gösterilir. Bu aynı rüzgâr, kışın zehir gibi eser. Bütün Akdeniz’de Zephyr’in başka bir adı da ‘Ponant’tır (Ponant: Levant’ın karşıtıdır -Ponere’den gelir- Güneş orada batar -Occident gibi): İtalyancası <i>‘Ponente’dir. ‘Ponente pericolo niente’</i> diye bir deyim var, yani Ponent rüzgârında tehlike yoktur. Karayel’e ‘Maestro’ denilir. Fransızca’da Mistral’dir. Sert eser, sağanak sağanak eser. Yelken direği rüzgârın basıncıyla eğilir, kayık tam yol alacağı zaman bıçak gibi kesilir. Direk gene dikleşir. Yani yol almak yok kayık için. Oysa Ponent rüzgârlarının sağanakları büsbütün kesilmez, sağanak arası rüzgâr yine üflemekte devam eder. Kayık eğildi miydi, düzenli mavi yolunda devam eder. Sağanağa Giritliler <i>‘Syphonas’</i> derler. Ponent’e <i>‘o ponentis’</i> derler.</p>

  <p class="p1">Bradford, yedi yıllık Akdeniz seferlerinden edindiği bilgi ve deneylerle <i>Odysseia</i>’da rüzgâr ve mevsim verilerinin gerçeklere tıpatıp uyduğunu göstermektedir. Biz de bu özette konuya elden geldiğince değineceğiz.</p>

  <h4 class="sigil_not_in_toc">ODYSSEUS’UN GEMİLERİ</h4>

  <p>Troya’dan çıkışta 12 gemisi vardır Odysseus’un. Çift sıra kürekli ve yelkenli gemilerdir bunlar, sancak ve iskelede onar kürekten yirmi kürekçi çalışır demek bu gemilerde. Aldığı yol, küreklerle yelkensiz gidildiği zaman saatte bir ile bir buçuk mil, yelkenle elverişli rüzgârda üç ile dört mil olarak hesaplanır. Homeros çağı gemilerinde demir yoktur. <i>İlyada</i>’da da sözü geçen ve Bodrum Müzesi’nde güzel örnekleri bulunan delikli taşlar kullanılır ki, mavi yolculuklarda kayıkla balığa çıkıldığı zaman bugün de Ege denizcilerinin kullandıkları bunlardır. Limana girince, gemilerin kıyıya çekildiği, <i>Odysseia</i>’da durmadan anlatılır. Seyir, çoğu zaman gündüz olur, fırsat düştükçe limana girilip gecelenir. Kumanyalarını bu gemiciler gene Bodrum Müzesi’nde birçok çeşitlerine rastlanan amforalarda taşırlar, su ve şarabı tulumlarda bulundururlar. Başlıca yemekleri ettir, her fırsatta kurban kesip şölen yapan bu gemicilerin et kumanyalarını saklamak yolunu buldukları, destandan anlaşılır. Balık tutup yediklerini gösteren hiçbir belirti yoktur, balık sözü Homeros destanlarında yalnız benzetmelerde geçer.</p>
</body>
</html>