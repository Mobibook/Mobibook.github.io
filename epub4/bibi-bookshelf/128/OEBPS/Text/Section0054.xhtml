<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="1. Uşikava">1<br />
  Uşikava</h2>

  <p><br /></p>

  <h3 class="sigil_not_in_toc">Bilincinin uzak kıyılarına vuran şey</h3>

  <p>"Sigara içmemenizi rica edebilir miyim, Uşikava Bey?" dedi daha kısa boylu olan adam.</p>

  <p>Uşikava, masanın öte yanında, karşısında duran adama bir an baktıktan sonra kendi parmaklarının arasındaki Seven Star'a göz attı. Sigara yanmıyordu.</p>

  <p>"Kusura bakmazsınız umarım," dedi adam, görgülü tavrını elden bırakmadan.</p>

  <p>Uşikava'nın yüzünde, sanki kendi elinde öyle bir şeyin ne aradığına anlam veremiyormuş gibi bir ifade belirdi.</p>

  <p>"Ha, bu mu? Yok canım. Elbette yakacak değilim. Farkına varmadan nedense elim kendiliğinden gidiveriyor işte."</p>

  <p>Adamın çenesi, bir santim kadar aşağı yukarı oynadıysa da bakışları milim kıpırdamadı. Bakışlarını Uşikava'nın gözlerine mıhlamıştı. Uşikava sigarayı kutusuna geri koyup, sonra çekmeceye bıraktı. Atkuyruklu, uzun boylu adam kapının önünde durmuş, kapının çerçevesine hafifçe yaslanmış gibiydi ama vücudu gerçekten değiyor mu belli değildi; duvardaki bir lekeyi izler gibi Uşikava'ya bakıyordu. Uşikava içinden, <i>Tuhaf tipler,</i> dedi. O ikisiyle, konuşmak için üçüncü kez bir araya gelmişlerdi, ama kaç kez konuşmuş olursa olsun bir türlü kendini rahat hissetmiyordu.</p>

  <p>Uşikava'nın pek geniş olmayan bürosunda bir masa vardı ve kısa boylu, dazlak kafalı olan adam Uşikava'nın karşısında oturuyordu. Konuşmak, bu adamın işiydi. Atkuyruklu olansa baştan beri sessizliğini koruyordu. Şinto tapınaklarının girişine konulan, taştan köpek heykelleri gibi hiç kımıldamadan, yalnızca Uşikava'nın yüzüne bakıyordu.</p>

  <p>"Üç hafta oldu," dedi dazlak kafalı olan.</p>

  <p>Uşikava, masasının üzerindeki takvimi eline alarak oradaki kaydı kontrol ettikten sonra, evet anlamında başını salladı.</p>

  <p>"Haklısınız, önceki görüşmemizin üzerinden bugün tam üç hafta geçmiş."</p>

  <p>"O süre boyunca sizden bir kez bile rapor almadık. Daha önce de söylediğimi sanıyorum, ama şu an bir saniye bile bizim için hayati önem taşıyor. Hiç zamanımız yok, Uşikava Bey."</p>

  <p>"Çok iyi biliyorum," dedi Uşikava, sigara içemediği için altın çakmağını parmaklarıyla kurcalayarak.</p>

  <p>"Oyalanacak vaktimiz yok, bunu çok iyi biliyorum."</p>

  <p>Dazlak kafalı, Uşikava'nın konuşmasının devamını bekliyordu. Uşikava konuşmasını sürdürdü:</p>

  <p>"Mesele şu ki, ben bölük pörçük konuşmayı sevmem. Biraz şundan biraz bundan şeklinde iş yapmaktan hoşlanmam. Manzaranın tamamını görebilir hale gelmek; bütün bağlantıların ortaya çıkacağı, her şeyi çepeçevre görebileceğimiz noktaya kadar gitmek niyetindeyim. Durum muğlak olunca gereksiz sorunlar çıkabilir. Hoşunuza gitmeyebilir, ama benim yöntemim bu, Onda Bey."</p>

  <p>Onda dediği dazlak kafalı adam soğuk bakışlarla Uşikava'yı süzüyordu. Adamın kendi hakkında iyi duygular beslemediğini, Uşikava biliyordu. Fakat bu durumu hiç umursamıyordu. Hatırladığı kadarıyla, doğduğundan beri birilerinin onun hakkında iyi duygular beslediği hiç olmamıştı. Deyim yerindeyse, bu onun için normal bir durumdu. Annesi, babası, kardeşleri onu sevmezlerdi. Öğretmenleri, sınıf arkadaşları da ondan hoşlanmazdı. Karısı, çocukları bile onu sevmemişti. Asıl birileri çıkıp da ondan hoşlanırsa işte o zaman işkillenirdi herhalde. Fakat tersi onun için sorun değildi.</p>

  <p>"Uşikava Bey, eğer mümkün olursa biz de sizin yönteminize saygılı bir şekilde ilerlemek isteriz. Öte yandan, şimdiye kadar gereken saygıyı da gösterdiğimizi sanıyorum. Fakat bu sefer durum farklı. Maalesef tüm gerçeklerin ortaya çıkmasını bekleyecek durumda değiliz."</p>

  <p>"Öyle diyorsunuz ama, Onda Bey, siz de şimdiye kadar oturup, sadece benim sizinle irtibata geçmemi beklemiş değilsinizdir," dedi Uşikava. "Benim hareketlerimle paralel olarak siz de kendi başınıza sağda solda bir şeyler yapmaya çalışmışsınızdır, öyle değil mi?"</p>

  <p>Onda, bu soruyu yanıtlamadı. Adamın dudakları düz bir çizgi gibi kapalıydı. Yüzündeki ifade de değişmemişti.</p>

  <p>Fakat parmak bastığı noktanın doğru olduğunu Uşikava hisleriyle anlayabiliyordu. Adamlar, tüm örgütü ayağa kaldırarak bu üç hafta boyunca, muhtemelen Uşikava'dan farklı bir rota izleyerek, kadını aramışlardı. Fakat önemli sayılabilecek bir sonuç elde edememişlerdi. İşte o yüzden de bu rahatsız edici ikili tekrar Uşikava'nın bürosuna gelmişti.</p>

  <p>"Yılanın yolu da dolambaçlıdır," dedi Uşikava, iki avucunu açarak ve keyifli bir sırrı paylaşıyormuş gibi. "Niye saklayayım. Ben, o yılanım işte. Gördüğünüz gibi dış görünümüm pek hoş değildir, ama burnum iyi koku alır. En hafif kokuyu bile kaynağına kadar takip etmeyi başarırım. Fakat ne de olsa nihayetinde yılan olduğum için, kendi yöntemimle, kendi çapımda iş yapabilirim ancak. Zamanın önemli olduğunu çok iyi anlıyorum, ama biraz daha bekleyin lütfen. Sabırlı olmazsanız, bütün çabalar boşa gider."</p>

  <p>Uşikava'nın elinin içinde çakmağı döndürüp durmasını, Onda sabırlı gözlerle izliyordu. Sonra başını kaldırdı.</p>

  <p>"Şimdiye kadar öğrenebildiğiniz şeyleri kısmen de olsa söyleyebilir misiniz? Sizi anlıyorum, ama biraz olsun somut bir sonuçla dönmezsek yukarıdakileri ikna edemem. Bizim için de hoş olmaz. Bir de, Uşikava Bey, sizin şu an bulunduğunuz konum da pek rahat olmasa gerek."</p>

  <p><i>Bu tipler de köşeye sıkıştırılmışlar,</i> dedi Uşikava içinden. Bu iki adamın dövüş sporları konusundaki üstün yetenekleri kabul görmüş, çok sayıda kişi arasından seçilerek Lider'in koruması yapılmışlardı. Buna rağmen ikisinin gözleri önünde liderleri öldürülmüştü. Hayır, öldürüldüğüne dair doğrudan bir kanıt yoktu. Cemaat içerisindeki çok sayıdaki doktor, cesedi inceden inceye incelemişlerdi, ama yara izine rastlanmamıştı. Yalnız, cemaatin bulunduğu yerdeki tıbbi müdahale odasında basit aletlerden başka bir şey yoktu. Üstelik zamanları da yoktu. Adli tıp otopsisinde uzman doktorlar iyice inceleyecek olsalar, belki de bir şey bulacaklardı. Fakat her şey için çok geçti. Ceset, cemaat içinde gizlice ortadan kaldırılmıştı.</p>

  <p>Neticede liderlerini koruyamadıklarından dolayı bu ikisinin konumu da hassas bir hal almıştı. Onlar şimdilik, ortadan kaybolan kadının nereye gittiğini bulmakla görevlendirilmişti. Gerekirse her taşın altına bakıp kadını bulmak üzere emir almışlardı. Fakat henüz dişe dokunur bir ipucu bulamamışlardı. Adamlar güvenlik ve koruma işinde yeterli beceriye ve tekniğe sahiptiler, ama ortadan kaybolan birinin izini sürme konusunda hiçbir şey bilmiyorlardı.</p>

  <p>"Tamam," dedi Uşikava. "Şimdiye kadar açığa çıkan bazı şeyleri anlatayım. Her şeyi olduğu gibi anlatamam, ama kısmen paylaşabilirim."</p>

  <p>Onda, bir süre gözlerini kısıp baktı. Sonra başını evet anlamında salladı.</p>

  <p>"Yalnızca bu bile yeter. Biz de bazı şeyler öğrendik. Siz bunları zaten biliyor da olabilirsiniz, belki de henüz öğrenmemişsinizdir. Karşılıklı olarak bilgilerimizi paylaşalım."</p>

  <p>Uşikava çakmağını bırakıp, masanın üzerinde parmaklarını birbirine geçirdi.</p>

  <p>"Aomame adlı genç kadın Okura Oteli'nin süitine çağrılarak liderinize kas esnetme hareketleri yaptırdı. Eylül başında Tokyo merkezinde şiddetli gök gürültülerinin, sağanak yağmurun olduğu geceydi. Kadın, ayrı bir odada bir saat kadar süreyle bir tür masaj yaptıktan sonra oradan ayrıldı, odada kalan Lider ise uyuyordu. Kadın, 'İki saat kadar bu halde uyumasına izin verin,' dedi. Siz de onun söylediği gibi yaptınız. Ancak lideriniz uyumuyordu. O sırada çoktan ölmüştü. Herhangi bir yara izi yoktu. Kalp krizi gibi görünüyordu. Fakat hemen sonrasında kadın ortadan kaybolmuştu. Apartman dairesini de önceden boşaltmıştı. Daire bomboştu, hiçbir şey bırakılmamıştı. Çalıştığı spor kulübüne de ertesi gün istifasını göndermişti. Her şey planlı olarak yapılmıştı yani. Öyleyse bu, normal bir ölüm değil demektir. Şu Aomame'nin, liderinizi kasıtlı ve planlı olarak öldürdüğünden başka bir şey akla gelmiyor."</p>

  <p>Onda, başını sallayarak onayladı. Buraya kadar bir itirazı yoktu.</p>

  <p>"Sizin amacınız bu olayın ardında yatan gerçeği bulmak. Bunun için de ne olursa olsun kadını yakalamak zorundasınız."</p>

  <p>"Aomame adlı kadın gerçekten liderimizi öldürdü mü? Eğer öyleyse, bunun nedeni neydi? Bu kararı vermesinin nedeni neydi, bilmemiz gerekiyor."</p>

  <p>Uşikava masanın üzerindeki birbirine geçirdiği on parmağına göz attı. Sanki görmeye hiç alışık olmadığı bir şeyi izliyormuş gibiydi. Sonra başını kaldırarak karşısındaki adamı süzdü.</p>

  <p>"Siz halihazırda Aomame'nin aile ilişkilerini kontrol ettiniz, öyle değil mi? Tüm ailesi Şahitler cemaatinin inançlı üyeleriydi. Anne ve babası hâlâ aktif bir şekilde propaganda faaliyetlerini yürütüyorlar.</p>

  <p>Otuz dört yaşındaki ağabeyi, Odavara'da bulunan merkezde çalışıyor. Evlenmiş, iki de çocuğu olmuş. Onun karısı da elbette inançlı bir Şahitler müridi. Aile içerisinde yalnızca bu Aomame Şahitler'den ayrılmış, onların deyimiyle öğretiye ihanet ettiği için ailesi onu reddetmiş. Neredeyse yirmi yıl boyunca bu ailenin Aomame ile temas ettiğine dair hiçbir iz yok. Onların Aomame'yi saklamış olabileceği düşünülemez. Bu kadın on bir yaşındayken ailesiyle bağlarını kopartmış, ondan sonra çoğunlukla kendi gücüyle ayakta kalmış. Dayısının evinde geçici bir süre kaldıktan sonra, liseye girdiği sıralarda gerçek anlamda kendi ayaklarının üzerinde durmaya başlamış. Hayranlık uyandıracak ölçüde güçlü bir iradesi var bu kadının."</p>

  <p>Dazlak kafalı hiçbir şey söylemedi. Bu, herhalde onların da çoktan elde ettikleri bir bilgiydi.</p>

  <p>"Bu olayda Şahitler'in parmağı olduğu düşünülemez. Şahitler tamamen barışçıldır, teslimiyetçi olmalarıyla bilinirler. Onların, yani cemaatin planlayarak liderinizin canına kastetmelerine imkân yok. Bunu siz de kabul ediyor musunuz?"</p>

  <p>Onda, başını evet anlamında salladı.</p>

  <p>"Bu olayda Şahitler'in parmağı yok. Bunu biliyoruz. Tedbir olsun diye kızın ağabeyi ile konuştuk. Garanti olsun diye. Fakat o da hiçbir şey bilmiyordu."</p>

  <p>"Garanti olsun diye mi adamın tırnaklarını söktünüz?" diye sordu Uşikava.</p>

  <p>Onda bu soruyu duymazdan geldi.</p>

  <p>"Yalnızca bir şakaydı. Kötü bir şaka oldu. Bu kadar ciddileşmeyin hemen. Neyse o adam Aomame'nin nereye gittiği hakkında hiçbir şey bilmiyordu," dedi Uşikava. "Ben tamamen barış yanlısı biri olduğumdan öyle zorbaca işler yapmam, adamın bir şey bilmediği kolaylıkla anlaşılıyordu. Aomame ailesiyle de, Şahitler'le de tüm bağlarını kopartmış. Yine de ne şekilde düşünülürse düşünülsün bu, Aomame'nin tek başına yaptığı bir iş değil. Tek başına bu kadar ayrıntılı bir işi gerçekleştiremez. Dikkatli bir şekilde ayarlamalar yapılmış, o da belirli bir plana uyarak soğukkanlılıkla hareket etmiş. Ortadan kaybolması ise neredeyse sihir gibi bir şey. Bunun için hem başka insanların işe dahil olması, hem de büyük paralar harcanması gerekir. Aomame'nin arkasındaki birileri ya da bir örgüt, bir nedenle Lider'in öldürülmesini çok istemiş olmalı. Bunun için de her türlü hazırlığı yapmışlar. Bu konuda da hemfikiriz, değil mi?"</p>

  <p>Onda, başını evet anlamında salladı. "Aşağı yukarı öyle."</p>

  <p>"Bu arada bunun nasıl bir örgüt olduğu hakkında hiçbir fikrim yok," dedi Uşikava. "Kadının özel ilişkileri hakkında da araştırma yapmışsınızdır mutlaka, öyle değil mi?"</p>

  <p>Onda, sessizce başını sallayarak onayladı.</p>

  <p>"Ancak bu da başka bir sorun. Onun dişe dokunur bir özel ilişkisi de yok," dedi Uşikava. "Arkadaşı yokmuş, galiba sevgilisi de yokmuş. İşyerinde insanlarla iletişimi varmış, ama işyerinden çıktığı andan itibaren hiç kimseyle özel ilişkilere girmiyormuş. En azından ben, Aomame'nin birileriyle samimi ilişki içerisinde olduğuna dair bir iz bulamadım. Genç, sağlıklı, görünüş itibariyle pek fena olmayan bir kadın olduğu halde, neden acaba?"</p>

  <p>Uşikava bu sözleri söyledikten sonra kapının önünde ayakta duran atkuyrukluya baktı. Adam az öncesinden beri ne yüzündeki ifadeyi ne de duruşunu değiştirmişti. Zaten doğal halinde yüzünde bir ifade yok gibiydi. Bu yüzden elbette değiştirmesine de imkân yoktu. Uşikava içinden, <i>Bu adamın bir adı var mı acaba?</i> diye geçirdi. Eğer bir adı yoksa bile bu hiç şaşırtıcı olmazdı.</p>

  <p>"Siz ikiniz, bu Aomame'nin yüzünü gerçekten gören yegâne kişilersiniz," dedi Uşikava. "Nasıldı? Dikkatinizi çeken bir nokta var mıydı?"</p>

  <p>Onda, hafifçe başını iki yana salladı.</p>

  <p>"Söylediğiniz gibi biraz çekici, genç bir kadındı. Fakat insanların dikkatini çekecek ölçüde güzel de denemez. Sakindi ve hareketleri de rahattı. Sahip olduğu teknik konusunda kendine güvendiği anlaşılabiliyordu. Fakat bunun dışında dikkat çekici bir tarafı yoktu. Dış görünümü insanda güçlü bir etki bırakmıyordu. Yüzünün ayrıntılarını doğru dürüst anımsayamıyorum. Tuhaf ama öyle."</p>

  <p>Uşikava bir kez daha kapının önündeki atkuyrukluya göz attı. Belki onun söyleyeceği bir şey olabilirdi. Fakat hiç de konuşacakmış gibi durmuyordu.</p>

  <p>Uşikava dazlak kafalıya döndü. "Siz elbette Aomame'nin şu son birkaç ay içerisindeki telefon konuşmalarını da incelemişsinizdir."</p>

  <p>Onda, başını iki yana salladı.</p>

  <p>"O kadarını yapmadık henüz."</p>

  <p>"Yapmanız iyi olurdu. Mutlaka kontrol etmek gerek," dedi Uşikava yüzünde beliren gülümsemeyle. "İnsanlar birçok yere telefon ederler ve birçok yerden de insanlara telefon gelir. Telefon kayıtlarını incelemekle bile bir insanın yaşam tarzını tüm berraklığıyla görebilirsiniz. Aomame de bu konuda istisna değil. Bir bireyin telefon kayıtlarını ele geçirmek kolay bir iş değildir, ama imkânsız da sayılmaz. Hani söylemiştim ya, yılanın yolu dolambaçlıdır diye."</p>

  <p>Onda, sessizce konuşmanın devamını bekledi.</p>

  <p>"Aomame'nin konuşma kayıtlarını inceleyince bazı gerçekler açığa çıktı. Bir kadın için çok nadir karşılaşılan bir durum, ama Aomame telefonda konuşmaktan pek hoşlanmıyormuş galiba. Konuşma sayısı az ve konuşma süreleri de pek uzun değil. Arada sırada uzun olanlar da var, ama bunlar yalnızca istisna. Çoğunlukla çalıştığı yerle konuşmuş, ama kısmen serbest olarak da iş yapıyormuş. Yani, spor kulübü üzerinden değil de özel müşterileriyle doğrudan görüşerek program ayarlıyormuş. Sıklıkla o türden telefonlar da var. Baktığım kadarıyla hiçbirinde kuşku uyandıracak bir şey yok."</p>

  <p>Uşikava konuşmasının burasında bir ara verip, parmağındaki nikotin lekesini farklı açılardan inceleyerek sigarayı düşündü. Hayalinde bir sigara yaktı, dumanı içine çekti sonra da dışarı saldı.</p>

  <p>"Yalnız iki istisna var. Birincisi, iki kez polise telefon etmiş olması. Polis dediysem de acil durum telefonu değil. Emniyet Genel Müdürlüğü Şincuku Karakolu'nun Trafik Masası'na telefon etmiş. Karşı taraftan da birkaç kez telefon gelmiş. Aomame'nin arabası yoktu. Polisler de lüks bir spor kulübünde özel ders almazlar. O yüzden herhalde o karakolda kişisel bir tanıdığı vardı. Kim olduğunu bilemiyorum. Bir diğer aklıma takılan nokta ise, bunun dışında, neresi olduğu anlaşılmayan bir numaraya birçok kez telefon etmiş, uzun uzun konuşmuş. Karşı taraftan da telefon gelmiş. Fakat ben telefonla aramayı başaramadım. Ne kadar denediysem de o numaraya ulaşamadım. Elbette sahibinin kim olduğu anlaşılmayacak telefon numaraları da var. Fakat o tür numaralarda biraz uğraşırsak sahibine ulaşılabilir. Ancak, bu numarayla ilgili olarak ne kadar araştırma yaptıysam da isim çıkmadı. Sımsıkı kilitlenmiş bir kapı gibi. Normalde böyle bir şeyi yapabilmek mümkün değildir."</p>

  <p>"Yani bu telefonun sahibi normal olmayan şeyler yapabiliyor?"</p>

  <p>"Aynen öyle. Her şeyden önce kesinlikle bu işin içinde profesyoneller var."</p>

  <p>"Başka bir yılan," dedi Onda.</p>

  <p>Uşikava avuç içiyle kelleşen şekilsiz başını sıvazlayıp sırıttı. "Haklısınız. Başka bir yılan. Hem de çok güçlü bir yılan."</p>

  <p>"Fakat en azından onun arkasında profesyonellerin olduğunu anlamış bulunuyoruz," dedi Onda.</p>

  <p>"Evet, öyle. Aomame'nin arkasında bir örgüt var. Dahası bu örgütün, amatörlerin eğlencesine kurdukları bir şey olmadığı kesin."</p>

  <p>Onda gözkapaklarını bir parça indirip bir süre Uşikava'yı süzdü. Sonra arkasına döndü, kapı önünde dikilen atkuyrukluyla bakışları buluştu. Atkuyruklu konuşmayı anladığını belirtecek şekilde başını hafifçe evet anlamında salladı. Onda, tekrar Uşikava'ya baktı.</p>

  <p>"Ee?" dedi Onda.</p>

  <p>"Ee'si," dedi Uşikava, "şimdi harekete geçme sırası bizde. Sizin aklınıza hiçbir şey gelmiyor mu? Liderinizi öldürmeye kalkabilecek bir topluluk ya da örgüt gibi bir şey var mıydı?"</p>

  <p>Onda uzun kaşlarını birbirine yaklaştırarak bir çizgi haline getirdi. Burnunun üzerinde üç ayrı kırışık oluşmuştu. "Bakın Uşikava Bey, iyice bir düşünün. Biz nihayetinde dini bir örgütüz. İç huzuru ve manevi değerlerin peşindeyiz. Doğada yaşar, tarım yaparak, kendimizi terbiye ederek günlerimizi geçiririz. Acaba kim tutup da bizi düşman belleyecek? Öyle bir durumda eline ne geçer ki?"</p>

  <p>Uşikava'nın dudaklarında anlamı belirsiz bir gülümseme oluştu. "Her yerde fanatik insanlar vardır. Fanatik insanların akıllarına neler getirebileceğini hiç kimse bilemez, öyle değil mi?"</p>

  <p>"Bizim tarafın aklına gelen hiçbir şey yok," dedi Onda, yüzünde donuk bir ifadeyle, Uşikava'nın sözlerindeki alayı duymazdan gelerek.</p>

  <p>"Şafakçılar'a ne dersiniz? Onlardan geriye kalanlardan bazıları hâlâ serbest değil mi?"</p>

  <p>Onda bir kez daha, bu kez sert bir hareketle başını iki yana salladı. <i>Asla mümkün olamaz,</i> demek istiyordu. Bu adamlar, Şafakçılar'la alakası olan herkesi sonradan sorun çıkartmasınlar diye tamamen ortadan kaldırmış olmalıydılar. Hem de geride hiçbir iz bırakmadan.</p>

  <p>"Öyle olsun. Sizin de bir fikriniz yok. Fakat gerçekte karşımızdaki sorun açısından önemli olan, bir örgütün liderinizin canına kastetmiş ve o canı almış olması. Hem de çok ince ve ustaca bir yolla. Üstelik bu işi yapan da sonrasında duman olup uçmuş gibi adeta. Bu, asla göz ardı edemeyeceğimiz bir gerçek."</p>

  <p>"Ayrıca biz bunun arkasında neler olduğunu açığa çıkartmak zorundayız."</p>

  <p>"Polisle hiçbir ilişki kurmadan mı?"</p>

  <p>Onda, başını evet anlamında salladı. "Bu bizim sorunumuz, yargının sorunu değil."</p>

  <p>"Tamam, bu sizin sorununuz ve yargının sorunu değil. Mesele çok net, rahatlıkla anlaşılabilir," dedi Uşikava. Sonra, "Sormak istediğim bir şey daha var," dedi.</p>

  <p>"Buyurun," dedi Onda.</p>

  <p>"Cemaat içerisindeki bazı insanlar liderinizin öldüğünü biliyor, değil mi?"</p>

  <p>"Biz ikimiz biliyoruz," dedi Onda. "Cesedin taşınmasına yardım eden iki kişi daha var. Benim adamlarım. Cemaatin en üst düzey kurmayları olan beş kişi biliyor. Bu kişilerle birlikte toplamda dokuz kişi. Üç cariyesine henüz söylemedik, ama öğrenmeleri an meselesi. Sürekli yanında, hizmetinde olan kadınlar. Uzun süre saklayamayız. Sonra, Uşikava Bey, elbette siz de biliyorsunuz."</p>

  <p>"Toplam on üç kişi."</p>

  <p>Onda hiçbir şey söylemedi. Uşikava, derince iç geçirdi. "Dürüstçe fikrimi söyleyebilir miyim?"</p>

  <p>"Buyurun," dedi Onda.</p>

  <p>Uşikava konuşmaya devam etti: "Şimdi tutup da böyle bir şey söylemek hiçbir anlam ifade etmeyebilir, ama liderinizin öldüğünü anladığınız anda derhal polise haber vermeniz gerekirdi. Durum ne olursa olsun bu ölümü açıklamanız gerekir. Böylesine büyük bir gerçeği sonuna kadar saklayamazsınız. On kişiden fazla insanın bildiği bir sır, artık sır olmaktan çıkmış demektir. Siz de zamanla işin içinden çıkamayacağınız bir duruma sürüklenirsiniz."</p>

  <p>Dazlak kafalının yüzündeki ifade değişmemişti. "Bu konuda karar vermek benim işim değil. Ben, yalnızca verilen emirleri yerine getiriyorum."</p>

  <p>"Peki, kim karar veriyor?"</p>

  <p>Yanıt yoktu.</p>

  <p>"Liderinizi temsil eden kişi mi?"</p>

  <p>Onda, yine sessizliğini korudu.</p>

  <p>"Tamam," dedi Uşikava. "Siz yukarıdaki birilerinin direktifini alarak liderinizin cesedinin gizlice icabına baktınız. Sizin örgütünüzde yukarıdan gelen emirler sorgulanamıyor. Fakat yargı açısından duruma bakacak olursanız, cesedi ortadan kaldırdınız ve bu da çok ağır bir suçtur. Bunu elbette biliyorsunuzdur."</p>

  <p>Onda, başını evet anlamında salladı.</p>

  <p>Uşikava bir kez daha derince iç geçirdi. "Daha önce de söylemiştim, ama eğer binde bir olasılık polis işe karışacak olursa liderinizin ölümü hakkında bana hiçbir şey söylemediniz. Bir suç işlemiş durumuna düşüp de soruşturma geçirmek istemem."</p>

  <p>Onda yanıtladı: "Uşikava Bey, size liderimizin ölümü hakkında hiçbir şey söylenmedi. Dışarıdan tuttuğumuz bir dedektif olarak, talebimiz üzerine, Aomame adlı kadının akıbetini araştırıyorsunuz yalnızca. Yasaları çiğneyecek hiçbir şey yapmadınız."</p>

  <p>"Bu yeterli. Ben hiçbir şey duymadım," dedi Uşikava.</p>

  <p>"Mümkün olsa biz de liderimizin öldürüldüğünü dışarıdan biri olan size söylemek istemezdik. Fakat Aomame'nin çevresini araştırarak oradan bir şeyler çıkabileceğini, Uşikava Bey, siz söylediniz ve siz de artık bu olayın içindesiniz. Onu bulabilmemiz için sizin yardımınız gerekli. Üstelik siz ağzınızın sıkılığıyla tanınan bir insansınız."</p>

  <p>"Sırları korumak benim işimin temelinde yatar. Endişelenmenize gerek yok. Benim ağzımdan asla dışarı sızmaz."</p>

  <p>"Eğer bu sır sızar ve bilginin sizden çıktığını anlarsak, nasıl söylesem, talihsiz bir durum yaşanabilir."</p>

  <p>Uşikava masasının üzerine bakarak orada duran tombul on parmağına göz gezdirdi, sanki onların kendi parmakları olduğunu tesadüfen keşfetmiş, şaşırmış gibi bir yüz ifadesiyle.</p>

  <p>"Talihsiz bir durum," diye karşısındakinin sözlerini tekrarladı Uşikava, başını kaldırıp.</p>

  <p>Onda hafifçe gözlerini kıstı. "Lider'in öldüğünü, her ne pahasına olursa olsun gizlememiz gerek. Bunun için her şeyi yapabiliriz."</p>

  <p>"Sır saklarım. Bu konuda kesinlikle rahat olabilirsiniz," dedi Uşikava. "Şimdiye kadar işbirliğimizi sorunsuzca yürütebildik. Ben, sizin ön plana çıkarak risk almanıza neden olacak bazı işleri üzerime aldım. Bazen zor işler de oldu, ama bunun karşılığını fazlasıyla ödediniz. Ağzıma iki kat fermuar çekeceğim. Benim dini inanç gibi şeylerle işim olmaz, ama ölen liderinizin kişisel olarak çok faydasını gördüm. Bu yüzden sahip olduğum tüm gücü kullanarak Aomame'nin nereye kaybolduğunu bulmaya çalışıyorum. Arkasında kimlerin olduğunu bulmaya çabalıyorum. Dahası, şu an çok iyi bir noktaya ulaşmak üzereyim. Bu yüzden bir süre daha sabırla bekleyin lütfen. Çok yakın zamanda iyi bir haber verebileceğim."</p>

  <p>Onda oturduğu sandalyede duruşunu biraz değiştirdi. Kapı ağzındaki atkuyruklu da ona ayak uydurur gibi ağırlık verdiği bacağını değiştirdi.</p>

  <p>"Şimdilik paylaşabileceğiniz bilgi bu kadar mı?" dedi Onda.</p>

  <p>Uşikava bir an düşündü. Sonra yanıtladı: "Az önce söylediğim gibi, Aomame Emniyet Müdürlüğü Şincuku Karakolu Trafik Masası'na iki kez telefon etmiş. Karşı taraftan da birkaç kez telefon gelmiş. Kiminle görüştüğünü bilemiyorum. Ne de olsa Emniyet Müdürlüğü. Doğrudan gidip soracak olsam söylemezler. Fakat benim bu koca kafamda bir ışık yandı. Emniyet Müdürlüğü Şincuku Karakolu Trafik Masası bir yerlerden aklımda kalmıştı. Uzunca bir süre de düşündüm. Acaba Emniyet Müdürlüğü Şincuku Karakolu Trafik Masası bana neyi çağrıştırıyor diye. Benim sefil belleğimin bir kıyısına neyin tutunduğunu düşündüm. Anımsayana kadar uzunca bir süre geçti. İnsan çabuk yaşlanıyor. Yaşlanınca da belleğinin çekmeceleri eskisi kadar kolay açılmıyor. Eskiden her şeyi hemen çıkartabilirdim. Fakat bir hafta kadar önce, bunun ne olduğunu nihayet anımsayabildim."</p>

  <p>Uşikava burada dudaklarını büzüp, yüzüne sahte olduğu belli bir gülümseme kondurarak dazlak kafalının yüzüne bir süre baktı. Dazlak kafalı sabırla bu konuşmanın devamını bekliyordu.</p>

  <p>"Bu yıl ağustos ayında Emniyet Müdürlüğü Şincuku Karakolu Trafik Masası'na mensup genç bir kadın polis, Şibuya Maruyama civarındaki aşk otellerinden birinde, boğularak öldürüldü. Çırılçıplak, kendisine zimmetli kelepçelerle bağlanmış halde. Elbette bir skandal oldu. Fakat Aomame'nin Şincuku Karakolu'ndaki birileriyle yaptığı telefon konuşmaları, bu olayın birkaç ay öncesinde sıklaşıyor. Doğal olarak bu olaydan sonra bir kez bile konuşma yok. Ne dersiniz? Tesadüf olamayacak bir çakışma, değil mi?"</p>

  <p>Onda, bir süre sessiz kaldı. Sonra yanıtladı: "Yani Aomame'nin irtibatta olduğu kişi, öldürülen bu kadın polis olabilir mi diyorsunuz?"</p>

  <p>"Ayumi Nakano. Polisin adı bu. Yaşı yirmi altı. Çok şirin bir yüzü var. Babası da, ağabeyi de polis. Polis bir aile. Üstün başarıları olan bir memurmuş. Polis elbette var gücüyle araştırmalarını sürdürüyor, ama suçlu hâlâ bulunabilmiş değil. Böyle bir soru sorduğum için kusura bakmayın, ama bu olayla ilgili olarak sakın bir şeyler biliyor olmayasınız?"</p>

  <p>Onda, bir buzulu andıran sert ve soğuk gözlerle Uşikava'yı süzdü. "Ne demek istediğinizi tam olarak anlayamıyorum," dedi. "Bizim o olayla ilişkili olabileceğimizi mi düşünüyorsunuz, Uşikava Bey? Bizden birinin, o kadın polisi sefil bir otele götürdüğünü, sonra da kelepçe takarak boğazını sıkıp öldürdüğünü mü?"</p>

  <p>Uşikava dudaklarını büzerek başını iki yana salladı. "Hayır, hayır. Kesinlikle öyle değil. Nereden çıkartıyorsunuz? Öyle bir şey aklımın ucundan bile geçmez. Benim sorduğum, bu olayla ilgili bir bilginizin, bir fikrinizin olup olmadığı. Yalnızca bu. Evet, her şey olabilir. En ufak bir ipucu bile benim için çok değerli. Olmayan aklımla, ne kadar çabalarsam çabalayayım, Şibuya'daki aşk otelinde meydana gelen polis cinayeti ile liderinizin öldürülmesi arasında bir ilişki kurmak, benim yapabileceğim bir şey değil."</p>

  <p>Onda, bir süre bir şeyleri hesaplıyormuş gibi bakışlarla Uşikava'yı süzdü. Sonra ciğerlerinde tuttuğu havayı yavaşça saldı. "Tamam, bu bilgiyi yukarıdakilere ileteyim," dedi. Ardından ajandasını çıkartıp not aldı. "Ayumi Nakano. Yaşı yirmi altı. Şincuku Karakolu Trafik Masası. Aomame ile ilişkisi olabilir."</p>

  <p>"Aynen öyle."</p>

  <p>"Başka?"</p>

  <p>"Bir şey daha. Mutlaka sormak istediğim bir konu var. Aomame'nin adını ilk başta cemaatten birilerinin ortaya atmış olması lazım. Tokyo'da kas esnetme konusunda çok iyi bir antrenör var, diye. Az önce sizin de işaret ettiğiniz gibi, ben bu kadını araştırmıştım. Bahane değil ama, her zamanki gibi pür dikkat, kıyı bucak araştırmış, fakat tuhaf bir nokta, kuşkulanacak bir şey bulamamıştım. Tamamen tertemizdi. Sonra siz kadını Okura Oteli'nin süitine çağırdınız. Gerisini biliyorsunuz. Her şeyden önce bu kadını kim önerdi?"</p>

  <p>"Bilmiyoruz."</p>

  <p>"Bilmiyor musunuz?" dedi Uşikava. Sonra tıpkı anlayamadığı bir sözcüğü duymuş çocuklar gibi bir yüz ifadesi takındı. "Cemaatinizden birisi Aomame adını ortaya atmış olmalı, ama bunun kim olduğunu hiç kimse bilmiyor. Böyle mi yani?"</p>

  <p>Onda, yüzündeki ifadeyi değiştirmeksizin yanıtladı: "Aynen öyle."</p>

  <p>"Çok tuhaf," dedi Uşikava, yüzünden de durumu ne kadar garipsediği anlaşılıyordu.</p>

  <p>Onda ağzını kapatmıştı.</p>

  <p>"Çözümsüz bir durum. Kim tarafından, ne zaman olduğu belli değil ama kadının adı birden ortaya atılmış oluyor. Böyle mi?"</p>

  <p>"İşin aslını söylemek gerekirse, bu konuda en istekli olan Lider'in kendisiydi," dedi Onda, sözcükleri titizlikle seçerek. "Kurmaylar arasında, <i>Kendinizi kim olduğunu bilmediğimiz bir kişinin ellerine teslim etmeniz tehlikeli olmaz mı?</i> şeklinde fikirler de ortaya atıldı. Elbette biz koruma görevini yaptığımız için aynı fikirdeydik. Fakat kendisi aldırış etmedi. Aksine bu kişiye ulaşmamız konusunda ısrar etti."</p>

  <p>Uşikava bir kez daha çakmağına el atıp kapağını açarak, nasıl çalıştığına bakıyormuş gibi yaktı. Sonra tekrar kapağını kapattı.</p>

  <p>"Liderinizin çok temkinli bir insan olduğunu sanıyordum oysa," dedi.</p>

  <p>"Aynen öyle. Çok dikkatli, temkinli bir insandı."</p>

  <p>Sonra derin bir sessizlik oldu.</p>

  <p>"Sormak istediğim bir şey daha var," dedi Uşikava. "Tengo Kavana meselesi. Onun Kyoko Yasuda adlı kendinden yaşça büyük, evli bir kadınla ilişkisi vardı. Haftada bir kez kadın Tengo'nun apartman dairesine gidiyordu. Sonra samimi saatler geçiriyorlardı. Eh, genç adam ne de olsa. Böyle şeyler olabilir. Ancak bir gün kadının kocasından aniden telefon geldi, adam kadının bir daha Tengo'nun yanına gitmeyeceğini söyledi. Ondan sonra irtibat tamamen koptu."</p>

  <p>Onda kaşlarını çattı. "Konunun bununla ne ilgisi var anlamadım. Tengo Kavana'nın bu olayla bir alakası olduğunu mu söylemek istiyorsunuz?"</p>

  <p>"Hayır. Bu kadarını ben de bilemiyorum. Yalnız bu olay önceden beri kafama takılıyor. Her ne olursa olsun kadından bir telefon gelirdi en azından. Çok samimi bir ilişkileri vardı ne de olsa. Ancak tek kelime etmeden kadın öylece ortadan kayboluverdi. Geride hiçbir iz bırakmadan. Kafama takılıp durması hoşuma gitmediği için sordum yalnızca. Bununla ilgili aklınıza gelen bir şeyler var mı?"</p>

  <p>"En azından ben o kadınla ilgili hiçbir bilgiye sahip değilim," dedi Onda, düz bir ses tonuyla. "Kyoko Yasuda, Tengo Kavana ile ilişkisi varmış."</p>

  <p>"Tengo'dan on yaş büyüktü ve evliydi."</p>

  <p>Onda yine ajandasına not aldı. "Bunu da yukarıdakilere ileteyim."</p>

  <p>"Olur," dedi Uşikava. "Bu arada Eriko Fukada'nın nerede olduğunu tespit edebildiniz mi?"</p>

  <p>Onda başını kaldırıp duvardaki, eğri asılmış bir resim çerçevesini inceliyormuş gibi Uşikava'ya baktı. "Eriko Fukada'nın nerede olduğunu bilmemiz neden gereksin?"</p>

  <p>"Onun nerede olduğuyla ilgilenmiyor musunuz?"</p>

  <p>Onda başını iki yana salladı. "Nereye giderse gitsin, nerede olursa olsun bizimle alakası yok. Bu tamamen ona kalmış bir şey."</p>

  <p>"Tengo Kavana'yla da ilginiz yok mu?"</p>

  <p>"Bizimle hiçbir ilgisi olmayan bir insan."</p>

  <p>"Oysa bir aralar bu iki insanla fazlasıyla ilgileniyormuş gibiydiniz," dedi Uşikava.</p>

  <p>Onda bir süre gözlerini kıstı. Sonra sessizliğini bozdu. "Şu an bizim bütün ilgimiz Aomame ismi üzerinde yoğunlaşmış durumda."</p>

  <p>"İlginizin odağı bir günden diğerine değişiyor mu?"</p>

  <p>Onda dudağını hafifçe büktü. Yanıtlamadı.</p>

  <p>"Onda Bey, siz Eriko Fukada'nın yazdığı <i>Pupa Hava'</i>yı okudunuz mu?"</p>

  <p>"Hayır. Cemaat içerisinde, öğretiyle ilgili kitaplar dışında bir şey okumak yasaktır. Elimize almamız bile mümkün değil."</p>

  <p><i>"Little People</i> adını hiç duydunuz mu?"</p>

  <p>"Hayır, duymadım," dedi Onda, hiç boşluk bırakmadan.</p>

  <p>"Tamam," dedi Uşikava.</p>

  <p>Sonra diyalog sona erdi. Onda yavaşça sandalyeden kalkıp ceketinin yakasını düzeltti. Atkuyruklu da kapının pervazından ayrılıp bir adım öne çıktı.</p>

  <p>"Uşikava Bey, az önce söylediğim gibi, bu olayda zaman bizim için son derece önemli," dedi Onda, koltuğunda oturmaya devam eden Uşikava'ya tepeden bakarak. "Bir an önce Aomame'nin nerede olduğunu bulmak zorundayız. Elbette biz de tüm gücümüzü harcarız, ama sizin de farklı yollardan çalışmanız gerekiyor. Aomame'yi bulamazsak karşılıklı olarak sıkıntıya düşeriz. Ne de olsa siz mühim sırları bilen insanlardan birisiniz."</p>

  <p>"Mühim sırlar, ağır sorumluluklar getirir."</p>

  <p>"Aynen öyle," dedi Onda, duygudan yoksun bir ses tonuyla. Sonra dönüp arkasına bir kez bile bakmadan odadan çıktı. Dazlak kafalının ardından atkuyruklu da odadan çıkıp sessizce kapıyı kapattı.</p>

  <p><br /></p>

  <p>İkisi gittikten sonra Uşikava masasının çekmecesini açıp, kayıt cihazının düğmesini kapattı. Cihazın kapağını açıp kasedi çıkartarak etiketine, tükenmezkalemle tarih ve saati yazdı. Görünüşüne hiç de uygun düşmeyecek şekilde düzgün bir yazıydı. Sonra Seven Star kutusunu çekmeceden çıkarttı, içinden bir sigara çekip dudaklarının arasına kıstırarak çakmağıyla yaktı. Dumanı bolca içine çekerek tavana doğru tüm gücüyle üfledi. Sonra yüzü tavana dönük vaziyette, bir süre gözlerini kapattı. Nihayet gözlerini açıp duvar saatine baktı. Saat 2.30'u gösteriyordu. <i>İnsanı tedirgin eden tipler,</i> diye geçirdi aklından Uşikava bir kez daha.</p>

  <p><i>Aomame'yi bulamazsak karşılıklı olarak sıkıntıya düşeriz,</i> demişti dazlak kafalı.</p>

  <p>Uşikava, Yamanaşi'nin dağlık bölgesindeki Öncüler merkezine iki kez gitmiş, arka taraftaki ormanın içerisinde kurulan büyük yakma fırınını görmüştü. Fırın aslında çöp ve atıkları yakmak için yapılmıştı, ama çok yüksek bir ısıda çalıştığından, bir insan cesedini atacak olsalar da geriye tek bir kemik bile kalmazdı. Onlarca insanın ölüsünün gerçekten de oraya atıldığını Uşikava biliyordu. Lider'in cesedi de muhtemelen bunlardan biriydi. Doğal olarak Uşikava böyle bir kaderi paylaşmak istemezdi. Bir yerlerde bir gün mutlaka ölümle karşılaşacak olsa bile, mümkünse biraz daha huzurlu bir ölüm isterdi.</p>

  <p>Elbette Uşikava'nın onlara söylemediği bazı gerçekler vardı. Elindeki kartların tamamını açık etmek, Uşikava'nın tarzı değildi. Küçük kartları şöyle bir ucundan gösterebilirdi. Fakat büyük kartları sımsıkı saklardı. Dahası, her şeyin bir sigortası olmalıydı. Sözgelimi kasede kaydedilen gizli konuşma gibi. Uşikava bu oyunun kurallarını çok iyi biliyordu. Onun hayat tecrübesi ortalıkta dolaşıp duran bu genç korumalarınkinden tamamen farklıydı.</p>

  <p>Aomame'nin özel ders verdiği insanların adlarını Uşikava ele geçirmişti. O zahmete girmeyi göze aldıktan sonra ve biraz yol yordam bilince, çoğu bilgiyi elde etmek mümkündü. Aomame'nin ders verdiği on iki özel müşteri hakkındaki kişisel bilgileri Uşikava baştan sona didik didik etmişti. Sekiz kadın, dört erkek. Toplumsal statüleri ve ekonomik güçleri olan insanlardı. Aralarında cinayete yardım edebilecek tek kişi bile yoktu. Yalnız bunlardan biri yetmişli yaşlarında, varsıl bir kadındı; aile içi şiddet mağduru, evlerinden ayrılmak zorunda kalmış kadınlar için sığınma evi yaptırmıştı. Kendi evinin geniş arazisine komşu arsada inşa edilmiş iki katlı binada, talihsizliklere maruz kalmış kadınları misafir ediyordu.</p>

  <p>Bu, çok şık bir hareketti. Kuşkulanacak bir şey yoktu. Fakat bir şeyler Uşikava'nın bilincinin uzak kıyılarına vuruyordu. Dahası, bir şeyler bilincinin uzak kıyılarına vurduğunda Uşikava mutlaka neyin vurduğunu bulmaya çalışırdı. Onun, hayvanlara özgü bir koku algısı vardı. Önsezilerine her şeyden çok güvenirdi. Bu sayede, şimdiye kadar birçok kez canını kurtardığı bile olmuştu. Bu seferki anahtar sözcük şiddet olabilirdi. Bu yaşlı kadın, şiddet konusunda bilinçliydi ve o yüzden de şiddet görmüş kadınları seve seve koruması altına alıyordu.</p>

  <p>Uşikava bizzat kendisi giderek o sığınma evini görmüştü. Azabu'nun tepelerinde, birinci sınıf bir semtteydi bu ahşap bina. Eskiydi, ama kendi çapında bir beğeniyi yansıtan bir binaydı. Kapının parmaklıkları arasından bakınca, giriş kapısının önündeki güzel çiçeklik ve geniş çimlerle kaplı bahçe görünüyordu. Büyük bir meşe ağacı gölge vermekteydi. Giriş kapısına küçük bir gözetleme penceresi açılmıştı. Son zamanlarda bu türden binalar iyice azalmıştı.</p>

  <p>Fakat binanın huzurlu halinin aksine tedbirler aşırı katıydı. Duvarları yüksekti ve üzerine bir de dikenli tel çekilmişti. Sağlam demir kapısı sımsıkı kapalıydı, iç tarafta bir Alman kurt köpeği vardı. Birileri yaklaşınca var gücüyle havlıyordu. Birkaç güvenlik kamerası da çalışır haldeydi. Binanın önündeki yoldan neredeyse hiç gelen geçen olmadığından, uzun süre orada durup bekleyemezdi. Kasvetli bir konut mahallesiydi. Çevrede bazı büyükelçilikler de vardı. Uşikava gibi her haliyle kuşkulu görünen bir adamın oralarda öylesine dolaşması, birilerinin dikkatini çekebilirdi. Fakat yine de tedbirler konusunda biraz aşırıya kaçılmıştı sanki. Her ne kadar şiddetten kaçan insanların sığındığı bir yer olsa bile, bu kadar sıkı güvenlik önlemleri alınmasına gerek yoktu. Bu sığınma evi hakkında gerekli tüm bilgilere ulaşması gerekiyordu. Uşikava, aklından böyle geçirdi. <i>Güvenlik önlemleri ne kadar sıkı olursa olsun, bir şekilde bunu aşmak zorundayım. Hayır, ne kadar sıkı olursa benim de o kadar çok çabalayarak aşmam gerekir. Bunun için iyi bir yol düşünmeliyim. Olmayan aklımı zorlayarak.</i></p>

  <p>Sonra Uşikava, Onda ile <i>Little People</i> hakkındaki konuşmasını anımsadı. <i>Little People adını hiç duydunuz mu?</i></p>

  <p><i>Hayır, duymadım.</i></p>

  <p>Yanıtın gelişi, haddinden fazla çabuk olmuştu. O adı şimdiye kadar bir kez bile duymamış olsa en azından bir an duraksayıp yanıtlardı. <i>Little People?</i> diye düşünür, o sözcükleri kafasının içerisinde tekrarlar, sonra yanıt verirdi. Normal bir insan böyle yapardı.</p>

  <p>"O adam <i>Little People</i> adını duymuştu. Anlamını ve gerçekte ne olduğunu bilip bilmediğini kestiremiyorum. Fakat ilk defa duyduğu bir şey değildi."</p>

  <p>Uşikava, kısalan sigarasını söndürüp, bir süre düşüncelere daldı. Düşünmeye ara verdiğinde yeni bir sigara yaktı. Çok uzun zamandır akciğer kanseri olasılığı hakkında düşünmemeye karar vermişti. Düşüncelerini yoğunlaştırabilmesi için nikotinin yardımı gerekiyordu. Kaderin iki üç gün sonra bile ne getireceği bilinmezdi. On beş sene sonraki sağlık durumu hakkında endişelenmeye gerek de yoktu öyleyse.</p>

  <p>Üçüncü Seven Star'ını tüttürürken Uşikava'nın aklına bir fikir geldi. <i>Bu işe yarayabilir belki,</i> dedi içinden.</p>
</body>
</html>
