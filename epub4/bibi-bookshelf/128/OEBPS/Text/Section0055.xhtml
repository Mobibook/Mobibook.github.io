<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="2. Aomame">2<br />
  Aomame</h2>

  <p><br /></p>

  <h3 class="sigil_not_in_toc">Tek başımayım ama yalnız değilim</h3>

  <p>Ortalık kararınca Aomame balkondaki sandalyesine oturup, sokağın karşı tarafındaki küçük çocuk parkını izliyordu. Bu, onun en önemli günlük göreviydi. Bu görev yaşamının odak noktası haline gelmişti. Hava ister açık ister kapalı olsun, isterse yağmur yağsın, hiç ihmal etmeden izlemeyi sürdürüyordu. Ekim ayı gelmiş, hava serinlemişti. Soğuk gecelerde kat kat giyiniyor, diz örtüsünü hazırda tutuyor, sıcak kakao içiyordu. 10.30'a kadar kaydırağa bakıyor, sonra yavaş yavaş banyo yaparak vücudunu ısıtıyor, yatağa girerek uyuyordu.</p>

  <p>Gündüzleri aydınlık saatlerde de Tengo'nun oraya gelme olasılığı elbette vardı. Fakat büyük ihtimalle gelmezdi. Eğer bu parka gelecekse, karanlık bastırıp da cıva lambasının yandığı, ayın gökyüzünde net olarak görülebildiği saatlerde gelirdi. Aomame akşam yemeğini çabucak geçiştiriyor, her an dışarıya koşabilecek gibi şeyler giyiyor, saçlarını düzeltiyor, bahçe sandalyesine oturarak, gözlerini parktaki kaydırağa dikiyordu. Elinin altında sürekli otomatik tabanca ve Nikon marka küçük dürbün bulunuyordu. Tuvalete gittiği arada Tengo'nun gelmesinden endişe ederek, ağzına kakaodan başka bir şey sürmüyordu.</p>

  <p>Aomame bir gün bile ara vermeksizin izlemeyi sürdürdü. Kitap okumadan, müzik dinlemeden dışarıdaki seslere kulak vererek yalnızca parkı izliyordu. Oturuş şeklini bile neredeyse hiç değiştirmiyordu. Yalnızca arada sırada başını kaldırıp, –tabii bulutsuz bir geceyse– aya göz atarak hâlâ iki ayın yan yana durup durmadığını kontrol ediyordu. Sonra tekrar bakışlarını parka çeviriyordu. Aomame parkı izliyor, gökteki aylar Aomame'yi izliyordu.</p>

  <p>Fakat Tengo gelmedi.</p>

  <p><br /></p>

  <p>Geceleyin parka gelenlerin sayısı çok değildi. Arada sırada genç âşıklar geliyordu. Banka oturup el ele tutuşuyorlar, minik kuş çiftleri gibi ürkekçe, küçük küçük öpüştükleri oluyordu. Fakat park çok küçük ve aydınlıktı. şıklar orada bir süre tedirgin bir şekilde zaman geçirdikten sonra kaderlerine küsüp başka bir yere gidiyorlardı. Umumi tuvaletleri kullanmayı düşünerek gelip de kapısının kilitli olduğunu görünce hayal kırıklığına uğrayarak (bazen öfkelenerek) dönüp gidenler de oluyordu. Muhtemelen sarhoşluktan ayılmak için, tek başına banka oturup başını öne eğerek öylece bekleyen ücretli çalışanlar da vardı. Belki de o halde evlerine dönmek istemiyorlardı. Geceyarısı köpeğini gezmeye çıkaran yalnız ihtiyarlar da vardı. Köpekleri de ihtiyarlar kadar suskun, ümidini yitirmiş görünüyordu.</p>

  <p>Fakat çoğunlukla gece saatlerinde parkta kimsecikler olmuyordu. Bir kedi bile geçmiyordu. Cıva lambasının zayıf ışığı salıncağı, kaydırağı, kum havuzunu, kapısı kilitli umumi tuvaleti aydınlatıyordu yalnızca. Bu manzarayı uzun süre izleyince, Aomame arada sırada tek başına ıssız bir gezegene bırakılmış gibi hissediyordu kendini. Sanki nükleer savaş sonrasındaki dünyayı tasvir eden şu filmde olduğu gibi. Filmin adı neydi? Tamam, <i>Sahilde.</i></p>

  <p>Yine de Aomame zihnini odaklayıp parkı izlemeye devam etti. Yüksek direğe tek başına çıkıp, engin denizde balık sürüleri ve uğursuz periskop gölgesini arayan gözcü tayfalar gibi. Aomame'nin dikkatli gözlerinin aradığı tek şey vardı: Tengo Kavana'nın görüntüsü. Tengo, aslında başka bir semtte yaşıyor, o akşam tesadüfen yakınlardan geçiyordu belki de. Eğer öyleyse Tengo'nun parka bir daha gelme olasılığı sıfıra yakındı. Fakat öyle olmadığını düşünüyordu Aomame. Kaydırağın üzerinde oturan Tengo'nun kıyafet ve davranışlarına bakılırsa, evinin civarında yürüyüşe çıkmış gibi bir havası vardı. Yolda parka uğramış, kaydırağa çıkmıştı. Muhtemelen ayı izlemek için. Öyleyse yaşadığı yer, Aomame'nin bulunduğu yerden yürüme mesafesinde olmalıydı.</p>

  <p>Koenci semtinde ayı izleyebilecek yer bulmak kolay değildi. Genelde düzlük bir yerdi. Çıkılabilecek yüksek bir bina da neredeyse hiç yoktu. Bu yüzden, parktaki kaydırak, geceleri ayı izlemek için hiç de fena bir yer değildi. Sakindi, kimse rahatsız etmezdi. Ayı izlemek isterse Tengo mutlaka yine oraya gelirdi. Aomame öyle tahmin ediyordu. Fakat bir an sonra düşünceleri değişiveriyordu. <i>Hayır, işler o kadar yolunda gitmez. Tengo başka bir binanın terasında ayı çok daha rahat görebileceği bir yeri çoktan bulmuş olabilir.</i></p>

  <p>Aomame keskin bir hareketle başını iki yana salladı. <i>Hayır, fazla düşünmemeliyim. Tengo'nun bir gün parka dönüp geleceğine inanarak burada sabırla beklemeyi sürdürmekten başka seçeneğim yok. Buradan ayrılamam. Bu park da, şimdilik beni ona bağlayan tek ortak nokta.</i></p>

  <p><br /></p>

  <p>Aomame tabancanın tetiğini çekmedi.</p>

  <p>Eylül başıydı. Sıkışmış trafiğin ortasında 3. Başkent Otoban Hattı'nın emniyet cebinde durmuş, göz kamaştırıcı sabah güneşinin ışıkları altında Heckler&amp;Koch'un siyah namlusunu ağzına sokmuştu. Üzerinde Junko Şimada döpiyesi ve ayağında yüksek topuklu Charles Jourdan ayakkabıları vardı.</p>

  <p>Çevresindeki insanlar neler olduğunu anlayamadan, arabalarının içinden onu izliyorlardı. Gümüş rengi Mercedes Coupé'ye binmiş orta yaşlı bir kadın, nakliye kamyonlarının yüksek şoför koltuğundan ona bakan yanık tenli erkekler. Onların gözlerinin önünde Aomame kendi beynini dokuz milimetrelik mermi ile dağıtmak niyetindeydi. Kendi canına son vermekten başka 1Q84 yılından kendini silmenin yolu yoktu. Bunun karşılığında Tengo'nun canını kurtaracaktı. En azından Lider Aomame'ye öyle söz vermişti. Adam bunun için söz vermiş, karşılığında kendi ölümünü istemişti.</p>

  <p>Ölmek zorunda olması Aomame'yi çaresizliğe itmiş değildi. <i>Her şey, benim 1Q84 yılı dünyasına çekilmemden sonra kararlaştırılmış olmalı. Ben yalnızca bu yazgıyı takip ettim. Gökyüzünde büyük ve küçük iki ay göründü. Little People'ın insanların kaderine hükmettiği şu izansız dünyada tek başıma yaşamımı sürdürmenin ne anlamı olabilir ki?</i></p>

  <p>Fakat nihayetinde Aomame tabancanın tetiğini çekmemişti. Son anda sağ elinin işaretparmağına güç vermeyi bırakıp namluyu ağzından çıkartmıştı. Denizin derinliklerinden nihayet su yüzüne çıkmayı başarabilmiş bir insan gibi ciğerlerini havayla doldurmuş, sonra bu havayı salmıştı. Vücudundaki tüm havayı tazelemek ister gibiydi.</p>

  <p>Aomame'nin kendini öldürmekten son anda vazgeçmesinin nedeni uzaklardan gelen bir sesi duymasıydı. Bir anda tam bir sessizlik olmuştu. Tetikteki parmağını itmeye başladığı andan itibaren çevredeki gürültü tamamen silinmişti. Ortalıkta bir havuzun dibindeki gibi derin bir sessizlik vardı. Orada ölüm ne karanlık, ne de korkulacak bir şeydi. Anne karnındaki bebek için amniyon sıvısı neyse, öyle doğal, netti. <i>Hiç fena değil,</i> diye düşündü Aomame. Hatta gülümsedi. Sonra, o sesi duydu.</p>

  <p>Ses, uzaklarda bir yerlerden, uzak bir zamandan geliyormuş gibiydi. Tanıdık değildi. Birçok dönemeçten geçerek geldiği için asıl halini kaybetmişti. Sonra anlamını yitirmiş, muğlak bir yankıya dönüştü. Yine de o tınıda, özlem duyduğu sıcaklığı yakalayabilmişti Aomame. Ses, onun adını söylüyor gibiydi.</p>

  <p>Aomame tetiğe koyduğu parmağını gevşetip, gözlerini kısarak kulak kabarttı. O sesin ne dediğini anlamaya çabaladı. Güç bela çıkardığı ya da çıkardığını düşündüğü, kendi adıydı yalnızca. Gerisi, boş bir oluktan geçip gelen rüzgâr uğultusundan başka bir şey değildi. Nihayet ses uzaklaşıp anlamını iyice yitirdi ve sessizliğin içinde emilip gidiverdi. Aomame'yi çevreleyen boşluk kaybolup, tıpası çekilmiş gibi çevresindeki gürültü olduğu gibi geri dönmüştü. Farkına vardığında artık ölmeyi istemiyordu.</p>

  <p><i>O küçük parkta bir kez daha Tengo'yla karşılaşabilirim belki.</i> Aomame böyle düşündü. <i>Ondan sonra da ölebilirim. Bir kez daha şansımı deneyeyim. Yaşamak, ölmemek, Tengo'yla buluşabilme olasılığı anlamına da geliyor.</i> Aklında sadece yaşama isteği vardı. Tuhaf hisler içerisindeydi. O ana kadar bu türden hisleri bir kez olsun yaşamış mıydı acaba?</p>

  <p>Aomame otomatik tabancanın horozunu indirip emniyet mandalını kapatarak omuz çantasına koydu. Sonra kendini toplayarak güneş gözlüğü taktı, trafiğin aksi yönünde yürüyerek inmiş olduğu taksiye döndü. İnsanlar, yüksek topuklarla geniş adımlar atarak otobanda yürüyen Aomame'yi sessizce izliyordu. Uzun süre yürümesi gerekmedi. İndiği taksi, feci trafik sıkışıklığı içinde santim santim ilerlemiş, Aomame'nin yakınına kadar gelmişti.</p>

  <p>Aomame şoför koltuğu tarafındaki pencerenin camını tıklatınca şoför camı indirdi.</p>

  <p>"Beni yine alır mısın?"</p>

  <p>Şoför tereddüt etti. "Bakın hanımefendi. Orada ağzınıza soktuğunuz şey, silaha benziyordu, ama..."</p>

  <p>"Öyle."</p>

  <p>"Gerçek mi?"</p>

  <p>"Yok daha neler!" dedi Aomame dudaklarını büzerek.</p>

  <p>Şoför kapıyı açtı ve Aomame koltuğa geçti. Omuz çantasını omzundan indirip koltuğa koyarak, mendiliyle dudak kenarlarını sildi. Dudaklarında metal ve makine yağı kokusu kalmıştı.</p>

  <p>"Peki, acil durum merdiveni var mıydı?" diye sordu şoför.</p>

  <p>Aomame başını iki yana salladı.</p>

  <p>"Yoktu, değil mi? Böyle bir yerde acil durum merdiveni olduğunu hiç duymadım zaten," dedi şoför. "Peki, en başta planladığımız gibi İkeciri çıkışında otobandan ayrılalım mı?"</p>

  <p>"Evet, öyle yapalım," dedi Aomame.</p>

  <p>Şoför pencereyi açıp elini kaldırarak, büyük otobüsün önünden sağ şeride geçti. Taksimetre Aomame'nin indiği rakamları gösteriyordu.</p>

  <p>Aomame koltuğa gömülüp sakin sakin soluklanarak görmeye alıştığı Esso reklam tabelasına baktı. Kaplan yana çevirdiği yüzüyle Aomame'den tarafa bakıyor, gülümseyerek elinde benzin pompası tutuyordu. <i>Arabana kaplan koy,</i> yazıyordu tabelada.</p>

  <p>"Arabana kaplan koy," diye mırıldandı Aomame.</p>

  <p>"Efendim?" diye sordu şoför, dikiz aynasından Aomame'ye bakarak.</p>

  <p>"Bir şey yok. Kendi kendime konuşuyorum."</p>

  <p><i>Bir süre daha burada yaşayıp neler olacağına bakayım, ondan sonra ölsem de geç kalmış sayılmam herhalde.</i></p>

  <p>İntihar etmekten vazgeçmesinin ertesi günü Tamaru'dan telefon geldiğinde Aomame ona kararını bildirdi. "Plan değişti. Buradan bir yere kıpırdamamaya karar verdim. Adımı değiştirmiyorum, estetik ameliyatı da olmuyorum."</p>

  <p>Tamaru telefonun öte yanında sessiz kaldı. Adamın kafasında birtakım teoriler sessizce yer değiştiriyor olmalıydı.</p>

  <p>"Yani başka bir yere taşınmak istemiyor musun?"</p>

  <p>"Evet," diye yanıtladı Aomame, yalın bir şekilde. "Bir süre daha burada kalmak istiyorum."</p>

  <p>"Orası, uzun süreli saklanmak için düşünülmemişti."</p>

  <p>"Eve kapanıp dışarıya çıkmadıktan sonra bulamazlar."</p>

  <p>Tamaru yanıtladı: "O tipleri hafife almasan iyi olur. Seni didik didik araştırıp bulmaya çalışacaklardır. Tehlike seninle sınırlı kalmaz, etrafındakileri de etkiler. Böyle olunca benim durumum da zora girer."</p>

  <p>"Bunun için üzgünüm. Fakat bir süre daha zamana ihtiyacım var."</p>

  <p>"Bir süre çok muğlak bir ifade," dedi Tamaru.</p>

  <p>"Kusura bakma, ama ancak böyle söyleyebiliyorum."</p>

  <p>Tamaru bir süre sessizce düşündü. Aomame'nin kararının kesinliğini sesinin tınısından hissetmiş gibiydi. Sonra konuştu:</p>

  <p>"Benim için, bulunduğum konum her şeyden önce gelir. Hemen hemen her şeyden. Bunu biliyorsun, değil mi?"</p>

  <p>"Sanırım evet."</p>

  <p>Tamaru tekrar sessiz kaldı. Sonra bu sessizliğini bozdu.</p>

  <p>"Tamam, öyle olsun. Herhangi bir yanlış anlama olmasın istemiştim. Sen böyle söylüyorsan kendine göre bir nedenin vardır elbette."</p>

  <p>"Nedenim var," dedi Aomame.</p>

  <p>Tamaru ahizenin öte tarafında genzini temizledi. "Önceden de söylediğim gibi biz planımızı yaptık, hazırlıklarımızı tamamladık. Seni güvenli bir yere taşıyıp izlerini silerek yüzünü ve adını değiştireceğiz. Tamamen diyemem, ama neredeyse tamamen başka bir insan olacaksın. Bu konuda anlaşmış olduğumuzu sanıyorum."</p>

  <p>"Bunu elbette biliyorum. İtirazımın planın kendisiyle bir ilgisi yok. Fakat tahmin bile etmediğim bir şey geldi başıma. Bu yüzden bir süre daha burada kalmam gerekiyor."</p>

  <p>"Ben kendi başıma ne evet, ne de hayır diyebilirim," dedi Tamaru. Sonra gırtlağının derinliklerinden gelen hafif bir ses çıktı. "Yanıt vermem için biraz zaman gerek."</p>

  <p>"Ben hep buradayım," dedi Aomame.</p>

  <p>"Öyle ol zaten," dedi Tamaru. Sonra telefon kapandı.</p>

  <p><br /></p>

  <p>Ertesi sabah saat 9'a doğru telefonun zili üç kez çaldıktan sonra kesilip, tekrar çalmaya başladı. Arayan Tamaru'dan başkası olamazdı.</p>

  <p>Tamaru selamsız sabahsız konuya girdi. "Orada uzun süre kalmanla ilgili olarak Madam'ın endişeleri var. Evde yeterli güvenlik yok. Nihayetinde bir geçiş aşaması olarak düşünmüştük. Ortak görüşümüze göre bir an önce daha güvenli, uzak bir yere taşınman gerekiyor. Burası anlaşıldı mı?"</p>

  <p>"Çok iyi anlıyorum."</p>

  <p>"Fakat sen soğukkanlı, temkinli bir insansın. Lüzumsuz hatalar yapmazsın. Kendinden de eminsin. Senin bu özelliğine çok güveniyoruz."</p>

  <p>"Teşekkür ederim."</p>

  <p>"Sen ne pahasına olursa olsun orada bir süre daha kalmak istediğini söylüyorsan, bunun geçerli bir nedeni vardır mutlaka. Nasıl bir neden olduğunu bilemiyorum, ama sıradan bir şey olmasa gerek. Bu yüzden, Madam elimizden geldiğince isteğini yerine getirmeyi düşünüyor."</p>

  <p>Aomame hiçbir şey söylemeksizin kulak kesilmişti.</p>

  <p>Tamaru konuşmasını sürdürdü: "Bu yıl sonuna kadar orada kalabilirsin. Daha fazlası olmaz."</p>

  <p>"Yani yılbaşında taşınmam gerekiyor."</p>

  <p>"Bu kadarını bile, senin düşüncelerine saygı gösterdiğimiz için zor yapabiliyoruz."</p>

  <p>"Tamam," dedi Aomame. "Bu yıl sonuna kadar burada kalır, sonra başka yere taşınırım."</p>

  <p>Aslında Aomame'nin içinden geçen bu değildi. Tengo ile karşılaşana kadar oradan kımıldamaya niyeti yoktu. Fakat şimdilik bunu söyleyecek olursa konu çetrefilli bir hal alırdı. Yıl sonuna kadar biraz zamanı vardı. Sonrasını ileride düşünmekten başka çare yoktu.</p>

  <p>"Tamam öyleyse," dedi Tamaru. "Bundan sonra haftada bir kez yiyecek ve ihtiyaç malzemeleri tedarik ederiz. Her hafta salı günü öğleden sonra saat 1'de görevli oraya gelir. Anahtarı var. İçeriye kendisi girer. Fakat evde mutfaktan başka yere girmez. O sırada sen arka taraftaki yatak odasına girip kapıyı kilitle. Yüzünü asla gösterme. Ses de çıkartma. Çıkınca kapıyı kapatıp bir kez zili çalar. Ondan sonra yatak odasından çıkabilirsin. İhtiyacın olan özel bir şey varsa, şimdi söyle. Yollayacağım ilk parti malzemelerin arasına koyarım."</p>

  <p>"Kaslarımı formda tutabilmek için evde kullanılabilecek aletler olsa çok iyi olurdu," dedi Aomame. "İnsan alet kullanmayınca, kültürfizik hareketleriyle sınırlı kalıyor ne de olsa."</p>

  <p>"Spor salonundaki gibi kapsamlı bir şey imkânsız, ama yer kaplamayan, ev tipi olanlar yeterli olacaksa ayarlayabiliriz."</p>

  <p>"Basit bir şeyler yeterli olur," dedi Aomame.</p>

  <p>"Yürüme bandı ve kas geliştirme için bazı aletler. Bu kadarı yeterli olur mu?"</p>

  <p>"Yeterli. Eğer mümkünse madeni bir beyzbol sopası da, lütfen."</p>

  <p>Tamaru birkaç saniye sessiz kaldı.</p>

  <p>"Beyzbol sopası farklı işler için kullanılabilir," dedi Aomame. "Sırf elimin altında olması bile beni rahatlatıyor. Onunla birlikte büyümüş gibiyim ne de olsa."</p>

  <p>"Anlaşıldı, ayarlarım," dedi Tamaru. "Başka bir şey aklına gelirse kâğıda yazıp mutfak tezgâhının üzerine bırak. Sonraki tedarik gününe kadar ayarlarım."</p>

  <p>"Teşekkür ederim, fakat şimdilik aklıma gelen bir şey yok."</p>

  <p>"Kitap, video gibi şeyler."</p>

  <p>"Özel olarak istediğim bir şey aklıma gelmiyor."</p>

  <p>"Proust'un <i>Kayıp Zamanın İzinde'</i>sine ne dersin?" dedi Tamaru. "Eğer okumadıysan okuman için iyi bir fırsat olabilir."</p>

  <p>"Sen okudun mu?"</p>

  <p>"Hayır. Benim hapishaneye girmişliğim yok. Bir yerlerde uzun süre gizlenmemi gerektiren bir durum da olmadı. Öyle bir durum çıkmayınca <i>Kayıp Zamanın İzinde'</i>yi okumanın zor olduğunu söylüyorlar."</p>

  <p>"Çevrende tamamını okuyan var mı?"</p>

  <p>"Cezaevi gibi yerlerde uzun süre yaşamış olanlar var çevremde, ama Proust'a merak duyan tipler değildirler."</p>

  <p>Aomame, "Okumaya çalışırım. Kitap eline geçerse, ilk parti malzemelerle birlikte gönder," dedi.</p>

  <p>"Doğrusunu söylemek gerekirse, aldım bile," dedi Tamaru.</p>

  <p><br /></p>

  <p>Salı günü öğlen saat tam 1'de tedarikçi geldi. Aomame söylendiği gibi arka taraftaki yatak odasına kapanıp, kapıyı içeriden kilitleyerek sessizce bekledi. Giriş kapısının açılma sesi duyuldu. Birden fazla kişi kapıyı açıp içeri girdi. Tamaru'nun söylediği tedarik görevlilerinin nasıl insanlar olduğunu Aomame bilmiyordu. İki kişi olduklarını, seslerden anlayabiliyordu, ama hiç konuşma duyulmuyordu. Kaç parça olduğu bilinmez, eşyaları içeriye taşıyıp sessizce yerleştirdiler. Getirdikleri gıda malzemelerini musluk suyunda yıkayıp buzdolabına koyduklarını seslerden anlayabiliyordu Aomame. Hangisinin ne yapacağı önceden kararlaştırılmış olmalıydı. Bir şeylerin paketini açıyor, kutuları ya da kâğıtları toparlıyorlardı, bu kadarını seslerden anlayabiliyordu. Mutfaktaki çöpü de alıyorlardı galiba. Aomame çöp torbasını merdivenin altındaki çöp atma yerine kadar götüremiyordu. Bu yüzden birilerinin götürmesi gerekiyordu.</p>

  <p>Adamların hareketleri sistemliydi ve gereksiz tek bir hareket bile yapmıyor gibiydiler. Gereğinden fazla ses çıkartmıyorlardı, ayak sesleri de yumuşaktı. İşlerini yirmi dakika kadar bir sürede tamamlayıp giriş kapısını açarak dışarı çıktılar. Dışarıdan kapının kilitlenme sesi duyuldu. Kapı zili, işaret olarak bir kez çalındı. Aomame tedbir olarak on beş dakika daha bekledi. Sonra yatak odasından çıkıp kimsenin olmadığından emin olunca, giriş kapısının zincir kilidini kapattı.</p>

  <p>Büyük buzdolabı, bir haftalık yiyecekle dolmuştu. Bu sefer elektrikli fırında kolayca ısıtıp yiyebileceği hazır yiyecekler değil, taze gıda malzemeleri ağırlıktaydı. Farklı sebze ve meyveler, balık ve et, soya fasulyesi ezmesi ve yosunlu fasulye lapası, süt, peynir, portakal suyu, bir düzine yumurta. Fazladan çöp çıkmaması için her şey paketlerinden çıkartılıp özenle streç filme sarılmıştı. Aomame'nin günlük olarak ne tür yiyecek malzemelerine ihtiyaç duyduğunu net bir şekilde biliyor gibiydiler. Bunu nereden biliyorlardı acaba? Pencerenin önüne yürüme bandı kurulmuştu. Küçük, ama kaliteli bir şeydi. Üstünde hız ve koşulan mesafe, tüketilen enerji göstergeleri vardı. Bir dakika içinde alınan mesafeyi ve nabız atış sayılarını monitörden görmek mümkündü. Karın ve sırt kaslarının, nadir kullanılan kasların formda tutulması için yer aleti de vardı. Bu aleti, yanında getirdikleri gereçleri kullanarak kolayca kurup sökmek mümkündü. Aomame, bu aletin nasıl kullanıldığını çok iyi biliyordu. Son modellerden, basit bir düzeneği vardı, ama elde edilebilecek sonuç yeterliydi. O iki alet olduktan sonra gerekli hareketleri rahatlıkla yapabilirdi.</p>

  <p>Özel kutusuna konmuş madeni beyzbol sopası da orada duruyordu. Aomame, kutusundan çıkartıp birkaç kez havada salladı. Gümüş rengi ışıltılar saçan, fabrikadan yeni çıkmış sopa vınlayarak havayı yardı. Bu özlediği ağırlık, Aomame'nin içini rahatlatmıştı. Bu el hareketleri, Tamaki Otsuka ile birlikte geçirdiği onlu yaşlardaki günlerini anımsatıyordu ona.</p>

  <p>Yemek masasının üzerine Proust'un <i>Kayıp Zamanın İzinde'</i>sinin ciltleri üst üste konulmuştu. Yeni değildi, ama okunmuş gibi de durmuyordu. Tamamı beş ciltti. Aomame bir cildini alıp sayfalarını şöyle bir karıştırdı. Bunun dışında bazı dergiler de vardı. Haftalık ve aylık dergiler. Paketi açılmamış beş yeni videokaset de vardı. Kimin seçtiğini bilmiyordu, ama hepsi Aomame'nin henüz görmediği yeni filmlerdi. Aomame'nin sinemaya gitme alışkanlığı olmadığından henüz izlemediği tonlarca film vardı zaten.</p>

  <p>Alışveriş merkezinin büyük kâğıt poşetinde farklı kalınlıklarda üç yeni süveter duruyordu. İki adet kalın pamuklu dokuma gömlek, dört uzun kollu tişört. Hepsi de desensiz, basit şeylerdi. Bedenleri de tam üzerine göreydi. Kalın çoraplar ve tayt da düşünülmüştü. Aralık sonuna kadar orada kalacaksa, böyle şeyler gerekli olacaktı. Bütün detaylar hesaplanmıştı.</p>

  <p>Aomame giysileri yatak odasına taşıyıp çekmecelere yerleştirdi, dolaptaki askılara astı. Mutfağa döndü, kahve içerken telefon çaldı. Zil üç kez çaldı, kesildi, sonra tekrar çaldı.</p>

  <p>"Malzemeler geldi mi?" diye sordu Tamaru.</p>

  <p>"Teşekkür ederim. İhtiyacım olacak her şey var sanıyorum. Spor aletleri de yeterli. Geriye Proust'un düğümünü çözmek kalıyor."</p>

  <p>"Eğer gözümüzden kaçan bir şey olduysa çekinmeden söyle."</p>

  <p>"Söylerim," dedi Aomame. "Sizin gözden kaçırdığınız bir şeyin olması zor gerçi."</p>

  <p>Tamaru genzini temizledi. "Üstüme vazife olmayabilir, ama bir uyarıda bulunabilir miyim?"</p>

  <p>"Elbette."</p>

  <p>"Kimseyle görüşmeden, kimseyle konuşmadan dar bir yerde tek başına uzun süre kapalı kalmak gerçekten kolay bir iş değil. Çok dayanıklı insanlar bile zamanla sesini çıkarır. Özellikle birileri peşindeyse."</p>

  <p>"Benim şimdiye kadar pek öyle geniş yerlerde yaşamışlığım yoktur ama."</p>

  <p>"Bu, senin için bir avantaj olabilir," dedi Tamaru. "Fakat yine de çok dikkatli ol. Gerilim aralıksız sürerse insan kendisi bile anlayamadan sinirleri laçka olur. Bir kez o hale gelince de eski haline zor döner."</p>

  <p>"Dikkatli olurum," dedi Aomame.</p>

  <p>"Önceden de söyledim sanıyorum, ama sen dikkatli bir insansın. Gerçekçi ve sabırlısın aynı zamanda. Kendine aşırı güvenmek gibi bir huyun yok. Fakat insan ne kadar dikkatli olursa olsun, bir kez konsantrasyonu kaybolunca kesinlikle bir iki hata yapar. Yalnızlık, asit haline gelerek insanı eritir."</p>

  <p>"Yalnız olduğumu düşünmüyorum," diye açıkladı Aomame, kısmen Tamaru'ya, kısmen de kendisine. "Tek başımayım, ama yalnız değilim."</p>

  <p>Telefonun öte yanında bir süre sessizlik oldu. Tamaru tek başınalık ve yalnızlık arasındaki farkı düşünüyor olmalıydı.</p>

  <p>"Her neyse. Şimdiye kadar olduğundan çok daha temkinli ol."</p>

  <p>"Olurum. Uyardığın için teşekkür ederim," dedi Aomame.</p>

  <p>"Bilmeni istediğim bir şey var," dedi Tamaru. "Biz elimizden geldiğince sana destek oluruz. Fakat orada acil bir durum olduğunda –nasıl bir durum olacağını bilemem– senin tek başına halletmen gerekebilir. Ben ne kadar çabuk ulaşmaya çalışsam bile, zamanında yetişemeyebilirim. Belki duruma göre oraya gelmem bile mümkün olamayabilir. Sözgelimi seninle bağlantı kurmamızın tehlikeli olduğu kanaatine vardığımız durumlarda."</p>

  <p>"Farkındayım. Ben kendi isteğimle burada olduğum için kendimi kendim korumaya hazırım. Madeni beyzbol sopası ve <i>senin verdiğin şeyle."</i></p>

  <p>"Burası zorlu bir dünya."</p>

  <p>"Ümit olan yerde mutlaka azap da olur ne de olsa," dedi Aomame.</p>

  <p>Tamaru bir an sessiz kaldı. Sonra yanıtladı: "Stalin döneminde, gizli polisin sorgu memurlarının girdikleri son sınav konusunu hiç duydun mu?"</p>

  <p>"Sanırım hayır."</p>

  <p>"Adamları kare şeklinde bir odaya koyarlardı. Odada hiçbir özelliği olmayan küçük bir iskemle olurdu yalnızca. Sonra üstleri şöyle emrederdi: <i>O iskemleye, gerekli itirafı ettirip raporunuzu yazın. O zamana kadar da odadan çıkmayın."</i></p>

  <p>"Oldukça gerçeküstü bir öykü."</p>

  <p>"Hayır, değil. Bu gerçeküstü öykü falan değil. Sonuna kadar gerçekçi bir öykü. Stalin böylesine saplantılı bir sistemi gerçekten oluşturarak görevde kaldığı süre boyunca yaklaşık 10 milyon kişinin ölmesine neden oldu. Çoğu, onun yoldaşlarıydı. Biz <i>gerçekten</i> böyle bir dünyada yaşıyoruz. Bunu aklına kazısan iyi olur."</p>

  <p>"İnsanın içini ısıtacak birçok öykü biliyorsun."</p>

  <p>"O kadar da değil. Gerekli olur diye stoklarım yalnızca. Ben sistematik bir eğitim almadığımdan, işe yarama ihtimali olan şeyleri tek tek özümsedim diyelim. Ümit olan yerde mutlaka azap da olur. Aynen senin söylediğin gibi. Burası kesin. Fakat ümit zayıf, çoğunlukla soyuttur, ama azap istemediğin kadar zorlu ve genelde somuttur. Bu da benim doğrudan, şahsi tecrübelerimle ulaştığım bir sonuç."</p>

  <p>"Peki, sorgu memuru olmayı isteyenler sonuçta sandalyeden bir itiraf alabiliyorlar mıydı acaba?"</p>

  <p>"Bu, üzerinde düşünülmeye değer bir soru," dedi Tamaru. "Zen Budizminin ermişlik soruları gibi."</p>

  <p>"Stalin Zeni," dedi Aomame.</p>

  <p>Tamaru kısa bir suskunluktan sonra telefonu kapattı.</p>

  <p><br /></p>

  <p>Aomame o gün öğleden sonra yürüme bandı ve yer aletini kullanarak spor yaptı. Bir süredir doğru dürüst hareket etmediği için vücudunu yormak Aomame'yi keyiflendirmişti. Sonrasında duşa girip terini akıttı. FM yayını dinleyerek basit bir yemek yaptı. Akşamüzeri televizyon haberlerini dinledi (onun ilgisini çeken tek bir haber bile yoktu). Sonra güneş batınca balkona çıkıp parkı izlemeye başladı. İnce diz örtüsü, dürbün, tabanca ve pırıl pırıl yeni madeni beyzbol sopasıyla.</p>

  <p><i>Eğer Tengo parka gelmeyecek olursa, gizemlerle dolu bu 1Q84 yılı bitene kadar Koenci'nin bir ucunda bu monoton yaşantıyı sürdürmek durumunda kalırım. Yemek hazırlar, spor yapar, haberleri dinler, Proust'un sayfalarını çevirerek Tengo'nun parka gelmesini beklemeye devam ederim. Onu beklemek, benim yaşamımın en temel ödevi. Şu an için bu ince ip, beni yaşama ucu ucuna bağlıyor. Başkent Otobanı'nın acil durum merdiveninden inerken gördüğüm o örümcek ağı gibi tıpkı. Pislik içindeki metal iskeletin bir köşesinde sefil bir yuva kurup orada gizlenmeye çalışan küçük kara bir örümcek. Ördüğü ağa, otobanın altından esen rüzgârla savrulan çer çöp yapışmış, ağ yer yer yırtılmıştı. Onu gördüğümde, "Zavallı," demiştim. Fakat şimdi ben de o örümcekle aynı koşullar içindeyim.</i></p>

  <p><i>Janáček'in "Sinfonietta"sının bulunduğu bir kaset lazım, dedi Aomame içinden. Spor yaparken gerekiyor. O müzik beni bir şekilde, tam olarak belirleyemediğim bir yerlere bağlıyor. Bir dahakine Tamaru'ya vereceğim tedarik listesine onu da eklemem lazım.</i></p>

  <p><i>Şimdi aylardan ekim. Geriye üç aydan az zaman kalıyor. Saat durup dinlenmeden zamanı dilimlemeyi sürdürüyor.</i> Aomame, bahçe sandalyesine oturup, parmaklıklara monte edilen plastik levhaların aralıklarından parkı ve kaydırağı gözetlemeye devam ediyordu. Cıva lambası, küçük çocuk parkını mavimtırak beyaz ışıklarıyla aydınlatıyordu. O manzara Aomame'ye dev akvaryumların geceleyin ıssızlaşan koridorlarını çağrıştırıyordu. Gözle görülmeyen hayali balıklar, bitkilerin arasında sessizce yüzüyordu. Balıklar o sessiz yüzmelerine asla ara vermiyorlardı. Gökte yan yana duran iki ay vardı, Aomame'nin kabullenmesini istiyorlardı.</p>

  <p>"Tengo," diye mırıldandı Aomame. "Şimdi neredesin?"</p>
</body>
</html>
