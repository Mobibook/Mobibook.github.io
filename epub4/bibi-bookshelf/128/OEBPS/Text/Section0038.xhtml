<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="10. Tengo">10<br />
  Tengo</h2>

  <p><br /></p>

  <h3 class="sigil_not_in_toc">Teklif reddedildi</h3>

  <p>Tengo saat 6'dan önce babasının yanından ayrıldı. Taksi gelene kadar ikisi pencerenin önünde karşılıklı oturmuş halde tek bir laf bile etmediler. Tengo kendi sakin düşüncelerine dalmıştı, babası ise ciddi bir yüzle pencerenin dışındaki manzarayı hiç kımıldamadan izliyordu. Güneş ufka yaklaşmış, gökyüzünün uçuk mavi rengi yavaş yavaş daha derin bir maviye dönmeye başlamıştı.</p>

  <p>Daha çok sorusu vardı. Fakat ne sorarsa sorsun yanıt alamayacağı belliydi. Babasının sımsıkı kapalı dudaklarını görünce bunu anlamak mümkündü. Babası, daha fazla konuşmamakta kararlı gibiydi. Bu yüzden Tengo artık hiçbir şey sormadı. <i>Açıklanmadığı zaman anlayamıyor olman, ne kadar açıklanırsa açıklansın anlayamayacağın anlamına gelir.</i> Babası böyle söylemişti.</p>

  <p>Gitmesi gereken zaman yaklaşınca Tengo sessizliği bozdu: "Bugün bana birçok şey söyledin. Anlaşılması güç, dolambaçlı ifadeler de vardı, ama kendince dürüst bir şekilde yüreğini açtın sanıyorum."</p>

  <p>Tengo babasının yüzüne baktı, yüz ifadesinde hiçbir değişiklik olmamıştı. Tengo devam etti: "Sormak istediğim birkaç soru daha var, ama bunların seni bunaltacağını anlayabiliyorum. Bu yüzden, senin dile getirdiğin şeyler üzerine tahmin yürütmekten başka çarem yok. Herhalde kan bağıyla bağlı olduğum babam değilsin sen. Bu, benim tahminim. Durumun ayrıntılarını bilemiyorum, ama aşağı yukarı böyle düşünmek durumundayım. Eğer yanlışsa yanlış der misin lütfen."</p>

  <p>Babası yanıtlamadı.</p>

  <p>Tengo sözlerini sürdürdü: "Eğer bu tahmin doğruysa ben rahatlarım. Fakat bu seni sevmediğim için değil. Az önce söylediğim gibi, seni sevmemem için bir neden kalmaz. Sen, aramızda kan bağı olmadığı halde beni oğul olarak yetiştirmişsin. Buna minnettar olmam gerekir. Maalesef biz baba oğul olarak düzgün bir ilişki kuramadık, ama bu da yine başka bir sorun."</p>

  <p>Babası yine hiçbir şey söylemeden dışarıyı izlemeye devam ediyordu. Uzaktaki tepelerde atılacak işaret fişeğinin yükselişini gözden kaçırmamak için dikkat kesilen muhafızlar gibi. Tengo da babasının bakışlarının yöneldiği yere baktı. Fakat işaret fişeği gibi bir şey görünmüyordu. Orada yalnızca günbatımının gelişini haber veren ışıklar ve çam korusu vardı.</p>

  <p>"Senin için yapabileceğim, kusura bakma ama, hiçbir şey yok. İçindeki boşluğun oluşma sürecinin daha az sıkıntı verici olmasını dileyebilirim ancak. Şimdiye kadar yeterince sıkıntı çekmiş olmalısın. Herhalde benim annemi çok derin bir sevgiyle sevmişsindir. Bana öyle geliyor. Fakat o çekip gitti. Birlikte olduğu adam, benim biyolojik babam mıydı? Hatta gerçek babam başka bir adam mıydı? Bunu bilemiyorum. Bu soruların yanıtını bana söylemeye niyetin de yok gibi. Fakat ne olursa olsun annem senden uzaklaştı. Küçük bir çocuk olduğum halde beni de bırakarak gitti. Beni yetiştirirken, benimle birlikte olursan onun bir gün sana döneceğini düşündün belki. Fakat nihayetinde dönmedi. Sana da, bana da. Bu, senin için çok zor olmuştur. Bomboş bir şehirde yaşamaya devam etmek gibi olsa gerek. Fakat yine de sen o şehirde beni yetiştirdin. Boşluğu doldurabilecek şekilde."</p>

  <p>Babasının yüzündeki ifade değişmemişti. Söylediklerini karşısındakinin anlayıp anlamadığını, hepsinden öte duyup duymadığını Tengo çözemiyordu.</p>

  <p>"Benim tahminim yanlış olabilir. Yanlış olması belki de iyi bir şeydir. İkimiz için de. Fakat böyle düşünmek içimdeki birçok meseleyi halletmemi sağlıyor. Kafama takılıp duran bazı sorular silinip gidiyor."</p>

  <p>Bir karga sürüsü ötüşerek gökyüzünden geçip gitti. Tengo kol saatine baktı. Artık oradan ayrılma vakti gelmişti. Koltuktan kalktı, babasının yanına giderek omzuna elini koydu.</p>

  <p>"Hoşça kal, baba. Yakında yine gelirim."</p>

  <p>Kapının koluna elini attı, son bir kez dönüp baktığında babasının gözlerinden sicim gibi yaş aktığını görünce Tengo şaşırdı. Tavandaki flüoresan lambanın ışığı altında, gözyaşları gümüş renkli ışıltılar saçıyordu. Babası herhalde hâlâ içinde durmakta olan duygu kırıntılarını harcayarak bu gözyaşlarını dökmeyi başarmıştı. Gözyaşları yanağından hafifçe süzülüp dizine damladı. Tengo kapıyı açıp öylece odadan çıktı. Taksiyle istasyona gidip, oraya gelirken bindiği aynı trenle döndü.</p>

  <p><br /></p>

  <p>Tateyama'dan Tokyo'ya giden ekspres tren sabahkinden daha kalabalık ve gürültülüydü. Yolcuların çoğu, deniz eğlencesinden dönen ailelerdi. Onlara baktıkça, Tengo ilkokul çağlarını hatırladı. Bu şekilde ailece gezmeye gitmek ya da seyahat etmek, onun bir kere bile yaşamadığı bir şeydi. Yazın Bon Bayramı<a href="../Text/Section0085.xhtml#Footnote0005" id="Feedback0005"><sup>[5]</sup></a> tatilinde ya da yılbaşlarında babası hiçbir şey yapmaz, yalnızca evde uzanıp yatardı. Böyle anlarda sanki elektriği kesilmiş hurda bir alet gibi görünürdü.</p>

  <p>Koltuğa oturup, cep kitabını okumaya devam etmeyi düşündüğünde, kitabı babasının odasında bıraktığını fark etti. Önce iç geçirdiyse de sonra böylesinin daha iyi olduğunu düşündü. Üstelik ne okursa okusun zihninin doğru düzgün algılayamayacağını biliyordu. Dahası <i>Kediler Şehri</i> Tengo'nun elinde olacağına babasının odasında kalması gereken bir öyküydü.</p>

  <p>Pencerenin dışındaki manzara gelirken olduğunun tersi sırada akıyordu. Karanlık ve ıssız sahil hattı önce dağlara iyice yaklaştı, sonra sanayi bölgesi başladı. Çoğu fabrika akşam olduğu halde çalışmaya devam ediyordu. Bacalardan oluşan koru, gecenin karanlığında yükseliyor, sanki bir ejderhanın uzun dilinden çıkan kızıl alevler püskürtüyordu. Büyük kamyonların güçlü farları otoyolda aralıksız parlıyordu. Otoyolun öte tarafındaki deniz, çamur gibi kapkaraydı.</p>

  <p>Evine saat 10'dan biraz önce ulaştı. Posta kutusu boştu. Kapıyı açtığında evin içi her zaman olduğundan çok daha boş gibi göründü. Oysa Tengo'nun sabah çıkarken ardında bıraktığı boşluktu bu. Yerde, üzerinden çıkarıp attığı gömleği, düğmesi kapalı elektronik daktilo, oturduğu yerde iz kalmış olan döner koltuğu, masanın üzerindeki silgi kalıntıları. İki bardak su içip, elbiselerini çıkararak doğruca yatağa girdi. Hemen uyuyabilmişti, üstelik son zamanlarda hiç olmadığı kadar derin bir uykuydu.</p>

  <p><br /></p>

  <p>Ertesi sabah saat 8'i biraz geçerken uyandığında Tengo kendisinin artık yeni bir insan olduğunu fark etti. Huzur içinde uyanmıştı, kolları ve bacaklarındaki kaslar enerji doluydu, ondan gelecek komutu bekler gibiydiler. Bedensel yorgunluk yoktu. Çocukluğunda, sömestr başında yeni ders kitabını açtığı zamanlardaki gibi bir his vardı içinde. İçeriklerini henüz bilmiyordu ama yeni haberler alacağını hissediyordu. Lavaboya gidip sakal tıraşı oldu. Havluyla yüzünü kuruladı, tıraş sonrası losyonu sürerek, aynada yeniden yüzüne baktı. Sonra, yeni bir insan olduğunu iyice kabul etti.</p>

  <p>Bir gün önce olanların hepsi rüyada gerçekleşmiş gibiydi. Gerçekten olmuş gibi gelmiyordu. Her şey netti aslında ama az da olsa gerçekdışı kısımlar var gibiydi. Trene binip kediler şehrine gitmiş, sonra geri dönmüştü. Şansına öyküdeki başkahramandan farklı olarak dönüş trenine binmeyi başarmıştı. Dahası o şehirde tecrübe ettiği olay, Tengo'da büyük bir dönüşüme yol açmıştı.</p>

  <p>Elbette kendisinin içinde bulunduğu gerçek koşullar hiç değişmemişti. Sorunlar ve gizemlerle dolu tehlikeli topraklarda istemeyerek de olsa yürümeye devam ediyordu. Durum, hiç akla gelmeyecek şekilde gelişmeye başlamıştı. Bir sonraki adımda başına ne geleceğini tahmin bile edemiyordu. Fakat yine de şu anki Tengo, bir şekilde, gelecek krizi atlatabileceğini hissedebiliyordu.</p>

  <p><i>Böylece nihayet başlangıç noktasına gelebildim,</i> dedi Tengo kendi kendine. <i>Belirleyici gerçekler açığa çıktı diyemem, ama babamın söyledikleri ve tavrı sayesinde benim nereden geldiğimle ilgili gerçeğe yakın bir şeyler, hayal meyal de olsa görünmeye başladı. Uzun süre bana sıkıntı yaşatan, kafamı karıştıran görüntü anlamsız bir halüsinasyon değildi. Bunun nereye kadar gerçeği yansıttığını tam olarak bilemiyorum. Fakat bu, muhtemelen annemin bıraktığı tek bilgi.</i> İyi de olsa, kötü de, bu bilgi yaşamının temeli haline gelmişti. Bunun açığa çıkmasıyla Tengo, sırtından bir yük kalkmış gibi hissetmeye başlamıştı. Bu yükün kalkmasıyla, ancak şimdi bugüne kadar nasıl bir ağırlık taşıdığını fark edebiliyordu.</p>

  <p><br /></p>

  <p>İki hafta boyunca günler tuhaf denecek ölçüde sakin ve huzurlu geçti. Uzun, durgun bir zamandı. Tengo yaz tatili süresince dershanede haftada dört gün ders verip, bunun dışında kalan zamanlarını roman yazmaya ayırmıştı. Onu hiç kimse aramamıştı. Fukaeri'nin kaybolması olayında nasıl gelişmeler olmuştu? <i>Pupa Hava</i> hâlâ satmaya devam ediyor muydu? Tengo hiç bilmiyordu. Zaten bilmek için özel bir isteği de yoktu. Dünya bildiği dünyaydı işte ve dilediğince dönebilirdi. Eğer bir diyecekleri varsa onu arayıp bulacaklarını biliyordu. Ağustos bitip eylül geldi. <i>Bu huzurlu günler sonsuza kadar böyle devam etse ne iyi olur ama,</i> diye düşündü Tengo, kahve yaparken, içinden. Seslice söylerse bir yerlerdeki şeytan duyabilirdi. Bu yüzden sessizce huzurun devam etmesi için dua etti. Fakat her zamanki gibi işler arzuladığı gibi gitmedi. Dünya, aksine, onun neyi arzulamadığını çok iyi biliyor gibiydi.</p>

  <p><br /></p>

  <p>O gün sabah saat 10'u biraz geçerken telefonun zili çaldı. Yedi kez çalınca Tengo inat etmeyi bırakıp, elini uzatarak ahizeyi kaldırdı.</p>

  <p>"Şimdi oraya gelebilirim," dedi telefonun öteki ucundaki, oldukça kısık bir sesle. Tengo'nun bildiği kadarıyla bu şekilde soru tonlaması kullanmadan soru sorabilen sadece tek bir kişi vardı. O sesin ardında bir şeyler anons ediliyor, arabaların motor gürültüsü duyuluyordu.</p>

  <p>"Şimdi neredesin?" diye sordu Tengo.</p>

  <p>"Maruşo adlı mağazanın girişinde."</p>

  <p>Tengo'nun yaşadığı apartman ile o süpermarket arasında yalnızca 200 metre mesafe vardı. Kız, oradaki umumi telefondan arıyor olmalıydı.</p>

  <p>Tengo gayriihtiyari çevresine bir göz attı. "Fakat buraya gelmen pek iyi olmayabilir. Evim biriler tarafından gözetleniyor olabilir. Dahası herkes seni kayıp olarak biliyor."</p>

  <p>"Evin birileri tarafından gözetleniyor olabilir," dedi Fukaeri, Tengo'nun sözlerini olduğu gibi tekrarlayarak.</p>

  <p>"Öyle," dedi Tengo. "Benim başıma da şu son günlerde tuhaf işler gelmeye başladı. Kesin <i>Pupa Hava</i> ile ilgili olduğunu sanıyorum."</p>

  <p>"İnsanlar sinirlenmiş."</p>

  <p>"Herhalde. Sana kızmışlar, seninle birlikte bana da biraz kızmışlar gibi. Ben <i>Pupa Hava'</i>yı yeniden yazdım diye."</p>

  <p>"Benim için fark etmez," dedi Fukaeri.</p>

  <p>"Senin için fark etmez," dedi Tengo da kızın sözcüklerini olduğu gibi tekrarlayarak. Bu mutlaka bulaşıcı bir alışkanlıktı. "Fark etmeyen ne?"</p>

  <p>"Evinin gözetlenip gözetlenmemesi."</p>

  <p>Tengo bir süre söyleyecek söz bulamadı. "Fakat ben dert ediyorumdur belki," dedi nihayet.</p>

  <p>"Beraber olmamız daha iyi," dedi Fukaeri. "Güç birliği edebiliriz."</p>

  <p>"Sonny ve Cher," dedi Tengo. "Rakipsiz ikili."</p>

  <p>"Rakipsiz ne?"</p>

  <p>"Her neyse işte. Özel bir konu," dedi Tengo.</p>

  <p>"Oraya geliyorum."</p>

  <p>Tengo tam bir şeyler söyleyecek gibi olduğunda bağlantının koptuğunu bildiren ses geldi. Herkes konuşmanın tam ortasında, kafasına estiği gibi telefonu kapatıveriyordu. Sanki palayı sallayarak asma köprünün ipini kesip düşürür gibi.</p>

  <p><br /></p>

  <p>On dakika sonra Fukaeri geldi. İki elinde süpermarket poşetleri taşıyordu. Mavi çizgili uzun gömlek ve dar kesim kot pantolon giymişti. Gömleği erkek gömleğiydi. Gelişigüzel kurutulmuş, ütülenmemiş gibiydi. Bir de yelken bezinden omuz çantası vardı. Yüzünü gizlemek için büyükçe bir güneş gözlüğü takmıştı, ama dikkat çekmeme konusunda pek işe yarar gibi görünmüyordu. Aksine insanların dikkatini çekiyordu.</p>

  <p>"Ne kadar çok yiyecek olursa o kadar iyi olur diye düşündüm," dedi Fukaeri. Sonra poşetlerin içindekileri buzdolabına koydu. Satın aldığı şeylerin çoğu fırında ısıtılıp hemen yenebilecek hazır yiyeceklerdi. Bunlardan başka kraker ve peynir, elma ve domates, biraz da konserve almıştı.</p>

  <p>"Fırın nerede?" diye sordu, dar mutfağı gözleriyle araştırarak.</p>

  <p>"Fırın yok," diye yanıtladı Tengo.</p>

  <p>Fukaeri kaşlarını çatıp bir süre düşündüyse de aklından geçenleri söylemedi. Fırının olmadığı bir dünyanın nasıl olacağını hayalinde canlandıramamıştı herhalde.</p>

  <p>"Burada kalacağım," dedi Fukaeri, nesnel bir gerçeği bildiriyormuş gibi.</p>

  <p>"Ne zamana kadar?" diye sordu Tengo.</p>

  <p>Fukaeri başını iki yana salladı. Bilmediğini söylemek istiyordu.</p>

  <p>"Senin gizlendiğin yere ne oldu?"</p>

  <p>"Bir şeyler olduğunda tek başıma olmak istemiyorum."</p>

  <p>"Bir şeyler olacağını mı düşünüyorsun?"</p>

  <p>Fukaeri yanıtlamadı.</p>

  <p>"Tekrarlamış olacağım ama burası güvenli değil," dedi Tengo. "Ben bazı insanların dikkatini çektim galiba. Nasıl tipler olduğunu henüz tam olarak bilmiyorum."</p>

  <p>"Hiçbir yer güvenli değildir," dedi Fukaeri. Sonra anlamlı bir şekilde gözlerini kısıp parmağıyla hafifçe kulak memesine dokundu. Bu beden dilinin ne anlama geldiği hakkında Tengo'nun hiçbir fikri yoktu. Muhtemelen hiçbir anlamı da yoktu.</p>

  <p>"Bu yüzden, nerede kalırsan kal aynı yani," dedi Tengo.</p>

  <p>"Hiçbir yer güvenli değildir," diye yineledi Fukaeri.</p>

  <p>"Haklı olabilirsin," dedi Tengo uğraşmaktan vazgeçerek. "Bir noktadan sonra tehlikenin derecesinde fark olmaz artık. Fakat bu bir yana, benim birazdan işe gitmem gerekiyor."</p>

  <p>"Dershanedeki işine mi?"</p>

  <p>"Öyle."</p>

  <p>"Ben burada kalıyorum," dedi Fukaeri.</p>

  <p>"Sen burada kalıyorsun," diye yineledi Tengo. "Böylesi daha iyi olur. Dışarı çıkma, birileri kapıyı çalsa bile açma. Telefon çalarsa da ahizeyi kaldırma."</p>

  <p>Fukaeri sessizce başını sallayarak onayladı.</p>

  <p>"Bu arada Öğretmen Ebisuno nasıl?"</p>

  <p>"Dün Öncüler'de arama yapıldı."</p>

  <p>"Yani senin olayınla ilgili olarak polis Öncüler'in merkezinde arama mı yaptı?" diye sordu Tengo şaşırarak.</p>

  <p>"Sen gazete okumuyorsun."</p>

  <p>"Ben gazete okumuyorum," dedi Tengo, yine tekrarlayarak. "Son günlerde gazete okumak içimden gelmiyor. Bu yüzden ayrıntılarını bilemiyorum. Fakat bu durumda cemaat bir hayli rahatsız olmuştur."</p>

  <p>Fukaeri başını sallayarak onayladı.</p>

  <p>Tengo derince iç geçirdi. "Dahası, öncekine göre daha fazla sinirlenmişlerdir mutlaka. Kovanlarına çomak sokulan eşekarıları gibi."</p>

  <p>Fukaeri gözlerini kısarak bir süre sessiz kaldı. Kovandan çıkan, sinirden deliye dönmüş eşekarılarını hayalinde canlandırmaya çalışıyordu herhalde.</p>

  <p>"Herhalde," dedi Fukaeri kısık bir sesle.</p>

  <p>"Peki, senin ailenle ilgili bir şey ortaya çıktı mı?"</p>

  <p>Fukaeri başını iki yana salladı. Bununla ilgili bir şey ortaya çıkmamıştı.</p>

  <p>"Neyse. Cemaatteki tipler öfkelenmişler," dedi Tengo. "Kayıp olayının numara olduğu anlaşılırsa kesinlikle polis de sana kızar. Dahası seninle birlikte bana da kızarlar. Durumu bildiğim halde seni gizlediğim için."</p>

  <p>"İşte o yüzden bizim güçlerimizi birleştirmemiz gerek," dedi Fukaeri.</p>

  <p>"Az önce sen, işte o yüzden mi dedin?"</p>

  <p>Fukaeri başını sallayarak, "Evet," dedi. "Sözcük kullanımında hata yaptım," diye sordu kız.</p>

  <p>Tengo başını iki yana salladı. "Hayır, öyle değil. Sözcüklerinde taze bir şeyler hissettim."</p>

  <p>"Rahatsız ettiysem başka yere giderim," dedi Fukaeri.</p>

  <p>"Burada kalman sorun değil," dedi Tengo, teslimiyeti kabul ederek. "Başka gidecek bir yerin var mı ki?"</p>

  <p>Fukaeri kısa bir hareketle evet anlamında başını salladı.</p>

  <p>Tengo buzdolabından soğuk buğday çayı çıkarıp içti.</p>

  <p>"Öfkeli eşekarılarına kapımı açamam, ama sanırım seninle ilgilenebilirim."</p>

  <p>Fukaeri bir süre Tengo'nun yüzüne dikkatlice baktı. Sonra, "Şimdiye kadar olduğundan farklı görünüyorsun," dedi.</p>

  <p>"Nerem farklı görünüyor?"</p>

  <p>Fukaeri dudaklarını önce tuhaf bir açıyla büküp sonra tekrar eski haline getirdi. Açıklayamıyordu.</p>

  <p>"Açıklamasan da olur," dedi Tengo. "Açıklanmadığı zaman anlayamıyor olman, ne kadar açıklanırsa açıklansın anlayamayacağın anlamına gelir."</p>

  <p>Tengo evden çıkarken Fukaeri'ye, "Telefon edecek olursam zili üç kez çaldırır, sonra kapatırım. Sonra bir kez daha ararım, sen de ahizeyi kaldırırsın. Anladın mı?" dedi.</p>

  <p>"Anladım," dedi Fukaeri. Sonra tekrarladı: "Üç kez çaldırıyor, sonra kapatıyorsun. Sonra bir kez daha arıyorsun. Telefonu açıyorum." Eskiçağlardaki yazıtların çevirisini yaparak okuyormuş gibi bir hali vardı.</p>

  <p>"Bu önemli, unutma," dedi Tengo.</p>

  <p>Fukaeri başını iki kez salladı.</p>

  <p><br /></p>

  <p>Tengo dersini bitirdi, öğretim elemanları odasına giderek çıkmak için hazırlanmaya başladı. Danışmadaki kadın gelerek, Uşikava adlı birinin onunla görüşmek üzere beklediğini söyledi. Kadının yüzünde, hoşa gitmeyecek bir haber ileten nazik bir elçi gibi, sanki kötü bir şey yapmış gibi bir ifade vardı. Tengo neşeyle gülümseyerek kadına teşekkür etti. Elçiye zeval olmazdı ne de olsa.</p>

  <p>Uşikava girişteki lobinin yanındaki kafeteryada <i>caffé latte</i> içerek Tengo'yu bekliyordu. <i>Caffé latte,</i> nereden bakılırsa bakılsın Uşikava'ya yakışmayan içeceklerden birisiydi. Dahası genç, dinamik öğrencilerin arasında Uşikava'nın dış görünümünün tuhaflığı daha da dikkat çekici oluyordu. Sanki onun bulunduğu kısım, diğer yerlerden farklı bir yerçekimi, hava yoğunluğu ve ışığa sahipmiş gibi görünüyordu. Uzaktan bakılınca Uşikava, gerçekten kötü haberin kendisi gibi duruyordu. Mola saatinde kafeterya kalabalıktı, ama Uşikava'nın oturduğu altı kişilik masaya başka hiç kimse gelip oturmamıştı. Geyiklerin kendilerini vahşi köpeklerden sakınması gibi, doğal içgüdülerine uyan öğrenciler Uşikava'dan uzak duruyorlardı.</p>

  <p>Tengo tezgâhtan kahve satın aldıktan sonra gidip Uşikava'nın karşısına oturdu. Uşikava kremalı pastasını yemeyi henüz bitirmişti. Masanın üzerinde buruşturulmuş paket kâğıdı, ağzının kıyısında ekmek kırıntıları vardı. Kremalı pasta da Uşikava'ya yakışmayan yiyeceklerden birisiydi.</p>

  <p>Tengo'yu görür görmez, "Uzun zaman oldu Kavana Bey," dedi Uşikava, hafifçe doğrulur gibi yaparak. "Her zamanki gibi habersizce çıkıp geldim. Özür dilerim."</p>

  <p>Tengo selam vermeksizin konuya girdi. "Mutlaka benim yanıtımı öğrenmek için gelmişsinizdir. Yani geçen günkü teklifinizle ilgili yanıtımı."</p>

  <p>"Eh, öyle," dedi Uşikava. "Kestirmeden söyleyecek olursak."</p>

  <p>"Uşikava Bey. Bugün biraz daha somut, doğrudan konuşmanızı rica edebilir miyim? Benden ne istiyorsunuz? Bana o yardım parası dediğiniz şeyi verme karşılığında."</p>

  <p>Uşikava temkinli hareketlerle çevreye göz gezdirdi. Fakat ikisinin etrafında hiç kimse yoktu. Kafeterya, öğrencilerin sesleri yüzünden aşırı gürültülüydü. İkisinin konuşmasına birilerinin kulak misafiri olması tehlikesi de yoktu.</p>

  <p>"Tamam. Hizmet aşkıyla, dürüstçe söyleyeyim," dedi Uşikava, masaya abanıp sesini biraz alçaltarak. "Para, yalnızca göstermelik. O kadar büyük bir para da değil. Benim müşterimin size vereceği en önemli şey, güvenliğiniz. Lafın kısası, size bir şey olmayacak. Bunu garanti ediyor."</p>

  <p>"Neyin karşılığında?" dedi Tengo.</p>

  <p>"Karşılığında onların sizden istediği, sessizlik ve unutmak. Bu işlere karıştınız. Fakat bunu işin maksadını ve durumu bilmeden yaptınız. Emre itaat eden bir askerden başka bir şey değilsiniz. Şimdi bu konuyla ilgili olarak sizi yargılayacak değiliz. Bu yüzden burada olan her şeyi unutacak olursanız, yeterli. Her şey sıfırlanmış olacak. <i>Pupa Hava'</i>yı sizin yazdığınızı insanlar bilmeyecek. Sizin o kitapla hiçbir ilginiz yok. Üstelik bundan sonra da asla ilginiz olmayacak. Böyle olmasını istiyoruz. Bu sizin için de faydalı olur."</p>

  <p>"Bana bir şey olmayacak. Yani bu," dedi Tengo, "benim dışımda, konuyla ilgili kişilere zarar gelecek anlamına mı geliyor?"</p>

  <p>"Eh, kişisine göre değişir," dedi Uşikava üzgün bir yüz ifadesi takınarak. "Benim karar vereceğim bir şey değil. Somut bir şey söyleyemem, ama az çok bir şeyler yapmak gerekecektir."</p>

  <p>"Dahası, sizin kollarınız çok uzun ve güçlü."</p>

  <p>"Aynen öyle. Daha önce söylediğim gibi kollarımız uzun ve güçlüdür. Peki, yanıtınız nedir?"</p>

  <p>"Doğrudan sonuca gelecek olursak ben sizden para alamam."</p>

  <p>Uşikava hiçbir şey söylemeksizin elini gözlüğüne götürüp çıkarttı, cebinden aldığı mendiliyle özenle camlarını silip, sonra tekrar taktı. Duyduklarıyla gördükleri arasında bir ilişki kurmaya çalışıyormuş gibiydi.</p>

  <p>"Yani teklifimiz reddedildi anlamına mı geliyor bu?"</p>

  <p>"Aynen öyle."</p>

  <p>Uşikava gözlüğünün gerisinden, nadir görülen bir buluta bakıyormuş gibi Tengo'yu süzdü. "Emin misiniz? Benim naçizane bakış açıma göre, asla kötü bir takas olmadığı kanısındayım."</p>

  <p>"Biz bir şekilde aynı kayığa bindik. Ben tek başıma kaçamam," dedi Tengo.</p>

  <p>"Çok tuhaf," dedi Uşikava, gerçekten tuhafına gitmiş gibi. "Tam olarak anlayamıyorum. Neden derseniz, baksanıza, sizin dışınızdaki insanlar size hiç aldırış etmiyorlar. Gerçekten. Siz, küçük bir para aldınız ve onlar sizi işlerine geldiği şekilde kullanıyorlar. Üstelik bu yüzden tehlikedesiniz. <i>Saçmalamayın, beni aptal yerine koymayın,</i> diye öfkelenseniz çok normal olmaz mı? Ben olsam kızarım, buna rağmen siz başkalarını korumaya çalışıyorsunuz. Tek başınıza kaçamayacağınızı falan söylüyorsunuz. Yok kayıkmış, yok bilmem neymiş. Hiç anlamıyorum. Neden böyle?"</p>

  <p>"Bunun nedenlerinden biri Kyoko Yasuda adlı kadın."</p>

  <p>Uşikava soğuyan <i>caffé latte'</i>sini eline alıp lezzetsiz bir şey içer gibi yudumladı, sonra, "Kyoko Yasuda," dedi.</p>

  <p>"Siz, Kyoko Yasuda hakkında bir şeyler biliyorsunuz," dedi Tengo.</p>

  <p>Uşikava, söylenenlerin ne anlama geldiğini anlamazmış gibi bir süre ağzı açık kalakaldı. "Hayır, dürüstçe söylemek gerekirse o isimde bir kadın tanımıyorum. Yemin ederim doğru. Bu kadın da kimin nesi?"</p>

  <p>Tengo bir süre sessizce Uşikava'nın yüzüne baktı, fakat ifadesinden hiçbir şey okuyamadı.</p>

  <p>"Tanıdığım bir kadın."</p>

  <p>"Yoksa derin ilişkiniz olan birisi mi?"</p>

  <p>Tengo bu soruyu yanıtlamadı. "Benim öğrenmek istediğim, ona bir şey yapıp yapmadığınız."</p>

  <p>"Bir şey mi yaptık? Nereden çıkartıyorsunuz? Hiçbir şey yapmadık," dedi Uşikava. "Yalan değil. Zaten şimdi söylediğim gibi, onun hakkında hiçbir şey bilmiyorum. Bilmediğimiz bir insana bir şey yapabilmemize imkân da yok."</p>

  <p>"İyi de sizin yetenekli araştırmacılarınızın beni didik didik araştırdığını söylediniz. Benim Eriko Fukada'nın yazdığı eseri yeniden yazdığımı bile öğrenmişsiniz. Özel hayatım hakkında çok fazla şey biliyorsunuz. İşte bu yüzden araştırmacılarınızın benimle Kyoko Yasuda arasındaki ilişkiyi de bilmesi çok doğal olurdu sanıyorum."</p>

  <p>"Evet, bizim gerçekten yetenekli araştırmacılarımız var. Onlar sizinle ilgili birçok şeyi inceden inceye araştırdılar. Bu yüzden sizinle bu Yasuda Hanım arasındaki ilişkiyi de öğrenmiş olabilirler. Sizin söylediğiniz gibi. Fakat öyle bir bilgi söz konusu olsa bile bize kadar ulaşmadı."</p>

  <p>"Benim Kyoko Yasuda ile ilişkim vardı," dedi Tengo. "Haftada bir gün buluşurduk. Sessizce ve gizlice. Çünkü onun bir ailesi vardı. Fakat hiçbir şey söylemeden bir gün aniden hayatımdan çıkıp gidiverdi."</p>

  <p>Uşikava kafası karışmış gibi dudaklarını büzdü. "Peki, bunu yapması neden gerekti?"</p>

  <p>Tengo dizlerinin üstüne koyduğu ellerini sıktı. "Geçen gün telefonda sizin söylediğiniz şeyler kafama takılıyor."</p>

  <p>"Ne söyledim ki?"</p>

  <p>"Belli bir yaşı geçince yaşam dediğin, sahip olduğun şeyleri sürekli olarak kaybettiğin bir süreçten öteye geçmez hale gelir. Önemli şeyler birer birer tarağın dişlerinin dökülmesi gibi insanın ellerinden kayıp gider. Sevdiğin insanlar, önce biri sonra diğeri, hayatından yok olup giderler. Böyle bir şeyler söylediniz. Anımsıyorsunuzdur."</p>

  <p>"Evet anımsıyorum. Gerçekten de geçen gün bunları söyledim. Fakat Kavana Bey, bunlar tamamen genel kanı olarak dile getirdiğim şeyler. Yaşın ilerlemesinin zorluğu, bunun verdiği acı hakkında kişisel fikrimi söyledim yalnızca. Asla o Yasuda bilmem kim dediğiniz kadını somut olarak işaret edip söylemiş değilim."</p>

  <p>"Fakat bu bana uyarıymış gibi geldi."</p>

  <p>Uşikava kesin hareketlerle başını birkaç kez iki yana salladı. "Asla öyle değil, uyarı falan değil. Yalnızca benim kişisel yorumum. Yasuda Hanım hakkında, yemin ederim gerçekten bir şey bilmiyorum. Ortadan mı kayboldu?"</p>

  <p>Tengo sözlerini sürdürdü: "Bir de şunları söylediniz: Sizin söylediklerinizi dinlemezsem çevremdeki insanlar hoş olmayan etkilere maruz kalabilecekmiş."</p>

  <p>"Evet, gerçekten öyle söyledim."</p>

  <p>"Bu da mı uyarı değil?"</p>

  <p>Uşikava mendilini ceketinin cebine koyup iç geçirdi. "Gerçekten de uyarı gibi algılanabilir, ama bu da yalnızca genel kanı. Bakın Kavana Bey, bu Yasuda Hanım hakkında hiçbir şey bilmiyorum ben. Adını bile duymadım. Tüm tanrılar şahidimdir."</p>

  <p>Tengo bir kez daha Uşikava'nın ifadesini inceledi. Bu adam Kyoko Yasuda hakkında gerçekten hiçbir şey bilmiyor olabilirdi. Yüzünde oluşan şaşkınlık ifadesi de gerçek gibiydi. Fakat bu adam hiçbir şey bilmiyor olsa bile, bu onların hiçbir şey yapmadığı anlamına da gelmiyordu. Yalnızca bu adam bilmiyor olabilirdi.</p>

  <p>"Kavana Bey, üzerime vazife değil ama birilerinin karısıyla ilişki kurmak tehlikelidir. Siz genç, sağlıklı, bekâr bir adamsınız. Bu tehlikeli işlere girişmeden de genç, bekâr bir kızı kolaylıkla elde edebilirsiniz," dedi Uşikava ve ağzının kenarlarına bulaşan kırıntıları becerikli bir dil hareketiyle temizledi.</p>

  <p>Tengo sessizce Uşikava'ya bakıyordu. Uşikava sözlerini sürdürdü: "Elbette kadın-erkek ilişkileri her zaman mantıklı olmayabilir. Monogami sisteminin de birçok çelişkili noktası vardır. Fakat nihayetinde iyilik olsun diye söylüyorum, ama eğer bu kadın sizden uzaklaştıysa, meseleyi kurcalamamanız daha iyi olur. Benim söylemek istediğim, dünyada insanın bilmemesinin daha iyi olacağı şeyler vardır. Sözgelimi annenizin durumu da öyle. Gerçeği öğrenmek sizi yaralayacaktır. Dahası bir kez gerçeği öğrenirseniz onunla ilgili sorumluluğu da üstlenmeniz gerekir."</p>

  <p>Tengo yüzünü buruşturup bir süre nefesini tuttu. "Benim annem hakkında bir şeyler mi biliyorsunuz?"</p>

  <p>Uşikava hafifçe dudaklarını yaladı. "Evet, bir yere kadar biliyorum. O meseleyi araştırmacılarımız ayrıntılarına varana kadar öğrendiler. Bu yüzden eğer siz de öğrenmek isterseniz, annenizle ilgili bilgileri olduğu gibi size verebilirim. Benim anladığım kadarıyla, annenizi hiç tanımadan büyümüşsünüz. Fakat pek hoş olmayan bilgiler de var bu konuyla ilgili."</p>

  <p>"Uşikava Bey," dedi Tengo. Sonra sandalyesini geriye çekip ayağa kalktı. "Lütfen gidin artık. Sizinle daha fazla konuşmak istemiyorum. Bundan sonra da bir daha asla karşıma çıkmayın. Bana ne gibi bir zarar gelecek olursa olsun, sizinle iş yapmaktansa bu zararı tercih ederim. Yardım paranızı istemediğim gibi, güvenliğimi garanti etmenize de gerek yok. Tek dileğim artık sizi bir daha görmemek."</p>

  <p>Uşikava hiçbir tepki vermemişti. Birçok kez daha kötü şeyler de duymuştu belki de. Gözlerinin derinliklerinde gülümsemeyi andıran bir şeyler vardı.</p>

  <p>"Olur," dedi Uşikava. "Ne şekilde olursa olsun yanıtınızı aldığımız iyi oldu. Yanıt, hayır. <i>Teklif reddedildi.</i> Açık ve anlaşılır. Yukarıdakilere bu şekilde ileteceğim. Ben nihayetinde oraya buraya koşturulan ulağım. Üstelik yanıt hayır diye başınıza hemen bir şeyler gelecek de değil. <i>Gelebilir,</i> demiştim yalnızca. Hiçbir şey olmayabilir de. Öyle olursa ne iyi olur. Hayır, yalan değil, gerçekten öyle düşünüyorum. Neden derseniz, size sempati duyuyorum da o yüzden. Sizin benim sempatime ihtiyacınız olmayabilir, ama bu konuda elimden bir şey gelmez. Anlamsız bir konuyla karşınıza çıkan, anlamsız bir adamım ne de olsa. Dış görünümüm bile böylesine sefilken. İnsanların bana bu kadar sevgi göstermesinden sıkıldım artık diyecek halim yok. Fakat, belki rahatsız edici olabilir ama size sempati duyuyorum. Sizin başınıza bir şey gelmeden mesele hallolursa iyi olur diye düşünüyorum."</p>

  <p>Uşikava böyle söyledikten sonra parmaklarına baktı. Tombul, kısa parmaklardı. Adam ellerini birkaç kez yukarı aşağı çevirdi, sonra ayağa kalktı.</p>

  <p>"İzninizle. Evet. Olasılılıkla bu, sizin karşınıza son çıkışım olur. Mümkün olduğunca dileğinize uymaya çalışırım. Şanslı olmanız için dua edeceğim. Hoşça kalın."</p>

  <p>Uşikava yanındaki sandalyeye koyduğu kırış kırış deri çantasını eline alıp, kafeterya kalabalığının arasında kayboldu. Adam yürümeye başlayınca, kızlı erkekli öğrenciler kendiliğinden kenara çekilerek yol açtılar. Köyün küçük çocuklarının ürkütücü köle tacirinden kaçması gibi.</p>

  <p><br /></p>

  <p>Tengo dershanenin lobisindeki umumi telefondan evine telefon etti. Zili üç kez çaldırıp kapatmak niyetindeydi, ama ikinci zilde Fukaeri ahizeyi kaldırdı.</p>

  <p>"Üç kez çaldırıp tekrar arayacaktım. Öyle konuşmadık mı?" dedi Tengo güçsüz bir sesle.</p>

  <p>"Unutmuşum," dedi Fukaeri hiçbir şey olmamış gibi.</p>

  <p>"Unutma demiştim ya."</p>

  <p>"Bir kez daha yapalım," diye sordu Fukaeri.</p>

  <p>"Hayır, tekrarlamaya gerek yok. Artık çıktın telefona ne de olsa. Ben yokken değişik bir şeyler oldu mu?"</p>

  <p>"Telefon yok, kimse de gelmedi."</p>

  <p>"Tamam öyleyse. İşim bitti. Şimdi dönüyorum."</p>

  <p>"Az önce kocaman bir karga gelip pencerenin dibinde öttü," dedi Fukaeri.</p>

  <p>"O karga akşamüzerleri hep gelir. Kafana takma. det yerini bulsun diye ziyaret eder böyle. 7'ye kadar orada olurum."</p>

  <p>"Acele etsen iyi olur."</p>

  <p>"Neden?" diye sordu Tengo.</p>

  <p><i>"Little People</i> gürültü yapıyor."</p>

  <p><i>"Little People</i> gürültü yapıyor," dedi Tengo, Fukaeri'nin söylediklerini yineleyerek. "Benim evimde mi gürültü yapıyorlar?"</p>

  <p>"Hayır, başka bir yerde."</p>

  <p>"Başka yer?"</p>

  <p>"Çok uzakta."</p>

  <p>"Fakat sen duyabiliyorsun."</p>

  <p>"Duyabiliyorum."</p>

  <p>"Bu ne anlama geliyor?" diye sordu Tengo.</p>

  <p>"Olay olmak üzere."</p>

  <p>"Olay?" dedi Tengo. Kızın ne demek istediğini anlaması biraz zaman aldı. "Ne gibi bir olay olacak?"</p>

  <p>"O kadarını bilmiyorum."</p>

  <p><i>"Little People</i> mı o olayı çıkartacak?"</p>

  <p>Fukaeri başını iki yana salladı. Kızın başını salladığı, telefonda da olsa anlaşılabiliyordu. Bilmiyorum, demek istiyordu.</p>

  <p>"Şimşekler çakmadan dönmen iyi olur."</p>

  <p>"Şimşek?"</p>

  <p>"Trenler duracak olursa ayrı kalırız."</p>

  <p>Tengo arkasına dönüp pencerenin ardındaki gökyüzüne baktı. Tek bir bulut bile yoktu, dingin bir yaz sonu ikindisiydi. "Hiç şimşek çakacak gibi değil."</p>

  <p>"Görünüşe aldanmamak lazım."</p>

  <p>"Acele ederim."</p>

  <p>"Acele etsen iyi olur," dedi Fukaeri, sonra telefonu kapattı.</p>

  <p>Tengo dershanenin ana kapısından çıkınca bir kez daha açık gökyüzünü inceledi, sonra telaşlı adımlarla Yoyogi İstasyonu'na yöneldi. O arada Uşikava'nın söyledikleri Tengo'nun zihninde, kendiliğinden başa saran bir teyp bandı gibi yineleniyordu.</p>
</body>
</html>
