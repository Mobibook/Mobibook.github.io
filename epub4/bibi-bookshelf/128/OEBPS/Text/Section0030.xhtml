<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="2. Tengo">2<br />
  Tengo</h2>

  <p><br /></p>

  <h3 class="sigil_not_in_toc">Ruhumdan başka hiçbir şeyim yok</h3>

  <p>Janáček'in "Sinfonietta" plağını kasnağın üzerine yerleştirip otomatik oynatma tuşuna bastı. Seici Ozawa'nın yönettiği Chicago Orkestrası'ydı. Kasnak, dakikada 33 devir hızla dönmeye başlayıp, iğne kolu iç tarafa hareket ederek, iğne plağa yerleşti. Sonra nefesli çalgıların introsunun ardından görkemli timbal sesi hoparlörden yayıldı. Tengo'nun en sevdiği kısımdı.</p>

  <p>Tengo, müzik dinleyerek elektronik daktilo başında yazmayı sürdürüyordu. Sabahın erken saatlerinde Janáček'in "Sinfonietta"sını dinlemek, günlük alışkanlıklardan biri haline gelmişti. Lisedeyken apar topar katıldığı bandoda vurmalı çalgıcı olarak o besteyi çaldıklarından beri beste Tengo için özel bir anlam taşır olmuştu. O müzik sanki onu hep canlandırıyor, koruyordu. En azından Tengo böyle hissediyordu.</p>

  <p>Kendinden yaşça büyük kadın arkadaşıyla birlikte Janáček'in "Sinfonietta"sını dinlediği de olmuştu. "Hiç fena değil," demişti kadın. Fakat kadın klasik müzikten ziyade eski caz plaklarını seviyordu. Hem de ne kadar eski olursa o kadar hoşlanıyor gibiydi. O yaşlardaki bir kadın için bir parça değişik bir zevkti. Özellikle sevdiği, genç yaşlardaki Louis Amstrong'un W.C. Handy blues derlemesi plağıydı. Barney Bigard klarnet, Trummy Young trombon çalıyordu. Kadın o plağı Tengo'ya hediye etmişti. Fakat bu, daha çok kendisi geldiğinde dinlemek içindi.</p>

  <p>İkisi seks sonrasında yataktan çıkmadan o plağı dinlerlerdi. Kaç sefer dinlerse dinlesin, kadın o müzikten bıkmıyordu. "Louis'in trompeti ve şarkısı tek söz edilemeyecek ölçüde mükemmel, ama benim fikrimi soracak olursan, senin burada dikkatle dinlemen gereken hepsinden önce Barney Bigard'ın klarneti," demişti kadın. Yine de o plakta Barney Bigard'ın solosu azdı. Dahası tüm sololar sınırlı, kısa parçalardı. Nihayetinde plak, Louis Amstrong'un başrolde olduğu bir plaktı. Fakat kadın Bigard'ın zaten az olan sololarını tek tek ezberlemişti. Her soloya, hafifçe mırıldanarak eşlik ediyordu.</p>

  <p><i>Barney Bigard'dan daha üstün caz klarnet virtüözü de olabilir. Fakat onun gibi sıcak, dokunaklı çalan bir caz klarnet virtüözü hiçbir yerde bulunmaz, diyordu kadın. Onun performansının mükemmel olduğu zamanlardan bahsediyorum, ama asla değişmeyen bir ruh hali var.</i> Kadının söylediklerine katıldığını söylese bile, Tengo'nun bildiği başka caz klarnet virtüözü yoktu. Fakat o plağa kaydedilen klarnet performansı hoştu. İnsanın üzerinde baskı oluşturmuyordu. Bigard'ın kendini iyi yetiştirdiğini ve hayal gücünün zenginliğini, Tengo her dinleyişinde biraz daha fazla anlayabiliyordu. Fakat bunu anlamak için dikkatle kulak vermek gerekiyordu. Yetkin bir rehber de gerekliydi. Öylesine dinlerken insan kaçırabilirdi.</p>

  <p>"Barney Bigard, yetenekli bir ikinci kale oyuncusu gibi güzel çalıyor," demişti kadın bir seferinde. "Solosu da çok hoş, ama yeteneği asıl olarak birilerine vokal yaptığı zamanlardaki performanslarında ortaya çıkıyor. Son derece zor olan şeyleri sanki hiç zorlanmadan başarıyor. Gerçek değerini dikkatli dinleyicilerden başkası anlayamaz."</p>

  <p>Uzunçaların B yüzündeki 6. şarkı, <i>Atlanta Blues</i> her başladığında kadın Tengo'nun bir yerini tutuyor, Bigard çalmaya başlayınca o sade ve dokunaklı soloya mırıldanarak eşlik ediyordu. O solo, Louis Amstrong'un şarkısı ile bir diğer solonun arasına konulmuştu. "Bak, iyi dinle. Önce küçük bir çocuktan çıkar gibi, insanın irkilmesine neden olan uzun bir çığlık var. Şaşkınlık mı, yoksa sevinç mi, hatta mutluluk ifadesi mi? Bu, keyifli bir nefes haline gelerek, güzel bir kanalda kıvrılarak gidiyor. Sıradan insanların bilmediği bir yerde usulca emiliveriyor. Bak işte. İnsanı bu kadar heyecanlandıran bir soloyu ondan başka hiç kimse çalamaz. Jimmie Noone, Sidney Bechet, Pee Wee, Laney Godman da usta klarnet virtüözleri, ama böylesine dokunaklı, güzel bir eseri ortaya çıkartamazlar."</p>

  <p>"Eski caz eserleri hakkında nasıl bu kadar bilgi sahibisin?" diye sormuştu Tengo.</p>

  <p>"Benim geçmişimde senin bilmediğin çok şey var. Kimsenin yeniden yazamayacağı bir geçmiş." Sonra Tengo'nun hayasını nazikçe okşamıştı.</p>

  <p>Sabah işini bitirdikten sonra Tengo istasyona kadar yürüyüş yaparak büfeden gazete satın aldı. Sonra bir kafeye girip, tereyağlı tost ekmeği ile haşlanmış yumurtadan oluşan kahvaltı mönüsü sipariş etti. Kahve içerek kahvaltısının hazırlanmasını beklerken gazeteyi önüne açtı. Komatsu'nun öngördüğü şekilde toplum sayfasında Fukaeri hakkında bir yazı vardı. O kadar uzun bir makale değildi. Sayfanın alt kısmındaki Mitsubishi otomobil reklamının üzerine yerleştirilmişti. "Gündemdeki Liseli Yazar Kayıp mı?" başlığı konulmuştu.</p>

  <blockquote style="margin: 20px 0 20px 40px; border: none; padding: 0px;">
    <p>Şu an çok satanlar listesinin zirvesindeki roman <i>Pupa Hava'</i>nın yazarı Fukaeri adıyla bilinen Eriko Fukada'nın (yaşı on yedi) nerede olduğunun bilinmediği, ... günü öğleden sonrası açığa çıktı. Aome Karakolu'na başvurarak arama emri çıkarttıran hamisi Antropolog Ebisuno Takayuki'ye (yaşı altmış üç) göre 27 Haziran gecesinden itibaren Eriko, Aome şehrindeki kendi evlerine de, Tokyo şehir merkezindeki apartman dairesine de dönmemiş. Kendisiyle bir iletişim de kurulamamış. Ebisuno, telefonda sorularımızı yanıtlayarak, en son gördüğünde Eriko'nun her zamanki gibi neşeli olduğunu, ortadan kaybolması için aklına bir neden gelmediğini, şimdiye kadar bir kez bile haber vermeden eve gelmemezlik yapmadığını, başına bir şey gelmiş olabileceğinden endişelendiğini söyledi. <i>Pupa Hava'</i>nın yayımcısı, ... Yayınevi'nin sorumlu editörü Yuci Komatsu, "Kitap altı haftadır çok satanlar listesinin tepesinde ve dikkat çekiyor, ama Fukada Hanım medyanın karşısına çıkmaktan pek hoşlanmıyordu. Bu ortadan kaybolma durumunun kendisinin bu tavrıyla ilişkili olup olmadığını yayınevi olarak henüz bilemiyoruz. Genç Fukada Hanım, güçlü bir dehaya sahip. Gelecek vaat eden bir yazar. Bir an önce sağ salim aramıza dönmesi için dua ediyoruz," dedi. Polis bazı olasılıkları göz önüne alarak araştırmayı sürdürüyor.</p>
  </blockquote>

  <p>Şu aşamada gazetede ancak bu kadarının yazılabileceğini düşündü Tengo. Nihayetinde konuyu sansasyonel bir şekilde kaleme almak, kızın iki gün sonra hiçbir şey olmamış gibi evine dönmesi durumunda makaleyi yazan gazeteciyi zor durumda bırakabilirdi. Gazete için de durum pek hoş olmazdı. Polis için de aynı şeyler söylenebilirdi. İki taraf da önce ne olup biteceğini görmek için gökyüzüne salınmış gözlem balonları gibi, yalın ve tarafsız duyurular yaparak bir süre gidişatı izleyecek, insanların ne dediğine bakacaktı. Meselenin büyümesi haftalık dergilerin olayı ele almasından ve televizyon haber kanallarının tantana koparmasından sonra gerçekleşecekti. Bunun için daha birkaç günlük zaman vardı.</p>

  <p>Fakat er ya da geç ortalığın ısınacağı kuşkusuzdu. <i>Pupa Hava,</i> en çok satan kitap olmuştu. Yazarı, dikkat çekici, on yedi yaşında bir kızdı. Onun nereye gittiği bilinmiyordu. Tantananın büyümemesi için bir neden yoktu. Bu dünyada kızın birileri tarafından kaçırılmadığını, bir yerde tek başına gizlendiğini bilen kişi sayısı herhalde dörttü. Elbette Fukaeri'nin kendisi, Tengo, Öğretmen Ebisuno ve kızı Azami. Başka hiç kimse, bu kaybolma tantanasının toplumun ilgisini çekmek için kurgulanmış bir oyun olduğunu bilmiyordu.</p>

  <p>Konuyu bilen ender insanlardan olması Tengo'yu sevindirmeli mi, yoksa üzmeli miydi? Tengo buna karar veremiyordu. Herhalde sevinmesi gerekirdi. Fukaeri hakkında endişelenmesine gerek yoktu. O, güvenli bir yerdeydi. Fakat aynı zamanda kendisinin bu belalı kumpasa katkıda bulunan biri olduğu da kesindi. Öğretmen Ebisuno, kaldıraç kullanarak kocaman, uğursuz bir kayayı yerinden oynatmış, güneş ışıklarının kayanın altını aydınlatmasını, kayanın altından bir şeylerin çıkıp gelmesini bekliyordu. Tengo, istemese bile onun yanında duruyordu. Kayanın altından çıkacak şeyin ne olduğunu Tengo öğrenmek istemiyordu. Öyle bir şeyi mümkünse görmek bile istemezdi. Çıkacak şeyin, belalı bir şey olacağı kesindi. Fakat bekleyip görmekten başka çaresi olmadığını da hissedebiliyordu. Tengo kahvesini içip, tost ekmeğini ve yumurtasını yedikten sonra, okumayı bitirdiği gazeteyi bırakarak kafeden çıktı. Evine dönüp dişlerini fırçalayarak duşunu aldı ve dershaneye gitmek üzere hazırlandı.</p>

  <p><br /></p>

  <p>Dershanede öğle arasında Tengo'nun tanımadığı biri ziyaretine geldi. Öğleden önce dersini bitirmiş, öğretim elemanları salonunda dinlenirken henüz göz gezdirmediği diğer gazetelerin sabah baskısını önüne açmıştı. Dershane müdürünün sekreteri gelerek onunla görüşmek isteyen biri olduğunu söyledi. Kadın, Tengo'dan bir yaş büyüktü. Becerikli bir kadındı. Sekreterdi, ama dershanenin işletmesiyle ilgili işlerin neredeyse tamamını o hallediyordu. Yüzü, güzel demek için biraz fazla orantısızdı, ama vücut hatları iyi, giyim zevki de mükemmeldi.</p>

  <p>"Uşikava adında bir bey," dedi kadın.</p>

  <p>Tengo bu adı hiç duymamıştı.</p>

  <p>Neden bilemiyordu, ama kadın hafifçe yüzünü buruşturmuştu. "Önemli bir konuymuş. Mümkünse baş başa görüşmek istiyormuş."</p>

  <p>"Önemli bir konu ha?" dedi Tengo şaşırarak. Bu dershanede önemli konuların onun önüne getirilmesi gibi bir durum asla söz konusu olamazdı.</p>

  <p>"Görüşme odası boştu. Şimdilik oraya aldım. Aslında senin pozisyonundaki birinin böyle bir yeri izinsiz kullanmaması gerekir."</p>

  <p>"Teşekkür ederim," dedi Tengo, gülümsemeyi de ihmal etmedi.</p>

  <p>Fakat kadın onun bu hareketini umursamamış gibi yeni Agnes B yazlık ceketinin eteklerini düzelterek hızlı adımlarla çıktı.</p>

  <p>Uşikava, kısa boylu, kırklı yaşlarının ortalarında gösteren bir adamdı. Göbeği sarkmış ve kocamandı, boynunun etrafında da yağlanmalar vardı. Fakat yaşı konusunda Tengo emin değildi. Görüntüsünün özgünlüğü (belki de anormalliği) yüzünden yaşını gösterecek bir ipucu yakalamak güçtü. Daha yaşlı da olabilirdi, daha genç de. Otuz iki ile elli altı arasındaki herhangi bir yaşta olabilirdi ve bu aralıktaki hangi yaş söylenirse söylensin hiç de tuhaf kaçmazdı. Dişleri bakımsızdı, sırtı da tuhaf bir açıyla kamburlaşmış gibi duruyordu. Tepesi açılmış, hiç doğal durmayan bir biçimde dümdüz kelleşmiş, kalan saçları da çirkin bir görüntü almıştı. Tepesindeki bu açıklık, dar, stratejik bir tepenin zirvesinde kurulan bir askeri helikopter pistini andırıyordu. Vietnam Savaşı'yla ilgili bir belgesel filmde öyle bir şey görmüştü. Açılmış tepesinin çevresinde inatla kalmayı sürdüren kalın, siyah dağınık saçları, gereğinden fazla uzamış, kulağını örtecek hale gelmişti. Bu saç şekli herhalde 100 kişiden 98'ine apış arası tüylerini anımsatırdı. Diğer iki kişinin ne düşüneceğini ise Tengo kestiremiyordu.</p>

  <p>Adamın hem vücudu hem de yüzü, sağ ve sol tarafları birbirini tutmayacak ölçüde asimetrik gibiydi. Tengo, bunu bir bakışta fark etmişti. Elbette insan vücudundaki uzuvların sağ ve sol tarafları arasında az çok farklılık olabilirdi ve bu durum doğaya aykırı değildi. Kendisinin de sağ ve sol gözkapakları birbirinden bir parça farklıydı. Sol hayası, sağ hayasından biraz daha aşağıda kalıyordu. İnsanların vücutları fabrikada tasarıma uygun olarak üretilen seri üretim malı değildi. Fakat bu adamın sağ ve sol tarafları arasındaki farklılık normal sınırları fazlasıyla aşıyordu. Herkesin net bir şekilde algılayabileceği bu asimetri, insanın sinirlerini istemese de geriyor, rahatsız ediyordu. Sanki görüntüyü yamultan (daha itici hale getiren) bir aynanın karşısında duruyormuş gibi.</p>

  <p>Giydiği gri takım elbise kırış kırıştı. Üzeri buzullarla kaplı bir toprak parçasını anımsatıyordu. Beyaz gömleğinin yakasının tek tarafı yukarı kalkmış, kravatının düğümü sanki bu adamın üzerinde olmanın rahatsızlığıyla kıvranırmış gibi yamulmuştu. Takım elbisesi de, kravatı da, gömleği de bedenine uygun değildi. Kravatın desenini beceriksiz bir resim öğrencisi, uzayıp esneyen bir erişte hayal ederek çizmiş olabilirdi. Tüm giysileri ucuz ürünlerin satıldığı bir mağazadan gelişigüzel alınmış gibi duruyordu. Fakat yine de uzunca bir süre bakınca bu adam tarafından giyildikleri için giysilere acımaya başlıyordu insan. Tengo üzerine giydiği giysilere neredeyse hiç dikkat etmezdi, ama başkalarının giysileri tuhaf bir şeklinde aklına takılırdı. Tengo son on yılda karşılaştığı insanların arasından en kötü giyinen kişiyi seçecek olsa, bu adam kesinlikle o listenin üst sıralarında bir yerlerde olurdu. Durum, yalnızca giyiminin korkunçluğuyla sınırlı değildi. Bu adam sanki giyim kavramını bilerek yıkmaya çalışıyor gibiydi.</p>

  <p>Tengo görüşme odasına girince adam ayağa kalkarak kartvizitliğinden kartvizitini çıkarttı, başıyla selam verip Tengo'ya uzattı. Uzattığı kartvizitte Toşiharu Uşikava yazıyordu. Altında, aynı isim Latin harfleriyle de yazılmıştı. Unvan olarak, <i>Yeni Japonya Bilim ve Sanatı Geliştirme Cemiyeti, Sorumlu Müdür</i> yazıyordu. Cemiyetin adresi Çiyoda semti, Koci mahallesiydi. Telefon numarası da eklenmişti. <i>Yeni Japonya Bilim ve Sanatı Geliştirme Cemiyeti'</i>nin nasıl bir kuruluş olduğunu, sorumlu müdürün ne gibi bir görevi olduğunu Tengo elbette bilmiyordu. Fakat kartvizit kaliteli malzemeden yapılmış, şık bir şeydi ve gelişigüzel yaptırılmış gibi de durmuyordu. Tengo bir süre kartvizite, sonra da adamın yüzüne baktı. <i>Yeni Japonya Bilim ve Sanatı Geliştirme Cemiyeti sorumlu müdür unvanı ile bu ölçüde uyuşmayan bir izlenim uyandıracak biri daha olamazdı,</i> dedi içinden. İki adam, aralarında sehpa, karşılıklı tek kişilik koltuklara oturdular. Adam mendiliyle birkaç kez gayretli bir şekilde alnında biriken terleri sildikten sonra o zavallı mendili ceketinin cebine koydu. Danışmaya bakan kadın, ikisi için çay getirdi. Tengo kadına teşekkür etti. Uşikava, hiçbir şey söylemedi.</p>

  <p>"Tam da mola saatinde önceden randevu almadan geldim. Gerçekten özür dilerim," dedi Uşikava Tengo'ya. Konuşma şekli kibardı, ama ses tonunda tuhaf bir tını vardı. Bu tını da Tengo'nun pek hoşuna gitmemişti. "Ha! Yemek yediniz mi? Eğer isterseniz dışarı çıkıp bir şeyler yiyerek de görüşebiliriz."</p>

  <p>"Mesai sırasında öğlen yemeği yemiyorum," dedi Tengo. "Öğleden sonra ders bitiminde hafif bir şeyler atıştırırım. O yüzden yemek konusunda endişelenmeyin."</p>

  <p>"Tamam, öyleyse burada görüşelim. Burada rahatça ve sakince konuşabiliriz sanıyorum." Adam görüşme odasında, sanki değer biçiyormuş gibi göz gezdirdi. Pek matah bir görüşme odası değildi. Duvara bir yerlerdeki bir dağın resmedildiği büyük bir yağlıboya resim asılmıştı. Kullanılan boyanın yoğunluğu dışında pek fazla dikkat çekmiyordu. Vazoya yıldızçiçeğine benzer bir çiçek konulmuştu. Hantal, orta yaşlı kadınları anımsatan solgun bir çiçekti. Acaba neden sınava hazırlık dershanesinde böylesine kasvetli bir görüşme odası vardı ki? Tengo'nun bir fikri yoktu.</p>

  <p>"Kartvizitimde de yazdığı gibi adım Uşikava. <i>İnek nehri</i> anlamına geliyor ya, arkadaşlarım beni <i>Uşi</i> diye çağırırlar. Hiç kimse Uşikava diye tamamını söylemez. Yalnızca Uşi işte," dedi Uşikava gülümseyerek.</p>

  <p><i>Arkadaşlar?</i> Acaba kim böyle bir insanla isteyerek arkadaş olur ki sorusu, Tengo'nun aklından geçiverdi. Merak etmişti doğrusu.</p>

  <p>İlk izlenimini dürüstçe söylemesi gerekirse, Uşikava adlı adam Tengo'da yerin karanlık bir deliğinden sürünerek çıkan tiksinti verici bir şeyleri çağrıştırmıştı. Vıcık vıcık, ne idüğü belli olmayan, aslında asla gün yüzüne çıkmaması gereken bir şeyleri. Belki de bu adam, Öğretmen Ebisuno'nun kaldırdığı kayanın altından çıkan şeylerden biri olabilirdi. Tengo, istemeden kaşlarını çatıp hâlâ elinde bulunan kartviziti masanın üzerine koydu. Toşiharu Uşikava. Adamın adı buydu.</p>

  <p>"Kavana Bey çok meşgul olmalısınız. O yüzden gereksiz ön açıklamaları atlıyorum. Yalnızca önemli olan kısmını konuşalım," dedi Uşikava.</p>

  <p>Tengo başını evet anlamında hafifçe salladı.</p>

  <p>Çayından bir yudum aldıktan sonra Uşikava konuya girdi. "Kavana Bey, muhtemelen <i>Yeni Japonya Bilim ve Sanatı Geliştirme Cemiyeti</i> ismini hiç duymamışsınızdır (Tengo başını sallayarak onayladı). Nispeten yeni kurulmuş bir tüzel kişilik. Bilim ve sanat alanlarında kendine özgü faaliyetlerde bulunan genç kuşaktan insanları, özellikle henüz toplum tarafından adı pek bilinmeyen insanları seçerek onlara yardım etmek faaliyetlerimizin odağında yer alıyor. Kısacası Japonya'nın çağdaş kültürünün farklı alanlarında, gelecek çağı sırtlanacak olan genç filizleri yetiştirmeyi amaçlıyoruz. Her sektörle ilgili olarak uzman araştırmacılarla kontratlar yaparak aday seçimi yapıyoruz. Her yıl 5 sanatçı ve araştırmacıyı seçerek yardım parası ödüyoruz. Bir yıl boyunca canınızın istediği şeyleri yapmanızın bir sakıncası yok. Bağlayıcı bir yanı yok. Yalnızca yıl sonunda şeklen de olsa rapor vermeniz gerekiyor. Bir yıl boyunca ne gibi faaliyetlerde bulunduğunuzu, ne gibi sonuçlar elde ettiğinizi basitçe yazmanız yeterli olur. Bu, bizim cemiyetimizin çıkartmakta olduğu dergide yayımlanıyor. Sıkıntı olacak hiçbir şey yok. Henüz bu uygulamaya yeni başladık. Şu an için öncelikli hedefimiz başarılı çalışmaları ortaya çıkartmak. Kısacası henüz tohum ekme aşamasındayız. Somut olarak söyleyecek olursam kişi başına yıllık 3 milyon yen yardım parası veriyoruz."</p>

  <p>"Çok bonkör davranıyormuşsunuz," dedi Tengo.</p>

  <p>"Önemli bir şeyleri ortaya çıkartmak ya da önemli bir şeyleri keşfetmek hem zaman alır hem de para gerektirir. Elbette zaman ve para harcamakla illa ki muhteşem şeyler ortaya çıkar demiyorum. Fakat ikisinin de fazlasından zarar gelmez. Özellikle zaman, sınırlıdır. Saat şu anda tik tak diye zamanı dilimlemeye devam ediyor. Zaman hızla geçip gider, şanslar yitirilir. Fakat para olursa bununla zamanı satın almak mümkündür. Satın almak istedikten sonra özgürlük bile satın alınabilir. Zaman ve özgürlük. Bunlar, insanoğlu için parayla satın alınabilen en önemli şeylerdir."</p>

  <p>Tengo bu sözleri duyunca tamamen refleks olarak kol saatine baktı. Gerçekten de zaman tik tak diye durup dinlenmeden geçip gidiyordu.</p>

  <p>"Zamanınızı aldığım için özür dilerim," dedi Uşikava telaşla. Tengo'nun bu hareketi kasıtlı yaptığını düşünmüş gibiydi. "Devamını getireyim. Elbette günümüzde yıllık 3 milyoncuk bir parayla lüks bir yaşam sürülemez. Fakat genç insanların yaşamında bir hayli işe yarar mutlaka. Hayatını sürdürmek için, istemeden de olsa çalışmak yerine, araştırma ve üretime yönelik olarak, bir yıl boyunca yoğunlaşmalarına imkân tanımak, bizim asıl hedefimiz. Yıl sonunda, araştırmanın istenen sonucu verdiği yönetim kurulunda kabul edilirse, bir yılla sınırla kalmayıp yardımı sürdürmek de olası."</p>

  <p>Tengo hiçbir şey söylemeksizin konuşmanın devamını bekledi.</p>

  <p>"Bu dershanede sizin dersinizi geçen gün tam bir saat boyunca dinledim," dedi Uşikava. "Gerçekten çok ilginçti. Ben matematik konusunda, hiç alakam yoktur mu desem, eskiden beri pek iyi değilimdir. Okuldayken de matematik derslerine istemeye istemeye girerdim. Matematik sözcüğünü duyunca bile kuyruğumu kıstırıp kaçıverirdim. Fakat sizin dersiniz, evet, gerçekten çok keyifliydi. Elbette integral mantığını hiç anlamadım, ama yine de konuşmanızı dinlemek ilginçti ve tekrar matematiğe başlayabilirim dedirtecek ölçüde iyiydi. Gerçekten harikasınız. Sizin sıradan insanları etkilemek konusunda bir dehanız var. İnsanları istediğiniz yere sürükleyebilecek bir deha. Dershane öğretmeni olarak popüler olduğunuzu duymuştum. Bu çok doğal."</p>

  <p>Uşikava'nın ne zaman, hangi arada kendi dersini dinlediğini Tengo bilmiyordu. Ders yaparken sınıfta kimlerin olduğunu mutlaka titizce gözlemlerdi. Tüm öğrencilerin yüzünü ezberlemiş değildi, ama eğer orada Uşikava gibi anormal kılıklı biri olsaydı gözden kaçırmayacağı kesindi. Şeker kâsesi içinden çıkan kırkayak kadar dikkat çekerdi herhalde. Fakat bunu sorgulamamaya karar verdi. Zaten uzayan konuşma iyice uzayabilirdi.</p>

  <p>"Bildiğiniz üzere ben yalnızca bir dershane öğretmeniyim," dedi Tengo ve biraz olsun zaman kazanabilmek için kendisi konuya girdi. "Matematik konusunda araştırmalar yapıyor değilim. Halihazırda kabul görmüş bilgileri keyifli ve rahat anlaşılabilir şekilde açıklıyorum yalnızca. Üniversite giriş sorularını çözebilmek için daha etkin yöntemler öğretiyorum. Bu konuda uygun kişi olabilirim. Fakat bu alanda uzmanlaşarak araştırmacı olmaktan yıllar önce vazgeçtim. Ekonomik açıdan sıkıntıda olmam da söz konusuydu o zaman, ama daha çok bilim dünyasında tutunabilecek kadar nitelikli ve yetenek sahibi olmadığımı düşünmüştüm. O yüzden sizin işinize yarayacağımı sanmıyorum."</p>

  <p>Uşikava telaşla tek elini kaldırarak o elinin avuç içini Tengo'ya doğrulttu. "Hayır, mesele o değil. Belki ben konuyu karmaşıklaştırmış olabilirim. Bunun için özür dilerim. Evet, sizin matematik dersiniz gerçekten ilginç. Özgün ve bir yaratıcılığın ürünü. Fakat sırf bunu söylemek için buraya gelmiş değilim. Bizim dikkatimizi çeken nokta, sizin roman yazarı olarak yaptığınız çalışmalar."</p>

  <p>Tengo hazırlıksız yakalandığından, birkaç saniye ne diyeceğini bilemedi.</p>

  <p>"Roman yazarı olarak yaptığım çalışmalar mı?" dedi Tengo.</p>

  <p>"Aynen öyle."</p>

  <p>"Söylediklerinizi tam olarak anlayamıyorum. Evet, ben gerçekten birkaç yıldır roman yazıyorum. Fakat basılan tek bir kitabım bile olmadı. Böyle bir insanı roman yazarı olarak adlandırmak mümkün olmasa gerek. Bu, sizin nasıl dikkatinizi çekmiş olabilir ki?"</p>

  <p>Uşikava, Tengo'nun tepkisine bakıp, çok sevinmiş gibi sırıttı. Adam gülünce feci çarpık dişleri ortaya çıkıvermişti. Bu dişler günlerce büyük dalgaların dövdüğü kumsalda kalmış odun parçaları gibi, başka başka yönlere çevrilmiş, birbirine benzemeyen dişlerdi. Herhalde artık bu dişlere tel takmanın bir faydası olmazdı. Fakat en azından birilerinin ona doğru diş fırçalama yöntemini öğretmesi gerekiyordu.</p>

  <p>"İşte bu nokta, bizim cemiyetimizin özgünlüğü," dedi Uşikava böbürlenerek. "Bizim anlaşma yaptığımız araştırmacılar, dünyadaki insanların henüz dikkatini çekmemiş kişileri bulur. Amaçlarımızdan birisi de bu. Sizin de söylediğiniz gibi gerçek anlamda henüz bir kez bile eseriniz yayımlanmış değil. Bunu çok iyi anlıyorum. Fakat siz mahlas kullanarak edebiyat dergilerinin yeni yazarlar yarışmalarına neredeyse her yıl başvurdunuz. Maalesef henüz ödül alamadınız, ama birçok kez son elemeye kadar kaldınız. Dahası, doğal olarak pek çok kişi tarafından da bu yazdıklarınız okundu, gözden geçirildi. Sizin yeteneğiniz, bu insanlardan bazılarının dikkatini çekti. Yakın gelecekte yeni yazarlar ödülünü alıp, yazar olarak sahneye çıkacağınız kesin. Bu bizim araştırmacılarımızın değerlendirmesi. Gelecek vaat eden insanları elde tutmak. Bu şekilde söyleyince itici gelebilir, ama az önce dediğim gibi gelecek çağı sırtlarında taşıyacak genç filizleri yetiştirmek, bizim asıl amacımız."</p>

  <p>Tengo fincanı eline alarak biraz soğuyan çaydan içti. "Ben roman yazarlığının başlangıcında biri olarak sizin yardım paranız için aday durumundayım. Söylemek istediğiniz bu mu?"</p>

  <p>"Aynen öyle. Yalnız aday kelimesini kullanıyorsak da aslında kesin sayılır. Almayı kabul edecek olursanız benim bir tek sözüm nihai karar haline gelecektir. Gerekli belgelere imza attığınız anda 3 milyon yen hemen banka hesabınıza aktarılır. Bu dershaneden altı ay ya da bir yıl izin alarak kendinizi roman yazmaya verebilirsiniz. Şu an uzun bir roman yazmakta olduğunuzu duydum. Mükemmel bir fırsat, değil mi?"</p>

  <p>Tengo yüzünü buruşturdu. "Benim uzun bir roman yazdığımı siz nereden biliyorsunuz?"</p>

  <p>Uşikava yine dişlerini göstererek güldü. Fakat dikkatli bakınca gözlerinin gülmediği fark ediliyordu. Gözbebeklerinin derinliklerinde soğuk ışıltılar vardı.</p>

  <p>"Bizim araştırmacılarımız gayretli ve beceriklidir. Birçok adayı seçerek farklı açılardan araştırırlar. Sizin şu an uzun bir roman yazmakta olduğunuzu çevrenizdeki bazı insanlar biliyor olsa gerek. Ne de olsa insanların ağzı torba değil ki büzesin."</p>

  <p>Tengo'nun uzun bir roman yazdığını Komatsu biliyordu. Kendinden yaşça büyük kadın arkadaşı da biliyordu. Başka kim bilebilirdi acaba? Herhalde başka bilen yoktu.</p>

  <p>"Sizin cemiyetiniz hakkında bazı sorular sormak istiyorum ama," dedi Tengo.</p>

  <p>"Buyurun. İstediğinizi sorabilirsiniz."</p>

  <p>"Kullanılan bu para nereden geliyor?"</p>

  <p>"Belli bir kişi sermaye sağlıyor. O kişinin yönettiği topluluk da diyebiliriz. Aslını isterseniz, aramızda kalsın ama, vergi muafiyetinden faydalanmanın bir yolu bu aynı zamanda. Elbette bunun dışında o kişi sanat ve bilime derin bir ilgi duyuyor ve genç kuşaktan insanlara destek olmak istiyor. Daha fazla ayrıntıyı burada paylaşamam. Bu kişi, yönettiği topluluk da dahil olmak üzere, bu bilgilerin az sayıda insanla sınırlı kalmasını istiyor. İdare cemiyetin üyelerine bırakılmış durumda. Ben de o üyelerden biriyim işte."</p>

  <p>Tengo bir süre bu söylenenleri düşündü. Fakat düşünmesi gereken pek fazla şey de yoktu. Uşikava'nın söylediklerini kafasında düzenleyerek bir sıraya koymuştu yalnızca.</p>

  <p>"Sigara içmemin bir sakıncası yoktur umarım," dedi Uşikava.</p>

  <p>"Buyurun," dedi Tengo. Sonra ağır cam küllüğü ondan tarafa itti.</p>

  <p>Uşikava, ceketinin cebinden Seven Star kutusunu çıkartıp içinden aldığı sigarayı dudaklarının arasına kıstırarak altın çakmakla yaktı. İnce, pahalı olduğu belli bir çakmaktı.</p>

  <p>"Peki, ne dersiniz Kavana Bey?" dedi Uşikava. "Bizim yardım paramızı almayı düşünür müsünüz? Dürüst olmak gerekirse, ben şahsen o keyifli dersinizi dinledikten sonra, sizin bundan sonra edebiyat dünyasında neler yapacağınızı merak ediyorum."</p>

  <p>"Bana böyle bir öneri ile geldiğiniz için teşekkür ederim," dedi Tengo. "Çok memnun oldum. Fakat maalesef o yardım parasını alamam. Almam mümkün değil."</p>

  <p>Uşikava, dumanlar çıkan sigarası parmaklarının arasında, gözlerini kısarak Tengo'nun yüzüne baktı. "Yani?"</p>

  <p>"Her şeyden önce ben tanımadığım, bilmediğim insanlardan para almak istemiyorum. İkincisi, şu an paraya özel bir ihtiyacım yok. Haftada üç kez dershanede ders veriyor, onun dışındaki günlerde roman yazmak yoluyla kendimce rahat bir hayat sürüyorum. Tutup da yaşantımı değiştirmek istemiyorum. Bu iki nedenden dolayı."</p>

  <p><i>Üçüncüsü, Uşikava Bey, ben seninle kişisel olarak ilişki kurmak gibi bir istek duymuyorum. Dördüncüsü, bu yardım parası meselesinden, nasıl bakılırsa bakılsın, burnuma pis kokular geliyor. Her şey gerçek olamayacak kadar güzel. Arkasında mutlaka bir şeyler var. Elbette dünyada önsezileri en güçlü insan ben değilim, ama bu kadarının kokusunu ben bile alabiliyorum.</i> Fakat elbette Tengo bunları dile getirmedi.</p>

  <p>"Anlaşıldı," dedi Uşikava. Dumanı akciğerlerine müthiş lezzetli bir şeymiş gibi keyifle, dolu dolu çekerek sonra dışarı verdi.</p>

  <p>"Anlaşıldı. Düşüncenizi kendimce anlayabiliyorum. Söyledikleriniz gayet mantıklı. Fakat Kavana Bey, yanıt vermek için acele etmenize hiç gerek yok. Evinize dönüp iki üç gün iyice bir düşünün isterseniz. Sonra gözünüz arkada kalmayacak şekilde bir sonuca varabilirsiniz. Bizim acelemiz yok. Güzelce zamana yayarak düşünün lütfen. Kötü bir teklif değil ne de olsa."</p>

  <p>Tengo kesin bir hareketle başını iki yana salladı. "Söyledikleriniz için teşekkür ederim, ama şu anda burada kesin bir karara varmak, karşılıklı olarak zaman israfından ve zahmetten kurtarır. Beni yardım parasının adayı olarak seçtiğiniz için gurur duydum. Bugün bu şekilde buraya kadar geldiğiniz için de mahcubum. Fakat bu sefer ben almayayım. Bu, nihai kararım ve tekrar düşünmeye niyetim de yok."</p>

  <p>Uşikava, başını birkaç kez yukarıdan aşağıya salladı, daha sadece iki nefes aldığı sigarayı kül tablasının içinde hayıflanırmış gibi söndürdü.</p>

  <p>"Tamam. Düşüncenizi çok iyi anladım. Sizin kararınıza saygı göstermek isterim. Esas, ben sizin zamanınızı aldım. Yazık, ama bugün elim boş döneceğim."</p>

  <p>Fakat Uşikava hiç de ayaklanacakmış gibi durmuyordu. Gözlerini kısıp, başının arkasını hatır hutur kaşımakla meşguldü.</p>

  <p>"Fakat Kavana Bey, farkına varmamış olabilirsiniz, ama siz yazar olarak gelecek vaat ediyorsunuz. Dehanız da var. Matematik ve edebiyat herhalde doğrudan ilişkili değildir, ama sizin matematik derslerinizin sanki öykü anlatıyormuş gibi bir tarzı var. Bu normal insanların kolayca yapabilecekleri bir şey değil. Sizin kendinize özgü biçimde anlatabileceğiniz şeyler var. Bu benim gibi bir insanın bile rahatlıkla anlayabileceği bir şey. O yüzden mümkün olduğunca kendinize dikkat edin. Bu tamamen bir tavsiye, ama gereksiz işlere bulaşmadan, yüreğinizle karar vererek kendi yolunuzda dosdoğru ilerlemeniz daha iyi olur."</p>

  <p>"Gereksiz işler?" diye sordu Tengo.</p>

  <p>"Mesela, siz <i>Pupa Hava'</i>yı yazan Eriko Fukada ile bir şekilde ilişkili gibisiniz. Hatta şimdiye kadar en azından birkaç kez görüştünüz, değil mi? Dahası bugünkü gazete haberine bakılırsa, tesadüfen az önce o haberi okudum, galiba kızın nerede olduğu bilinmiyormuş. Medya kesin tantana kopartacak, üzerine atlayacaktır. Gündeme bomba gibi düşecek bir olay ne de olsa."</p>

  <p>"Eriko Fukada ile görüşmüşsem ne olmuş?"</p>

  <p>Uşikava bir kez daha avucunu Tengo'ya doğrulttu. Ufak tefek bir eldi, ama parmakları tombul ve kalındı. "Durun, hemen öyle alınmayın. Kötü niyetle söylüyor değilim. Hayır, ben yaşantınız için dehanızı ve zamanınızı parça pinçik satmanız iyi sonuçlar doğurmaz demeye çalışıyorum. Aşırıya kaçıyor olabilirim belki, ama sizin gibi parlatıldığında inci olabilecek üstün bir dehanın gereksiz işlere koşturularak yitirilmesini görmek istemiyorum. Fukada ile aranızdaki ilişki eğer insanlar tarafından öğrenilecek olursa mutlaka birileri karşınıza dikiliverir. Sonra da kene gibi yapışırlar. Her şeyinizi didik didik ederler. Ne de olsa inatçı tiplerdir bunlar."</p>

  <p>Tengo hiçbir şey söylemeden sessizce Uşikava'nın yüzüne bakıyordu. Uşikava gözlerini kısarak iri kulak memesini hatır hutur kaşıdı. Kulakları küçük, ama kulak memeleri anormal derecede büyüktü. İnsan bu adamın vücuduna ne kadar bakarsa baksın yeni bir şeyler keşfediyor, asla bıkmıyordu.</p>

  <p>"Hayır, ben kimseye söylemem," dedi Uşikava. Sonra ağzına fermuar çektiğini belirten bir hareket yaptı. "Söz. Böyle görünsem bile ağzım sıkıdır. Eski hayatımda bir istiridye olduğumu söyleyenler bile çıkar. Bu meseleyi ben kendi içimde saklı tutacağım. Size karşı kişisel sempatimin bir göstergesi olarak."</p>

  <p>Uşikava böyle söyledikten sonra nihayet koltuktan kalkıp, takım elbisesindeki kırışıklıkları birkaç kez çekiştirerek açmaya çalıştı. Fakat bunu yapması kırışıklıkların düzelmesi için yeterli olmamıştı. Kırışıklıkların varlığı daha da dikkat çeker bir hal almıştı.</p>

  <p>"Yardım parasıyla ilgili düşünceniz değişecek olursa, istediğiniz zaman kartvizitimdeki telefon numarasını arayın. Hâlâ zamanımız var. Bu sene olmasa bile gelecek sene olur." Sonra sağ ve sol işaretparmaklarını kullanarak dünya ve güneşin dönüşünü gösteren bir hareket yaptı. "Bizim acelemiz yok. En azından böyle yüz yüze konuşma fırsatımız oldu. Size mesajımızı iletmiş olduk." Sonra bir kez daha neşeyle gülümseyerek çarpık dişlerini gurur duyarcasına sergileyen Uşikava, arkasını dönüp görüşme odasından çıktı.</p>

  <p><br /></p>

  <p>Sonraki ders başlayana kadar Tengo Uşikava'nın söylediklerini düşünerek kafasında o konuşmaları tekrar canlandırdı. Bu adam her nasılsa Tengo'nun <i>Pupa Hava'</i>nın ortaya çıkarılması planına katıldığını biliyordu. Söylediklerinden bunu anlamak mümkündü. <i>Yaşantınız için dehanızı ve zamanınızı parça pinçik satmanız iyi sonuçlar doğurmaz,</i> demişti Uşikava imalı bir ses tonuyla.</p>

  <p><i>Biz biliyoruz.</i> Adamların gönderdiği mesaj buydu herhalde. <i>Böyle yüz yüze konuşma fırsatımız oldu. Size mesajımızı iletmiş olduk.</i></p>

  <p>O mesajı iletmek için, yalnızca bunun için mi, adamlar Uşikava'yı Tengo'ya göndererek yıllık 3 milyon yen gibi bir "yardım parası" teklif etmişlerdi acaba? Bu son derece mantıksız görünüyordu. Böylesine kapsamlı bir oyunu sahneye koymalarına gerek yoktu. Adamlar Tengo'nun zayıf noktasını yakalamışlardı. Eğer Tengo'yu tehdit edeceklerse en baştan bunu yüzüne vurmaları yeterdi. Yoksa o yardım parasıyla Tengo'yu satın almaya mı çalışıyorlardı acaba? Ne şekilde olursa olsun her şey bir oyun gibiydi. Zaten bu adamlar kimdi ki? <i>Yeni Japonya Bilim ve Sanatı Geliştirme Cemiyeti</i> adlı tüzel kişilik Öncüler'le ilişkili bir kuruluş muydu? Her şeyden öte böyle bir cemiyet gerçekten var mıydı?</p>

  <p>Tengo, Uşikava'nın kartvizitini alarak sekreter kadının yanına gitti. "Baksana. Bir ricam daha olacak," dedi Tengo.</p>

  <p>"Nedir?" diye sordu kadın, koltuğunda otururken başını Tengo'ya doğru kaldırarak.</p>

  <p>"Şu numaraya telefon ederek orasının <i>Yeni Japonya Bilim ve Sanatı Geliştirme Cemiyeti</i> olup olmadığını öğrenmeni istiyorum. Uşikava adlı bir yönetim kurulu üyesinin orada olup olmadığını da sorar mısın? <i>Şu an burada yok,</i> diyeceklerdir mutlaka. Saat kaçta geri döneceğini sor. Adını sorarlarsa, gelişigüzel bir ad söyle. Kendim de yapabilirim, ama beni sesimden çıkarabilirler."</p>

  <p>Kadın numarayı tuşladı. Karşı taraftan biri telefonu açtı, beklenen soru ve cevap gerçekleşti. İki profesyonel arasında yapılan kısa ve öz bir diyalogdu.</p>

  <p><i>"Yeni Japonya Bilim ve Sanatı Geliştirme Cemiyeti</i> gerçekten var. Telefona çıkan, danışmalarındaki kadındı. Herhalde yirmili yaşların başında olmalı. Davranışı oldukça normaldi. Uşikava adlı biri de gerçekten orada çalışıyor. Saat 3 gibi ofisine dönecekmiş. Bizim adımızı sormadılar. Ben olsam mutlaka sorardım gerçi."</p>

  <p>"Elbette," dedi Tengo. "Neyse, teşekkür ederim."</p>

  <p>"Bir şey değil," dedi kadın, Uşikava'nın kartvizitini Tengo'ya uzatarak. "Bu arada Uşikava dediğin az önceki adam mı?"</p>

  <p>"Evet, öyle."</p>

  <p>"Yalnızca şöyle bir gördüm, ama bir şekilde insanı iten bir tipti."</p>

  <p>Tengo kartviziti cüzdanına koydu. "Senden daha uzun zaman görmüş olmama rağmen benim izlenimim de seninkinden farklı değil."</p>

  <p>"Ben her zaman insanlar hakkında dış görünüşlerine bakarak karar vermemek gerektiğini düşünürüm. Çünkü bu yüzden hata yaparak pişmanlığa düştüğüm oldu. Fakat bir bakışta bile o adamın güvenilmez olduğunu hissettim. Üstelik şimdi de öyle düşünüyorum."</p>

  <p>"O şekilde düşünen yalnızca sen değilsin," dedi Tengo.</p>

  <p>"O şekilde düşünen yalnızca ben değilim," dedi kadın. O cümledeki imadan emin olmak istermiş gibi.</p>

  <p>"Üzerindeki ceket çok hoş," dedi Tengo. Karşısındakinin moralini düzeltmek için söylenmiş bir övgü sözcüğü değil, tamamen dürüstçe yaptığı bir değerlendirmeydi. Uşikava'nın kırışıklıklarla dolu ucuz takım elbisesini gördükten sonra o kesimi şık keten ceket, rüzgârsız öğleden sonrasında cennetten inen güzel bir dokuma gibi duruyordu.</p>

  <p>"Teşekkür ederim," dedi kadın.</p>

  <p>"Fakat telefon edince birileri çıktı diye <i>Yeni Japonya Bilim ve Sanatı Geliştirme Cemiyeti'</i>nin gerçekten var olduğu söylenemez," dedi Tengo.</p>

  <p>"Orası öyle. Elbette kapsamlı bir düzenek de olabilir. Bir telefon çekip aramalara yanıt verecek birini tutmak yeterli olur ne de olsa. Şu Sting filmi gibi. Fakat bunu niye yapsınlar ki? Sen, böyle söylemem doğru değil belki ama, para kopartılacak biri gibi durmuyorsun."</p>

  <p>"Hiçbir şeyim yok," dedi Tengo "Ruhumdan başka."</p>

  <p>"Mephisto'nun ilgisini çekecek biri yani," dedi kadın.</p>

  <p>"Bu adrese kendim giderek öyle bir büronun gerçekten var olup olmadığını görsem iyi olur belki de."</p>

  <p>"Bir sonuç alırsan bana da söyle," dedi kadın gözlerini kısıp tırnağının ojesini kontrol ederek.</p>

  <p><i>Yeni Japonya Bilim ve Sanatı Geliştirme Cemiyeti</i> gerçekten vardı. Ders bittikten sonra Tengo trenle Yotsua'ya gidip, oradan Koci mahallesine kadar yürüdü. Kartvizitte yazan adrese varınca dört katlı bir binanın girişinde, <i>Yeni Japonya Bilim ve Sanatı Geliştirme Cemiyeti</i> yazılı metal plakayı gördü. Ofisleri üçüncü kattaydı. O katta onların dışında "Ogimoto Yayıncılık" ve "Koda Muhasebe Bürosu" vardı. Binanın büyüklüğüne bakılırsa o kadar geniş bir ofis olmadığı belliydi. Görünümü açısından binadakilerin hiçbiri öyle çok kazanıyormuş gibi durmuyordu. Fakat elbette dışarıdan bakarak içerinin ne durumda olduğu anlaşılmazdı. Tengo asansöre binerek üçüncü kata çıkmayı da düşündü. Nasıl bir ofis olduğunu, en azından kapısını olsun görmek istemişti. Fakat koridorda Uşikava ile yüz yüze gelecek olursa iş çetrefilli bir hal alırdı.</p>

  <p>Tengo trende aktarma yaparak evine döndü ve Komatsu'nun şirketine telefon açtı. Şaşırtıcıydı, ama Komatsu telefona hemen çıktı.</p>

  <p>"Şu an olmaz," dedi Komatsu, her zamankinden daha hızlı konuşmuş, sesinin tonu bir parça yükselmişti. "Kusura bakma, ama şu an burada hiçbir şey konuşacak durumda değilim."</p>

  <p>"Fakat çok önemli Komatsu Bey. Bugün dershaneye tuhaf bir adam geldi. O adam benim <i>Pupa Hava'</i>yla bir alakam olduğunu biliyor gibiydi."</p>

  <p>Komatsu telefonda birkaç saniye suskun kaldı. "20 dakika sonra sana telefon edebilirim sanıyorum. Şu an evde misin?"</p>

  <p>Tengo öyle olduğunu söyledi. Komatsu telefonu kapattı. Tengo telefon beklerken biley taşıyla iki bıçağını bileyleyip, su kaynatarak çay yaptı. Tam 20 dakika sonra telefonun zili çaldı. Söz konusu Komatsu olunca nadir karşılaşılan bir durumdu bu.</p>

  <p>Telefonda Komatsu'nun sesi, az öncesine oranla daha rahatlamış bir tonda çıkıyordu. Daha sakin bir yere geçip oradan telefon açmıştı herhalde. Tengo, Uşikava'nın görüşme odasında söylediklerini özetleyerek Komatsu'ya anlattı.</p>

  <p><i>"Yeni Japonya Bilim ve Sanatı Geliştirme Cemiyeti'</i>ni hiç duymadım. Sana 3 milyon yen yardım parası vereceklerini söylemeleri de anlaşılır gibi değil. Elbette senin bir yazar olarak geleceğinin olduğunu ben de kabul ediyorum. Fakat henüz tek bir eserin bile basılmadı. Akıl almaz bir durum. Bunun arkasında kesin bir şeyler var."</p>

  <p>"İşte, bu tam da benim düşündüğüm şey."</p>

  <p>"Bana biraz zaman ver. Şu <i>Yeni Japonya Bilim ve Sanatı Geliştirme Cemiyeti'</i>ni bir de ben araştırayım bakalım. Bir şeyler öğrenecek olursam seni ararım. Fakat bu Uşikava denen adam, seninle Fukaeri'nin arasında bir bağ olduğunu biliyor."</p>

  <p>"Öyle gibi."</p>

  <p>"Bu, başlı başına bir sorun."</p>

  <p>"Bir şeyler harekete geçti," dedi Tengo. "Kaldıraç kullanarak kayayı kaldırmaya tamam da, altından olmadık şeyler çıkmış gibi bir hava var."</p>

  <p>Komatsu telefonda iç geçirdi. "Ben de köşeye sıkışmış bir haldeyim. Haftalık dergiler delirmiş gibi. Televizyon kanalları da etrafta dolanıp duruyor. Bugün sabahtan polis şirkete gelerek durum hakkında sorular sordu. Adamlar Fukaeri ile Öncüler arasında bir ilişki olduğunu biliyorlar. Elbette nerede oldukları bilinmeyen anne babasını da. Medya da bu konuları ele almaya başlar herhalde."</p>

  <p>"Öğretmen Ebisuno ne yapıyor?"</p>

  <p>"Öğretmen'le bir süredir irtibat kuramıyorum. Telefonla ulaşamıyorum. Ondan da bir haber gelmiyor. Belki o da başını kaşıyamayacak durumdadır. Belki de gizli gizli bir şeyler planlıyordur."</p>

  <p>"Bu arada Komatsu Bey, konuyu biraz değiştireceğim, ama benim şu an uzun bir roman yazdığımı siz birilerine söylediniz mi?"</p>

  <p>"Hayır, bunu hiç kimseye söylemedim," diye yanıtladı Komatsu hemen. "Zaten bunu birilerine söylemem niye gereksin ki?"</p>

  <p>"İyi öyleyse. Yalnızca sordum."</p>

  <p>Komatsu bir süre suskun kaldı. "Tengo, belki bunu söylemek için biraz geç kaldım ama sakın bir yerlerde tehlikeli bir şeyin üstüne basmış olmayalım?"</p>

  <p>"Nereye basmış olursak olalım artık geri dönemeyeceğimiz kesin."</p>

  <p>"Geri dönemeyeceksek eğer, ne olursa olsun ilerlemekten başka çaremiz yok. Senin dediğin gibi bir şeyler ortaya çıkacaksa da çıksın artık."</p>

  <p>"Emniyet kemerlerimizi bağlasak iyi olacak," dedi Tengo.</p>

  <p>"Aynen öyle," dedi Komatsu ve telefonu kapattı.</p>

  <p>Uzun bir gün olmuştu. Tengo, masaya oturup, soğuyan çayını içerek Fukaeri'yi düşündü. Kız, gizlendiği yere kendini kapatmış, gün boyunca neler yapıyordu acaba? Fakat elbette Fukaeri'nin neler yapacağını kimse bilemezdi.</p>

  <p><i>Little People'ın bilgisi ve gücü Öğretmen'e ve sana zarar verebilir,</i> demişti Fukaeri kasette. <i>Ormanda dikkat etmek gerek.</i> Tengo elinde olmadan çevresine bakındı. <i>Evet, ormanın derinlikleri onların dünyası.</i></p>
</body>
</html>
