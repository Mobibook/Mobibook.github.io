<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="11. Aomame">11<br />
  Aomame</h2>

  <p><br /></p>

  <h3 class="sigil_not_in_toc">Dengenin kendisi iyiliktir</h3>

  <p>Aomame yatak odasının zeminini kaplayan halının üzerine, yanında getirdiği sünger yoga şiltesini serdi. Sonra adama gömleğini çıkartmasını söyledi. Adam yataktan inerek gömleğini çıkarttı. Gömleğini çıkartınca, cüssesi giyinik halinden daha haşmetli görünüyordu. Geniş göğüslü, sağlam yapılıydı ve vücudunda hiç sarkma yoktu. Kim baksa sağlıklı bir vücudu olduğunu söylerdi.</p>

  <p>Adam Aomame'nin direktif verdiği şekilde yoga şiltesinin üzerine yüzükoyun uzandı. Aomame önce parmağını adamın bileğine bastırarak nabzını ölçtü. Atışlar tok ve derinden geliyordu.</p>

  <p>"Her gün yaptığınız herhangi bir spor var mı?" diye sordu Aomame.</p>

  <p>"Özel bir şey yok. Yalnızca soluk alıp veriyorum."</p>

  <p>"Yalnızca soluk alıp verme mi?"</p>

  <p>"Normalden biraz farklı bir soluk alıp verme," dedi adam.</p>

  <p>"Az önce karanlıkta yaptığınız herhalde. Tüm kaslarınızı kullanıyor gibiydiniz."</p>

  <p>Adam yüzükoyun yatar halde, başını hafifçe evet anlamında salladı.</p>

  <p>Aomame'nin anlayamadığı bir nokta vardı. Evet, gerçekten de güç gerektiren bir soluk alıp verme şekliydi. Yine de yalnız bunu yapmakla vücudu böylesine sağlam ve güçlü tutmak mümkün müydü acaba?</p>

  <p>"Şimdi yapacağım şeyler biraz acı verebilir," dedi Aomame, ifadesiz bir sesle. "Acımazsa sonuç alınamaz çünkü. Fakat acının ölçüsünü ayarlayabilirim. Bu yüzden acı hissettiğinizde dayanmaya çalışmayın. Sesinizi çıkarın."</p>

  <p>Adam kısa bir boşluk bıraktıktan sonra yanıtladı. "Benim henüz tatmadığım bir acı varsa nasıl bir şey olduğunu görmek isterim." Bu sözlerinde hafif bir kinaye tınısı seziliyordu.</p>

  <p>"Acı kimse için keyifli bir şey değildir."</p>

  <p>"Fakat beraberinde acıyı getiren bir yöntem iyi sonuç verir. Öyle değil mi? Anlamlı bir acı olması durumunda dayanabilirim."</p>

  <p>Aomame loş ışıkta, kararsız bir ifade takındı. Sonra, "Tamam, önce duruma bir bakalım," dedi.</p>

  <p>Aomame her zamanki gibi kürekkemiği çevresindeki kaslardan başladı. Adamın bedenine dokunduğunda ilk fark ettiği şey, kaslarının gerginliği oldu. Sağlıklı ve gelişmiş kaslardı. Aomame'nin normalde spor kulübünde gördüğü, büyük şehir insanlarının yorgun, esnekliğini yitirmiş kaslarından tamamen farklıydı. Fakat aynı zamanda bu kaslarda, doğal akış bir şeyler tarafından engelleniyormuş gibi bir tutukluk da vardı. Irmağın akışının tomruklar ve biriken çalı çırpıyla bir süreliğine kesilmesi gibi.</p>

  <p>Aomame dirseğinden destek alarak adamın omuzlarını ovdu. Başlangıçta yavaşça, sonra ciddi bir şekilde kuvvetini vererek. Adamın canının acıdığını anlayabiliyordu. Hem de şiddetli bir acı. Kim olursa olsun bu acı karşısında biraz inlerdi. Fakat adam hiç ses çıkarmadı. Soluk alıp verişleri de düzensizleşmemişti. Yüzünü buruşturmuş gibi de değildi. <i>Sabırlısın demek,</i> dedi Aomame içinden. Bu sabrın sınırlarını görmeye karar verdi. Hiç çekinmeden, daha fazla kuvvet verince kürekkemiğinin eklemlerinden sesler çıkmaya başladı. Eklemlerin yer değiştirdiğini, dokunuşlarıyla hissedebiliyordu. Adamın nefesi bir anlığına durdu, ama sonra tekrar sakince soluk alıp vermeye başladı.</p>

  <p>"Kürekkemiğinizin etrafındaki kaslar feci halde sertleşmiş," diye açıklama yaptı Aomame. "Fakat şimdi yaptığım şey sayesinde açıldı. Akış normale döndü."</p>

  <p>Aomame parmağını ikinci eklemine kadar kürekkemiğinin altına gömdü. Adamın kasları aslında esnekti. Tutulmuşluktan kurtulunca eski sağlıklı haline dönebilirdi.</p>

  <p>"Çok rahatlamış hissediyorum kendimi," dedi adam alçak bir sesle.</p>

  <p>"Canınız çok yanmış olmalı ama."</p>

  <p>"Dayanılamayacak kadar değildi."</p>

  <p>"Ben de dayanıklı insanlardanımdır, ama eğer aynı şey bana yapılmış olsa mutlaka sesimi çıkarırdım sanıyorum."</p>

  <p>"Acı, çoğu durumda başka bir acıyla dindirilir, yok olur. Acı algısı her zaman görelidir."</p>

  <p>Aomame adamın sol kürekkemiğine elini atıp, parmak ucuyla kasları yokladığında orasının da sağ tarafla hemen hemen aynı durumda olduğunu anladı.</p>

  <p>"Ne kadar göreli olacağına bir bakalım. Bu kez sol tarafa uygulayacağım. Sağ taraftaki kadar canınız acıyacaktır."</p>

  <p>"İstediğini yap, beni kafana takma."</p>

  <p>"Gidebileceğin yere kadar git mi demek istiyorsunuz?"</p>

  <p>"Gücünü esirgeme."</p>

  <p>Aomame aynı şekilde sol kürekkemiği çevresindeki kasları ve eklemleri esnetti. Adamın söylediği gibi gücünü esirgemeden yapmıştı. Tüm gücünü vermeye karar verince, Aomame tereddütsüz en kısa yoldan kasları esnetmeye başladı. Fakat adam sağ tarafta olduğu gibi gayet serinkanlıydı. Yalnızca arada bir boğazının derinlerinden boğuk sesler çıkarıyor, sanki çok normal bir şeymiş gibi acıyı kabulleniyordu. <i>Tamam, nereye kadar dayanabileceksin bakalım,</i> dedi Aomame içinden.</p>

  <p>Aomame adamın vücudundaki kasları kendi aklında oluşturduğu sıraya uyarak gevşetti. Tüm noktalar Aomame'nin kafasının içinde bir liste halinde kayıtlıydı. Otomatik olarak o sırayı izlemesi yeterliydi. Geceyarısı el feneriyle binayı kontrole çıkan becerikli, korkusuz güvenlik görevlileri gibi.</p>

  <p>Kasların hepsi az çok tutulmuş haldeydi. Bir afet sonrasındaki araziler gibi. Çoğu su yolları tıkanmış, bentler yıkılmıştı. Aynı şey normal bir insanın başına gelse nefes alması bile mümkün olmayabilirdi. Bu adamı sağlam vücudu ve güçlü iradesi ayakta tutuyordu. Ne kadar sefilce işler yapmış olsa bile böylesine şiddetli bir acıya sessizce dayanabildiği için Aomame, mesleki açıdan saygı duymadan edemedi.</p>

  <p>Aomame kasların her birini çalıştırıp esneterek, son sınırlarına kadar zorladı. Her seferinde eklemlerden sesler geliyordu. Bunun neredeyse işkenceye yakın bir eylem olduğunu Aomame biliyordu. O güne kadar çok sayıda atlete kas esnetme çalışması yaptırmıştı. Onlar bedensel acıyla birlikte yaşamayı başaran sağlam tiplerdi. Fakat çok güçlü sağlam erkekler bile Aomame'nin eline düşünce mutlaka bir noktada inlemeden ya da çığlık atmadan duramazlardı. Aralarında altına kaçıran bile olmuştu. Ancak bu adamdan inleme sesi bile çıkmıyordu. Etkileyiciydi. Yine de boynunun terlemeye başlamış olmasından, hissetmekte olduğu acıyı tahmin etmek mümkündü. Aomame'nin kendisi de hafiften terlemeye başlamıştı.</p>

  <p>Vücudun arkasındaki kasları gevşetmesi otuz dakika kadar zaman aldı. Bu iş bitince Aomame kısaca bir soluklanıp alnında biriken terleri havluyla sildi.</p>

  <p><i>Tuhaf,</i> dedi Aomame, içinden. <i>Buraya bu adamı öldürmek için geldim. Çantamda özel imalat çok ince bir buz kıracağı var. İğnesinin ucunu bu adamın ensesindeki o noktaya denk getirip sapına küçük bir darbe indirdiğim anda her şey sona erecek. Başına neyin geldiğini bile anlayamadan bir anda canından olacak, başka bir dünyaya geçecek ve vücudu sonuçta tüm acılardan kurtulacak. Buna rağmen bütün gücümü harcayarak bu adamın gerçeklik dünyasında hissettiği acıyı biraz olsun azaltmaya çalışıyorum.</i></p>

  <p><i>Herhalde bu, bana verilen iş olduğu için, diye düşündü, Aomame. Önümde yapmam gereken bir iş olduğunda, elimde değil, var gücümle tamamlamaya çalışıyorum. Ben böyle bir insanım işte. Sorunlu kasları normal haline getirmek bana iş olarak verilirse, tüm gücümü harcar, bunu yaparım. Bir insanı öldürmem gerekiyorsa, bunun için geçerli bir neden de varsa, tüm gücümü harcayarak bunu da yaparım.</i></p>

  <p><i>Fakat doğal olarak bu ikisini aynı anda yapmam mümkün değil. Bu iki eylem birbirine zıt amaçlar taşır. Birbirine karıştırılmayacak yöntemler gerektirir. Aynı anda ancak ikisinden birini yapabilirim. Şu an bu adamın kaslarını biraz olsun gevşetmeye çalışıyorum. Kendimi bu işte yoğunlaştırdım. Sahip olduğum bütün gücü kullanıyorum. Sonrasını bu iş bittikten sonra düşünürüm.</i></p>

  <p>Bununla birlikte Aomame merakını da bastıramıyordu. Adamın yakalandığı, sıra dışı, özel bir hastalıktı. Bu yüzden sağlıklı ve gelişmiş kasları feci halde tutulmuş haldeydi. Adamın lütfun bedeli olarak nitelendirdiği müthiş acıya dayanmasını sağlayan, güçlü iradesi ve sağlam vücudu olmalıydı. Bunlar Aomame'nin merakını artırmıştı. Kendisinin bu adam için ne yapabileceğini, yaptıkları karşısında adamın vücudunun nasıl tepki vereceğini görmek istiyordu. Bu, mesleğinden kaynaklanan bir meraktı. Aynı zamanda kişisel bir meraktı da. <i>Üstelik bu adamı şimdi öldürecek olursam, burayı hemen terk etmem gerekir. İşim fazla çabuk bitecek olursa yan odadaki ikili kuşkulanabilir. İşimin bitmesi için yaklaşık bir saate ihtiyacım olduğunu önceden bildirmiştim.</i></p>

  <p>"Yarısı bitti. Şimdi de ön tarafı yapacağım. Yüzünüzü dönebilir misiniz?" dedi Aomame. Adam karaya çekilmiş büyük bir deniz hayvanı gibi yavaşça yüzünü çevirip sırtüstü uzandı.</p>

  <p>"Acı belirgin bir şekilde azalıyor," dedi adam, güçlü bir şekilde nefesini salarak. "Şimdiye kadar gördüğüm tedavilerin hiçbiri bu kadar etkili olmamıştı."</p>

  <p>"Kaslarınız fazla tutulmuş," dedi Aomame. "Nedenini bilemiyorum, ama oldukça ciddi bir tutulma. Bu tutulan kısımları olabildiğince eski haline yakın bir duruma getirmeye çalışıyorum. Kolay bir iş değil ve acıya da neden olur. Fakat bir dereceye kadar başarabilirim. Kaslarınızın yapısı sağlam ve siz de acıya dayanabiliyorsunuz. Fakat yine de bu geçici olarak rahatlatacak bir tedavi yöntemi. Kökten bir çözüm bekleyemeyiz. Nedeninin ne olduğunu belirleyemediğimiz müddetçe aynı şey tekrar meydana gelecektir."</p>

  <p>"Biliyorum. Hiçbir şey çözüm olmaz. Yine tekrarlayacaktır. Her seferinde de durum daha da kötüleşecek. Fakat bir süreliğine rahatlatacak bir tedavi yöntemi bile olsa, şu an yaşadığım acıyı biraz olsun dindirebiliyorsak sana çok minnettar kalırım. Bunun beni ne kadar mutlu edebileceğini muhtemelen sen anlayamazsın. Morfin kullanmayı bile düşündüm. Fakat mümkün olduğunca ilaç kullanmak istemiyorum. Uzun süreli ilaç kullanımı beyin işlevlerine zarar verir."</p>

  <p>"Öndeki kaslarla devam edeceğim," dedi Aomame. "Aynı şekilde devam edebilir miyim?"</p>

  <p>"Sormana bile gerek yok," dedi adam.</p>

  <p>Aomame kafasını tamamen boşaltıp konsantre olarak adamın kaslarını esnetmeye başladı. Aomame'nin belleğine mesleki olarak insan vücudunun tüm kaslarının yapısı kazınmış gibiydi. Her bir kasın ne tür bir işlev gerçekleştirdiği, hangi kemiklere bağlı olduğu, özelliğinin ne olduğu, hassasiyeti. Aomame kasları ve eklemleri sırasıyla kontrol ederek, zorlayıp hareket ettirerek etkili bir şekilde esnetti. Kendini tamamen işine veren engizisyon sorgucularının, insan vücudundaki acı veren bütün noktaları deneyerek ayrıntılarıyla öğrenmeleri gibi.</p>

  <p><br /></p>

  <p>Otuz dakika sonra ikisi de terlemiş, solukları hızlanmıştı. Sanki az önce inanılmaz şiddetli bir şekilde seks yapmış sevgililer gibi. Adam bir süre konuşmadı. Aomame'nin söyleyeceği bir şey de yoktu.</p>

  <p>"Abartılı konuşmak istemem," dedi adam nihayet. "Sanki vücudumun tüm parçaları tamamen değişmiş gibi hissediyorum kendimi."</p>

  <p>Aomame yanıtladı. "Bu akşam belki eski haline dönen kaslar olabilir. Geceyarısı kaslarınız şiddetli bir şekilde kasılıp çığlık atmanıza bile sebep olabilir. Fakat endişelenecek bir şey yok. Yarın sabah normale döner."</p>

  <p><i>Elbette yarın sabah olursa,</i> diye düşündü Aomame. Adam yoga şiltesinin üzerinde bağdaş kurup vücudunun durumunu kontrol ediyormuş gibi birkaç kez derince soluk alıp verdi. Sonra, "Sen gerçekten özel bir yeteneğe sahipsin galiba," dedi.</p>

  <p>Aomame havluyla yüzündeki teri silerek yanıtladı: "Benim yaptığım, nihayetinde somut bir şey. Kasların oluşumu ve işlevini üniversitede öğrenmiştim. Bu bilgiyi pratikte geliştirdim. Tekniği yavaş yavaş iyileştirerek kendimce bir sistem oluşturdum. Yalnızca gözle görülebilen, mantıkla açıklanabilen şeyler benim yaptığım. Bu noktada, gerçek çoğunlukla gözle görülebilen bir şeydir. Kanıtlanabilir. Elbette o ölçüde acıyı da beraberinde getirir."</p>

  <p>Adam gözlerini açıp merakla Aomame'ye baktı. "Sen öyle sanıyorsun."</p>

  <p>"Nasıl yani?" dedi Aomame.</p>

  <p>"Gerçeğin çoğunlukla gözle görülebilen, kanıtlanabilen bir şey olduğunu sanıyorsun."</p>

  <p>Aomame dudaklarını hafifçe büzdü. "Tüm gerçeklerin öyle olduğunu söylüyor değilim. Benim meslek olarak uğraştığım alan açısından öyle demek istiyorum. Elbette tüm alanlarda öyle olsaydı her şey çok daha rahat anlaşılır bir hal alırdı."</p>

  <p>"Hiç de öyle değil," dedi adam.</p>

  <p>"Neden?"</p>

  <p>"Dünyadaki çoğu insan kanıtlanabilir gerçeğin peşine falan düşmez. Gerçek denilen, çoğu durumda senin söylediğin gibi güçlü bir acıyı da beraberinde getirir. Dahası çoğu insan acıyı beraberinde getiren gerçeği falan aramaz. İnsanların gereksinim duyduğu, kendi varlıklarının biraz daha derin bir anlamı olduğunu hissettirebilecek hoş, rahatlatıcı öykülerdir. İşte o yüzden din dediğin şey var olabiliyor."</p>

  <p>Adam başını çevirerek havada birkaç daire çizdikten sonra konuşmasını sürdürdü. "A savı, o kişilerin varlığını daha anlamlı gösterebiliyorsa bu onlar için gerçektir. B savı, onların varlıklarını güçsüz, yetersiz bir şey olarak gösteriyorsa, bu da sahtedir. Çok açık. Eğer B savının gerçek olduğunu iddia eden biri olursa, insanlar muhtemelen o kişiden nefret eder, görmezden gelir, bazı durumlarda saldırırlar herhalde. Mantıklı ya da kanıtlanabilir olduğu ya da olmadığı, onlar için hiçbir anlam taşımaz. Çoğu insan kendilerinin güçsüz ve yetersiz varlıklar olduğu duygusunu reddetmek, yaşamlarından silmek yoluyla akıllarını başlarında tutmayı başarırlar."</p>

  <p>"Fakat tüm insanların vücudu, çok ufak farklılıklar olsa bile, güçsüz ve yetersizdir. Bu çok açık değil mi?" dedi Aomame.</p>

  <p>"Aynen öyle," dedi adam. "Tüm vücutlar derece farklılıkları olsa bile güçsüz ve yetersizdir. Neticede kısa sürede çürür, yok olup gidiverirler. Bu kuşku götürmez bir gerçektir. Fakat peki ya insan ruhu?"</p>

  <p>"Ruh hakkında mümkün olduğunca düşünmemeye çalışırım."</p>

  <p>"Neden?"</p>

  <p>"Düşünmem için özel bir neden olmamasından dolayı."</p>

  <p>"Neden ruh hakkında düşünmen için özel bir neden yok acaba? Kendi ruhu hakkında düşünmek, pratik faydasının olup olmayacağı bir yana, insanın ihmal etmemesi gereken uğraşlardan birisidir."</p>

  <p>"Bende aşk var," dedi Aomame kestirip atarak.</p>

  <p><i>Şu işe bak. Ben ne yapıyorum burada?</i> diye düşündü Aomame. <i>Birazdan öldürmeyi düşündüğüm bir adam var karşımda. Bense aşk hakkında konuşuyorum.</i></p>

  <p>Durgun bir su yüzeyinde rüzgârın daireler oluşturması gibi adamın yüzüne hafif, gülümsemeyi andıran bir ifade yerleşti. Doğal, sempati dolu bir ifadeydi.</p>

  <p>"Aşk olsun, yeter. Böyle mi demek istedin?" diye sordu adam.</p>

  <p>"Aynen öyle."</p>

  <p>"Senin söylediğin o aşk, belirli bir insana yönelik olan aşk mı?"</p>

  <p>"Evet, öyle," dedi Aomame. "Somut bir erkeğe yönelik bir aşk."</p>

  <p>"Güçsüz ve yetersiz bir vücut ile sarsılmaz, mutlak aşk," dedi adam, sakin bir ses tonuyla. Sonra kısa bir ara verdi. "Galiba senin dine ihtiyacın yok."</p>

  <p>"İhtiyacım olmayabilir."</p>

  <p>"Çünkü senin bu halin, deyim yerindeyse dini inancın ta kendisi gibi bir şey."</p>

  <p>"Siz az önce, dinin gerçeklerden ziyade hoş varsayımları ortaya atan bir şey olduğunu söylediniz. Lideri olduğunuz cemaat nasıl peki?"</p>

  <p>"Gerçeği söylemek gerekirse, benim yaptığım şeyin dini bir faaliyet olduğunu düşünmüyorum," dedi adam. "Benim yaptığım, oradaki sesi dinleyip insanlara iletmek yalnızca. Sesi, yalnızca ben duyabiliyorum. Sesi duyduğum, katıksız bir gerçek. Fakat o mesajın gerçek olup olmadığını kanıtlayamam. Yapabileceğim, o mesajla birlikte gelen bazı ufak lütufları somutlaştırmak yalnızca."</p>

  <p>Aomame dudaklarını hafifçe ısırıp havluyu yere bıraktı. <i>Bunlar ne gibi lütuflar ve ne şekilde somutlaştırıyorsunuz?</i> diye sormak istedi, ama sorusu düşünce olarak kaldı. Konuşma uzamıştı, halletmesi gereken bir <i>işi</i> vardı daha.</p>

  <p>"Bir kez daha yüzükoyun uzanır mısınız lütfen. Son olarak boyun kaslarınızı esneteceğim," dedi Aomame. Adam yoga şiltesinin üzerinde iri cüssesini yana devirerek kalın ensesini Aomame'ye çevirdi.</p>

  <p>"Her neyse, sen büyülü dokunuşlara sahipsin," dedi adam.</p>

  <p>"Büyülü dokunuş?"</p>

  <p>"Sıra dışı bir güç yayan parmaklar. İnsan vücudunun özel noktalarını bulabilen keskin bir algılama. Bu özel bir yetenek ve yalnızca sınırlı sayıda insana bahşedilir. Öğrenmekle ya da talim yapmakla elde edilemez. Ben de, türü farklı olsa da benzer bir özelliğe sahibim. Fakat tüm lütuflarda olduğu gibi, insanlar aldıkları hediyenin bedelini ödemek zorundadırlar."</p>

  <p>"Hiç bu şekilde düşünmemiştim," dedi Aomame. "Ben yalnızca öğrendim, deneyimimi artırdım, tekniği geliştirmeyi başardım. Bunu bana birileri vermedi."</p>

  <p>"Tartışmak niyetinde değilim. Fakat aklında tutsan iyi olur. <i>Tanrı bahşeder, Tanrı geri alır.</i> Sen bahşedildiğini unutsan bile, Tanrı bahşettiğini çok iyi anımsar. O hiçbir şeyi unutmaz. Bahşedilen dehayı mümkün olduğu kadar özenle kullanmak gerek."</p>

  <p>Aomame on parmağına birden baktı. Sonra o parmakları adamın boynuna yerleştirdi. Tüm dikkatini parmak uçlarına verdi. Tanrı bahşeder, Tanrı geri alır.</p>

  <p>"Birazdan bitecek. Son bir şey daha yapacağım," dedi Aomame tok bir sesle, adamın sırtına doğru konuşuyordu.</p>

  <p>Uzaklardan gök gürültüsü gelir gibi oldu. Yüzünü kaldırıp, pencereden dışarıya baktı. Hiçbir şey görünmüyordu. Yalnızca karanlık gökyüzü. Fakat hemen sonra bir kez daha aynı ses duyuldu. Ses odanın içerisinde nereden geldiği belli olmayacak şekilde yankılandı.</p>

  <p>"Birazdan yağmur yağmaya başlar," dedi adam, duygusuz bir ses tonuyla.</p>

  <p>Aomame adamın kalın boynuna elini koyup oradaki özel noktayı aradı. Bunun için özel olarak odaklanması gerekiyordu. Gözlerini kapatıp, nefesini tutarak o bölgedeki kan dolaşımını yakalamaya çalıştı. Parmak uçları, derinin gerginliği ve vücut ısısının yayılımından hassas bilgileri almaya çalışıyordu. Aradığı, tek bir noktaydı ve çok küçüktü. O noktayı kişisine göre rahatça bulduğu da oluyordu. Öyle olmadığı da. Bu Lider denilen adamda bulmak kesinlikle daha zordu. Örneklemek gerekirse, zifiri karanlık bir odada, bir yandan ses çıkarmamaya dikkat ederek, el yordamıyla bozuk para aramak gibi bir işti. Yine de Aomame nihayet o noktayı buldu. Oraya parmak ucunu bastırıp ne şekilde bir his bıraktığını ve kesin yerini kafasına yerleştirdi. Haritaya işaret koyar gibi. Ona böylesi özel bir yetenek bahşedilmişti.</p>

  <p>"Duruşunuzu hiç bozmayın," dedi Aomame, yüzükoyun yatan adama. Sonra yanındaki spor çantasına elini uzatıp küçük buz kıracağını koyduğu sert kutuyu çıkarttı. "Boynunuzda dolaşımın tıkandığı bir yer kalmış," dedi Aomame, sakin bir sesle. "Benim parmak gücümle açılması mümkün olmayan bir nokta. Bu kısımdaki tıkanmayı açabilirsek acınız oldukça hafifler. Basit bir iğneyi yalnızca bir kez o noktaya batırmak istiyorum. Hassas bir nokta, ama şimdiye kadar birçok kez yaptım ve kesinlikle burası. Olur mu?"</p>

  <p>Adam derince iç geçirdi. "Her şeyi sana bırakıyorum. Eğer yaşadığım acıyı silebileceksen yapacağın ne olursa olsun kabul ederim."</p>

  <p>Aomame kutudan buz kıracağını çıkartıp ucuna taktığı mantar tıpasını çekti. Ucu her zamanki gibi öldürücü bir şekilde sivriydi. Aomame buz kıracağını sol eline alıp sağ elinin işaretparmağıyla az önce bulduğu noktayı aradı. Kesindi. Nokta orasıydı. Aomame iğnenin ucunu o noktaya yerleştirip derin bir nefes aldı. Geriye, sağ elini çekiç gibi sapına indirip iğnenin ince ucunu o noktaya daldırmak kalmıştı. Böylece her şey bitecekti.</p>

  <p>Fakat bir şeyler onu durdurdu. Aomame havadaki sağ elini bir türlü indiremiyordu. <i>Böylece her şey bitecek,</i> dedi Aomame içinden. <i>Yalnızca tek bir darbeyle bu adamı "öteki tarafa" gönderebilirim. Sonra soğukkanlılıkla odadan çıkıp, yüzümü ve adımı değiştirerek başka bir insan olacağım. Bunu yapabilirim. Korkum yok. Merhamet etmek gibi bir derdim de yok. Bu adam kuşku götürmeyecek şekilde ölmeyi hak ediyor. Sefilce şeyler yapmış.</i> Fakat Aomame nedense bunu yapamadı. Onun sağ elini havada tutan, bir türlü engel olamadığı inatçı bir kuşkuydu.</p>

  <p><i>Her şey fazla kolay ilerliyor.</i> İçgüdüsü ona böyle diyordu.</p>

  <p>Mantık aramak gereksizdi. Aomame bunu biliyordu. Bir şeyler tuhaftı ve doğallıktan uzaktı. Sanki farklı güçler Aomame'nin içinde birbiriyle çarpışıyor, birbirine saldırıyordu. Aomame loş ışıkta yüzünü feci bir şekilde buruşturdu.</p>

  <p>"Ne oldu?" dedi adam. "Bekliyorum yapacağınız son şeyi."</p>

  <p>Bunu duyan Aomame neden tereddüt ettiğini nihayet anladı. Adam biliyordu. Aomame'nin ona ne yapmak üzere olduğunu biliyordu.</p>

  <p>"Tereddüt etmene gerek yok," dedi adam, sakin bir ses tonuyla. "Senin istediğin şey, tam olarak benim de istediğim şey."</p>

  <p>Gök gürültüleri devam ediyordu. Fakat yıldırımlar çakmıyordu. Uzaklardan gelen bir top sesi gibi yankılanan gök gürültüsü vardı yalnızca. Savaş alanı henüz uzaklardaydı. Adam sözlerini sürdürdü: "Esas bu gerçek tedavi olur. Sen kaslarımı özenle esnettin. Parmaklarının gücüne derin ve saf bir saygı duyuyorum. Fakat senin de söylediğin gibi nihayetinde geçici olarak rahatlatacak bir tedavi yönteminden öte bir şey değil. Katlandığım acı yaşamın köklerinden kopmadıkça geçmeyecek belli ki. Bodrum katına inip ana şalteri indirmekten başka çare yok. Sen de benim için bunu yapmak üzeresin."</p>

  <p>Aomame sol elindeki iğnenin ucunu adamın boynundaki özel noktaya yerleştirmiş, sağ elini havaya kaldırmış vaziyette duruyordu. Ne devam edebiliyordu, ne geri çekilebiliyordu.</p>

  <p>"Senin yapmak istediğin şeye engel olmak istesem rahatlıkla yaparım. Çok kolay," dedi adam. "Sağ elini indir."</p>

  <p>Aomame adamın söylediği gibi sağ elini indirmeye yeltendi. Fakat eli milim kıpırdamadı. Sağ eli, taş heykellerin elleri gibi havada donmuş halde durmaya devam ediyordu.</p>

  <p>"İsteyerek sahip olduğum bir şey değil, ama böyle bir gücüm var. Haydi, artık sağ elini indirebilirsin. Artık canım senin ellerinde, özgürce karar verebilirsin."</p>

  <p>Aomame sağ elini tekrar serbestçe oynatabildiğinin farkına vardı. Elini, parmaklarını sıkıp açtı. Bir tuhaflık yoktu. Hipnotize olmak gibi bir şeydi herhalde. Fakat muazzam bir güç onu durdurmuştu.</p>

  <p>"Bana böyle özel bir güç bahşedildi. Fakat karşılığında benden birçok şey istediler. Onların talepleri benim taleplerim haline geldi. Talepleri son derece güçlüydü. Karşı koymayı da başaramadım."</p>

  <p>"Onlar," dedi Aomame. <i>"Little People</i> mı?"</p>

  <p>"Sen meseleyi biliyorsun. Tamam, öyleyse anlatması kolay olacak."</p>

  <p>"Yalnızca adlarını biliyorum. <i>Little People'</i>ın ne olduğunu bilmiyorum."</p>

  <p><i>"Little People'</i>ın ne olduğunu tam olarak bilen muhtemelen hiç kimse yoktur," dedi adam. "İnsanların öğrenebilecekleri, yalnızca onların var olduğudur. Frazer'ın <i>Altın Dal</i> kitabını okudun mu hiç?"</p>

  <p>"Hayır."</p>

  <p>"İlginç bir kitaptır. O kitap çok farklı gerçekleri bizlere öğretir. Tarihin bir döneminde, çok eski çağlarda dünyanın birçok bölgesinde, krallar görev süresi dolduğunda öldürülürdü. Görev süresi on, bilemedin yirmi yıl kadardı. Görev süresi bitince insanlar geliyor, onu katlediyorlardı. Bu toplum için gerekliydi. Kral da kendiliğinden kabul ediyordu. Dahası öldürme şeklinin zalimce ve kanlı olması gerekiyordu. Yine o şekilde öldürülmek, krala bahşedilen en büyük onurdu. Kral neden öldürülmek zorundaydı? O dönemde kral dediğin insanları temsilen sesi duyan kişiydi çünkü. Böyle insanlar kendileri isteyerek bizimle onlar arasındaki bağı sağlayan devre haline geliyorlardı. Sonra, bir süre geçince o sesi duyan kişinin öldürülmesi, toplum için mutlaka gerekliydi. Yeryüzünde yaşayan insanların bilinci ile <i>Little People'</i>ın sergilediği gücün düzgün bir şekilde dengede tutulması gerekiyordu da ondan. Eski çağlarda yönetmek, Tanrı'nın sesini duymakla aynı anlama geliyordu. Fakat elbette, bir gün geldi bu sisteme son verildi. Kralın öldürülmesi de âdet olmaktan çıktı. Krallık statüsü, soyla aktarılan ve dünyevi bir şey haline geldi. Böylelikle insanlar sesi duymayı bıraktılar."</p>

  <p>Aomame havaya kaldırdığı sağ elini gayriihtiyari açıp kapayarak adamın söylediklerine kulak verdi. Adam konuşmasını sürdürdü:</p>

  <p>"Onlar şimdiye kadar farklı adlarla bilindiler. Çoğu durumda da hiçbir ad verilmedi. Yalnızca oradaydılar. <i>Little People</i> adı, gelişigüzel verilmiş bir addan öteye geçmez. O sıralarda henüz küçük olan kızım, onları <i>Küçük İnsanlar</i> diye çağırıyordu. Onları o getirdi. Ben adlarını <i>Little People</i> koydum. Daha rahat söyleniyordu çünkü."</p>

  <p>"Sonra da kral oldunuz."</p>

  <p>Adam burnundan güçlüce nefes alıp bir süre ciğerlerinde tuttu, sonra yavaşça dışarı saldı. "Kral değil, sesi duyan kişi oldum."</p>

  <p>"Şimdi de katledilmeyi istiyorsunuz."</p>

  <p>"Hayır, buna gerek yok. Şu an 1984 yılındayız. Burası da büyük bir şehrin göbeği. Kanlı bir şekilde olmasının gereği yok. Yalnızca canımı bir anda alıvermen yeter."</p>

  <p>Aomame başını iki yana sallayarak vücudundaki kasları gevşetti. İğnenin ucu hâlâ boyundaki noktada duruyordu, ama içinden bir türlü adamı öldürmek gelmiyordu.</p>

  <p>Aomame, "Siz şimdiye kadar çok sayıda küçük kıza tecavüz ettiniz. İçlerinde daha on yaşına bile gelmemiş olanlar da vardı," dedi.</p>

  <p>"Doğru," dedi adam. "Genel kanı açısından bakarsak o şekilde düşünülebilir. Dünyevi yasalara bakarsak, ben suçluyum. Henüz yetişkinliğe adım atmamış kızlarla bedensel olarak ilişkiye girdim. Ben bunu yapmak istemiş olmasam bile."</p>

  <p>Aomame'nin tek yapabildiği derin derin nefes almaktı. Vücudunun içindeki şiddetli duygusal çalkalanmayı nasıl bastıracağını bilemiyordu. Yüzü yamulmuş, sol eli ve sağ eli farklı şeyler ister hale gelmişti.</p>

  <p>"Senin canımı almanı istiyorum," dedi adam. "Hangi anlamda olursa olsun, ben artık bu dünyada daha fazla yaşamamalıyım. Dünyanın dengesini korumak için, silinmesi gereken bir insanım."</p>

  <p>"Sizi öldürürsem, sonra ne olacak?"</p>

  <p><i>"Little People</i> seslerini duyan, aktaran kişiyi yitirecek. Yerime geçecek kişi, henüz belli değil."</p>

  <p>"Nasıl oluyor da buna inanabiliyorsunuz?" dedi Aomame, dudaklarının arasından tıslar gibi bir ses çıkararak. "Siz işinize geldiği gibi mantık yürüterek pis eylemlerinizi meşru kılmaya çalışan bir cinsi sapıktan başka bir şey olmayabilirsiniz. <i>Little People</i> en baştan beri yok, Tanrı'nın sesi yok, lütuf da yok. Siz, bu dünyada, kâhin ya da din adamı kisvesi altında dolandırıcılık yapan bir sürü kişiden biri de olabilirsiniz."</p>

  <p>"Şurada bir saat var," dedi adam, yüzünü kaldırmadan. "Sağ taraftaki sehpanın üzerinde."</p>

  <p>Aomame sağ tarafa göz attı. Orada, bel yüksekliğinde, oval biçimli bir sehpa, üzerinde de mermerden yapılmış bir saat vardı. Göründüğü kadarıyla ağır bir şeye benziyordu.</p>

  <p>"Gözlerini ayırmadan ona bak."</p>

  <p>Aomame adamın söylediği gibi başını çevirip o saate dikkatle baktı. Parmaklarının altında adamın tüm kaslarının sertleşip gerginleştiğini hissediyordu. İnanması zordu, ama anormal bir güç harcadığı belli oluyordu. Bu güce yanıt verirmiş gibi saatin usulca sehpanın üstünden kalkıp havaya yükseldiğini gördü. Saat beş santim kadar havalandı, tereddüt edermiş gibi hafif hafif titreyerek havadaki yerini buldu, on saniye kadar öylece kaldı. Sonra kaslardan güç çekildi. Saat tok bir sesle sehpanın üzerine düştü. Sanki yerçekiminin varlığını aniden hatırlamış gibiydi.</p>

  <p>Adam uzunca bir süre yorgunluğunu gidermek için soluklandı.</p>

  <p>"Böyle ufak bir şey için bile çok güç gerekiyor," dedi adam, vücudundaki tüm havayı dışarı saldıktan sonra. "Ömrümden ömür gitmiş gibi. Fakat beni anlayabildin umarım. En azından ben, pis bir dolandırıcı değilim."</p>

  <p>Aomame yanıt vermedi.</p>

  <p>Adam derin derin soluk alıp vererek gücünü yeniden toplamayı başardı. Saat hiçbir şey olmamış gibi sehpanın üzerinde zamanı dilimlemeye devam ediyordu. Yeri biraz değişmişti yalnızca. Saniye ibresi tam bir tur atana kadar Aomame saate baktı.</p>

  <p>"Özel bir yeteneğiniz var," dedi Aomame, tok bir sesle.</p>

  <p>"Gördüğün gibi."</p>

  <p>"Yanılmıyorsam <i>Karamazov Kardeşler'</i>de bir Şeytan'la İsa öyküsü vardır," dedi Aomame. "Çorak topraklarda kendini eğitmeye çalışan İsa'ya Şeytan mucize gerçekleştirmesi için talepte bulunur. <i>Taşları ekmeğe çevir,</i> der. Fakat İsa onu görmezden gelir. Mucize Şeytan'ın tuzağıdır çünkü."</p>

  <p>"Biliyorum. Ben de <i>Karamazov Kardeşler'</i>i okudum. Evet, elbette senin söylediğin gibi, böyle şık bir gösteri hiçbir şeyi çözmez. Fakat sınırlı bir zaman içinde seni ikna etmem lazımdı. Bu yüzden bir gösteri yapmam gerekiyordu."</p>

  <p>Aomame sessizce duruyordu.</p>

  <p>"Bu dünyada mutlak iyilik olmadığı gibi mutlak kötülük de yok," dedi adam. "İyilikle kötülük durgun, sabit şeyler değildir, sürekli yerlerini ve konumlarını değiştirirler. Bir iyilik bir süre sonra kötülüğe dönüşebilir. Tersi de olur. Dostoyevski'nin <i>Karamazov Kardeşler'</i>de tasvir ettiği işte öyle bir dünyaydı. Önemli olan sürekli hareket halindeki iyilikle kötülüğün dengesini koruyabilmek. Ağırlık bir tarafa kayacak olursa, gerçeklikte ahlâkı ayakta tutabilmek zorlaşır. Evet. Dengenin kendisi iyiliktir. Bu yüzden benim dengenin korunması için ölmem gerekiyor."</p>

  <p>"Sizi öldürmem gerekiyormuş gibi hissetmiyorum artık," dedi Aomame, kestirip atarak. "Artık biliyorsunuz zaten, ama ben sizi öldürmek için buraya geldim. Sizin gibi bir insanın varlığına izin veremezdim. Ne olursa olsun bu dünyadan silmek niyetindeydim. Fakat artık öyle bir niyetim yok. Siz feci şekilde acı çekiyorsunuz ve çektiğiniz acıyı anlayabiliyorum. Bu şekilde acılar tarafından kemirilerek perişan bir halde ölmelisiniz. Kendi ellerimle size huzurlu bir ölüm sunmak istemiyorum."</p>

  <p>Adam yüzükoyun yatarken, başını yavaşça sallayarak onayladı. "Eğer beni öldürecek olursan, adamlarım sonuna kadar izini sürerler. Aşırı fanatik tiplerdir. Güçlü, inatçı insanlardır. Ben olmazsam cemaat merkez kuvvetini yitirebilir. Fakat sistem dediğin şey bir kez şekillendirildikten sonra, kendini sürekli yenileyebilecek bir güce sahip olur."</p>

  <p>Aomame, yüzükoyun yatan adamın söylediklerini dinliyordu. "Senin arkadaşına kötü şeyler yaptım," dedi adam.</p>

  <p>"Benim arkadaşım mı?"</p>

  <p>"Kelepçe taşıyan arkadaşın. Adı neydi?"</p>

  <p>Aomame'nin içinde söküp atamayacağı bir yılgınlık oluştu. İçinde artık çatışma yoktu. Yalnızca ağır bir sessizlik vardı.</p>

  <p>"Ayumi Nakano," dedi Aomame.</p>

  <p>"Talihsiz bir durum."</p>

  <p>"Bunu sen mi yaptın?" diye sordu Aomame, soğuk bir ses tonuyla. Artık, konuşurken bir nezaket kalıbı kullanması gereksizdi. "Ayumi'yi sen mi öldürdün?"</p>

  <p>"Hayır, öyle değil. Ben öldürmedim."</p>

  <p>"Fakat her nasılsa Ayumi'nin kimin tarafından öldürüldüğünü biliyorsun."</p>

  <p>"Araştırmacılar buldu," dedi adam. "Onu kimin öldürdüğünü ismine varana kadar bilmiyorum. Bildiğim, senin arkadaşın olan kadın polisin birileri tarafından boğazlanarak öldürüldüğü."</p>

  <p>Aomame sağ elini sertçe sıktı. "Fakat sen, arkadaşıma kötü bir şey yaptın," dedi.</p>

  <p>"Buna engel olamadığımı söylemek istemiştim. Onu kim öldürmüş olursa olsun, zayıf nokta her zaman ilk saldırıya uğrayan olur. Kurtlar koyun sürüsüne dalarken en zayıf olandan başlar."</p>

  <p>"Yani, Ayumi benim zayıf noktam mıydı?"</p>

  <p>Adam yanıtlamadı.</p>

  <p>Aomame gözlerini kapattı. "İyi de o kızı öldürmenize ne gerek vardı? Çok iyi bir kızdı. İnsanlara hiçbir zararı da yoktu. Neden? Benimle ilişkisi olduğu için mi? Öyleyse beni öldürmeniz yetmez miydi?"</p>

  <p>Adam yanıtladı: "Onlar seni öldüremezler."</p>

  <p>"Neden?" diye sordu Aomame. "Neden onlar beni öldüremezler?"</p>

  <p>"Artık özel bir varlıksın çünkü."</p>

  <p>"Özel varlık?" dedi Aomame. "Ne şekilde özelim?"</p>

  <p>"Sonunda bunu bulacaksın."</p>

  <p>"Sonunda?"</p>

  <p>"Zamanı gelince."</p>

  <p>Aomame yüzünü bir kez daha buruşturdu. "Söylediklerini anlamıyorum."</p>

  <p>"Bir gün gelir anlarsın."</p>

  <p>Aomame başını iki yana salladı. "Ne şekilde olursa olsun onlar şu an bana saldıramazlar. Bu yüzden benim çevremdeki zayıf noktaya saldırdılar. Bana uyarıda bulunmak için. Benim senin canını almamam için."</p>

  <p>Adam suskun kaldı. Bu, onayladığını gösteren bir sessizlikti.</p>

  <p>"Bu kadarı fazla ama," dedi Aomame. Sonra başını iki yana salladı. "O kızı öldürünce gerçeklik asla değişmez."</p>

  <p>"Hayır, onlar katil değil. Kendi elleriyle birilerini öldürmek gibi işler yapmazlar. Senin arkadaşını öldüren, muhtemelen onun içinde taşıdığı bir şey. Er ya da geç bu trajedi meydana gelecekti. Onun yaşamı risklerle doluydu. Onlar yalnızca işi çabuklaştırdılar. Alarm saatini değiştirir gibi."</p>

  <p><i>Alarm saati?</i></p>

  <p>"O, elektrikli fırın falan değil, etiyle kemiğiyle bir insandı. Risk taşısa da taşımasa da benim için önemli bir arkadaştı ve siz kolayca elimden aldınız. Anlamsızca ve zalimce."</p>

  <p>"Bu öfkende haklısın," dedi adam. "Bu öfkeyi bana kusabilirsin."</p>

  <p>Aomame başını iki yana salladı. "Senin canını alırsam Ayumi geri dönecek değil."</p>

  <p>"Fakat bunu yapmak yoluyla <i>Little People'</i>a bir darbe vurabilirsin. Deyim yerindeyse intikam alabilirsin. Onlar henüz benim ölümümü istemiyorlar. Ben burada ölecek olursam, ortaya bir boşluk çıkar. En azından yerime geçecek kişi belli olana kadar sürecek bir boşluk oluşur. Bu, onlar için ağır bir darbe olur. Aynı zamanda sana da avantaj sağlar."</p>

  <p>Aomame yanıtladı: "İntikam kadar pahalı, hiç kâr getirmeyen başka bir şey olamaz demişti biri."</p>

  <p>"Winston Churchill. Fakat belleğim beni yanıltmıyorsa o Büyük Britanya İmparatorluğu'nun bütçe yetersizliğine bahane bulmak için o lafı etmişti. Ahlâki bir anlamı yoktu."</p>

  <p>"Ahlâkın bir anlamı yok. Ben elimi kirletmesem bile, sen ne olduğu belirsiz bir şey tarafından yenip bitirilecek, acılı, sıkıntılı bir şekilde öleceksin. Benim sana acımam için hiçbir neden yok. Dünya dengesini yitirip un ufak olsa bile bunun sebebi ben değilim."</p>

  <p>Adam tekrar derince bir nefes aldı. "Tamam. Ne demek istediğini anladım. Öyleyse şöyle yapalım mı? Bir tür takas. Eğer burada benim canımı alacak olursan, karşılığında Tengo Kavana'nın canının bağışlanmasını sağlayayım. Henüz buna yetecek kadar gücüm var."</p>

  <p>"Tengo," dedi Aomame. Bir anda vücudundaki güç çekiliverdi. "Bunu da mı biliyorsun?"</p>

  <p>"Senin hakkında her şeyi biliyorum. Söylemedim mi? Neredeyse her şeyi."</p>

  <p>"Fakat bu kadarını senin anlamış olman imkânsız. Tengo'nun adı benim yüreğimden bir adım bile dışarı çıkamaz çünkü."</p>

  <p>"Aomame Hanım," dedi adam. Sonra hafif bir şekilde iç geçirdi. "Yüreğinden bir adım bile dışarı çıkmaması gibi bir durum, bu dünyada söz konusu olamaz. Dahası Tengo Kavana, şu an tesadüfen mi demeliyim, bizim için hiç de azımsanmayacak anlamı olan biri haline geldi."</p>

  <p>Aomame söyleyecek söz bulamıyordu.</p>

  <p>Adam sözlerini sürdürdü. "Fakat doğrusunu söyleyecek olursam bu, yalnızca bir tesadüf değil. İkinizin kaderi yalnızca tesadüfler yüzünden çakışmadı. Sizler, öyle olması gerektiği için bu dünyaya adım attınız. O adımı attığınıza göre isteseniz de istemeseniz de burada üzerinize düşen rolü yerine getirmek zorundasınız."</p>

  <p>"Bu dünyaya adım mı attık?"</p>

  <p>"Evet. Bu 1Q84 yılına."</p>

  <p>"1Q84 yılı mı?" dedi Aomame. Yüzü artık iyice yamulmuştu. <i>Bu benim uydurduğum bir sözcük değil miydi?</i></p>

  <p>"Aynen öyle. Senin ürettiğin bir sözcük," dedi adam, Aomame'nin içinden geçenleri okumuş gibi. "Ben, yalnızca kullandım."</p>

  <p><i>1Q84 yılı,</i> diye Aomame sadece dudaklarını kıpırdatarak, ağzından hiç ses çıkmadan o sözcüğü söyledi.</p>

  <p>"Yürekten bir adım bile dışarı çıkmamak gibi bir şey bu dünyada mümkün olamaz," diye tekrarladı Lider, sakin bir ses tonuyla.</p>
</body>
</html>
