<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="18. Tengo">18<br />
  Tengo</h2>

  <p><br /></p>

  <h3 class="sigil_not_in_toc">Artık Big Brother'a yer yok</h3>

  <p>Basın toplantısı sonrasında Komatsu telefon ederek her şeyin yolunda gittiğini, sorun çıkmadığını bildirdi.</p>

  <p>"Mükemmel oldu," dedi Komatsu, ondan hiç beklenmeyen, heyecanlı ses tonuyla. "Hiç sorun çıkmadan üstesinden gelebileceğini sanmıyordum. Yanıtları çok zekiceydi ve gelenlerde çok iyi bir izlenim bıraktı."</p>

  <p>Komatsu'nun söyledikleri Tengo'yu hiç şaşırtmamıştı. Böyle düşünmek için hiçbir dayanağı yoktu, ama basın toplantısı konusunda pek endişeli değildi. Fukaeri'nin kendi başına üstesinden gelebileceğini tahmin ediyordu. Fakat <i>"iyi izlenim"</i> tanımının Fukaeri'yle uyuşmayan bir tınısı vardı.</p>

  <p>"Açık vermedi mi yani?" diye sordu Tengo, tedbiri elden bırakmayarak.</p>

  <p>"Vermedi. Süreyi olabildiğince kısa tuttu, işine gelmeyen soruları atlatırken de becerikliydi. Üstelik işin doğrusu, neredeyse hiç <i>zor</i> soru da çıkmadı. Ne de olsa karşılarındaki on yedi yaşında güzelce bir kızdı ve muhabirler de kötü adam rolüne soyunmaktan çekindiler. Elbette, 'en azından şimdilik' dipnotunu eklemek gerek. İleride ne olacağı bilinmez. Bu camiada rüzgârın yönü göz açıp kapayıncaya kadar değişiverir."</p>

  <p>Tengo, Komatsu'yu yüksek bir uçurumun kıyısında parmağını tükürükleyerek rüzgârın yönünü anlamaya çalışırken hayal etmeye çalıştı.</p>

  <p>"Nihayetinde, böyle sonuçlanması, kızı senin önceden hazırlaman sayesinde oldu. Müteşekkirim. Ödülle ilgili haberler ve basın toplantısından görüntüler yarınki akşam baskılarında çıkar."</p>

  <p>"Fukaeri nasıl giyinmişti?"</p>

  <p>"Nasıl mı giyinmişti? Normaldi işte. İnce bir süveter, altına kot pantolon."</p>

  <p>"Göğüsleri dikkat çekiyor muydu?"</p>

  <p>"Evet, öyleydi. Göğüslerinin şekli belirgindi. Sanki <i>fırından yeni çıkmış</i> sıcacık poğaça gibiydiler," dedi Komatsu. "Bak, Tengo. Göreceksin, bu kız, dâhi kadın yazar diye popüler olacak. Çekici, konuşma tarzı tuhaf, ama zeki. Her şeyden öte, sıradan olmadığını gösteren bir havası var. Şimdiye kadar birçok kez yazarların tanıtım toplantılarına katıldım. Bu kız çok özel. Ben özel diyorsam, gerçekten özel demektir. Bir hafta sonra <i>Pupa Hava'</i>nın ilk bölümü dergide yayımlanacak, her şeyine iddiaya girerim, hatta kolumu bacağımı ortaya koyarım ki dergi üç güne kalmaz tükenir."</p>

  <p>Tengo haber verme zahmetine girdiği için ona teşekkür ettikten sonra telefonu kapattı. İçi biraz rahatlamıştı. Ne olursa olsun, böylelikle birinci engel aşılmıştı. Daha ne kadar engel aşmak gerekeceğine dair bir fikri yoktu.</p>

  <p><br /></p>

  <p>Basın toplantısına ilişkin haberler, ertesi günkü akşam baskılarında çıktı. Tengo dershaneden dönerken, istasyondaki büfeden dört gazetenin akşam baskılarını alıp, evinde haberleri karşılaştırarak okudu. Gazetelerin hepsinde benzer şeyler yazıyordu. O denli uzun yazılar değildi, ama bir edebiyat dergisinin yeni yazarlar ödülü haberine bu kadar yer verildiği de şimdiye kadar görülmemişti (çoğu zaman, bu tür haberler beş satırda biterdi). Komatsu'nun tahmin ettiği gibi, ödülü kazanan on yedi yaşında bir kız olunca medya haberin üzerine atlamıştı. Haberlerde, dört seçici üyenin oybirliğiyle <i>Pupa Hava'</i>yı seçtiği belirtiliyordu. Hiçbir fikir ayrılığına düşülmeksizin, karar toplantısı 15 dakikada sona ermişti. Bu çok nadir görülen bir olaydı. Egosu güçlü, dört profesyonel yazarın bir araya gelip de kesin bir fikir birliğine varması, olacak iş değildi. Eser çoktan camiada gündeme oturmuştu. Ödül töreninin yapıldığı otelin küçük bir salonunda basın toplantısı düzenlenmiş, kız muhabirlerin sorularını "en sevimli ve samimi" haliyle yanıtlamıştı.</p>

  <p>"Bundan sonra da roman yazmaya devam edecek misiniz?" sorusuna karşılık, "Roman, düşünceleri ifade etme biçimlerinden biridir sadece. Bu sefer tesadüfen roman şeklinde ifade ettim, ama bir sonraki sefer ne şekilde ifade edeceğimi şu an bilemiyorum," yanıtını vermişti. Fukaeri'nin bu uzun cümleyi tek seferde kurduğunu düşünmek bile zordu. Belli ki muhabir, Fukaeri'nin kopuk cümlelerini ustaca birleştirmiş, boşlukları doldurarak o hale getirmişti. Fakat gerçekten de böyle uzun bir cümle kurmuş da olabilirdi. Söz konusu Fukaeri olunca "kesin" sözcüğünü kullanmak mümkün değildi.</p>

  <p>"En sevdiğiniz eser hangisidir?" sorusunu, Fukaeri elbette, <i>"Heike Öyküsü,"</i> diye yanıtlamıştı. <i>Heike Öyküsü'</i>nde en sevdiği kısmın neresi olduğunu soran muhabir de çıkmıştı. Fukaeri sevdiği bölümü ezberden okumuştu. O uzun okumanın bitmesi beş dakika almıştı. Orada bulunanlar hayran kalmış, okuması bittikten sonra bir süre salona sessizlik çökmüştü. Şans eseri (demek gerekir), sevdiği müzikler hakkında soru soran olmamıştı.</p>

  <p>"Yeni yazarlar ödülünü almanıza en çok kim sevindi?" sorusunu, uzunca bir ara bıraktıktan sonra (Tengo o manzarayı gözünde canlandırabiliyordu), "O bir sır," diye yanıtlamıştı.</p>

  <p>Gazetedeki yazılara bakılırsa, Fukaeri'nin yanıtlarında asılsız tek bir şey bile yoktu. Dile getirdiği her şey gerçekti. Gazetede bir de fotoğrafı vardı. Fotoğraftaki Fukaeri, Tengo'nun belleğindeki halinden çok daha güzeldi. Yüz yüze konuşurken, insanın dikkati vücudun yüz dışındaki kısımlarının hareketlerine, yüz ifadesindeki değişimlere, dile getirdiği sözcüklere odaklandığından, fotoğrafta görünce bir kez daha yüz hatlarının düzgünlüğüne hayran kalmadan edemedi. Basın toplantısı esnasında çekilen, küçük bir fotoğraftı (evet, geçen günkü yazlık süveter vardı üzerinde), ama kız ışık saçıyor gibiydi. Herhalde Komatsu'nun "sıradan olmadığını gösteren hava," dediği buydu.</p>

  <p>Tengo akşam baskılarını katlayarak kaldırdı, mutfağa geçerek elinde birasıyla basit bir akşam yemeği hazırladı. Yeniden yazdığı eser derginin yeni yazarlar ödülünü oybirliğiyle almış, camiada olay olmuştu ve muhtemelen en çok satan eser olmak üzereydi. Böyle düşününce tuhaf bir hisse kapıldı. Aslında doyasıya bir sevinç yaşaması gerekirdi, fakat aynı zamanda da huzursuz olmuştu. Her şey beklendiği gibi gerçekleşmişti, ama işlerin bu kadar kolay ilerlemesi iyi bir şey miydi acaba?</p>

  <p>Yemeği hazırlarken, iştahının tamamen kaçtığını fark etti. Az önce midesi kazınıyordu ama artık hiçbir şey yemek istemiyordu. Hazırladığı yemeği naylon poşete koyup buzdolabına yerleştirdikten sonra mutfaktaki iskemleye oturup, duvardaki takvime bakarak birasının kalanını içti. Takvimi bir banka vermişti ve üzerinde Fuci Dağı'nın dört mevsim manzaraları vardı. Tengo henüz Fuci Dağı'na çıkmamıştı. Tokyo Kulesi'ne bile çıkmamıştı. Bir gökdelenin terasına çıkmışlığı dahi yoktu. Eskiden beri yüksek yerler ilgisini çekmezdi. Tengo neden böyle olduğunu düşündü. Belki de hep adım attığı yere bakarak bir yaşam sürdürdüğü içindi.</p>

  <p>Komatsu'nun kehaneti tuttu. Fukaeri'nin <i>Pupa Hava</i> eserinin ilk kısmının yer aldığı edebiyat dergisi daha çıktığı gün tükenmiş, kitabevlerinde de kalmamıştı. Bir edebiyat dergisinin tükenmesi söz konusu olamazdı. Yayınevleri zarar ettikleri halde, her ay edebiyat dergisi çıkartmaya devam ederlerdi. Dergilerde tefrika olarak çıkan eserleri toparlayarak kitap yayımlamak, yeni yazarlar ödülleriyle genç ve yeni yazarları keşfetmek, bu tür dergilerin başlıca amacıydı. Derginin satışından kazanç elde edilmesi beklenmezdi. O yüzden, bir edebiyat dergisinin piyasaya çıktığı gün tükenmesi, tropik Okinava Adası'na kar yağması kadar dikkat çekecek bir haberdi. Dergi piyasada tükense bile zararını tamamen karşılamış olmazdı.</p>

  <p>Komatsu telefon ederek durumu bildirdi.</p>

  <p>"Bu çok iyi oldu," dedi. "Dergi tükenince, insanların daha fazla dikkatini çeker, nasıl bir şey olduğunu kendileri de okuyarak görmek isterler. Şu an matbaada <i>Pupa Hava'</i>yı kitap olarak basmak için canla başla çalışıyorlar. Öncelikli ve en acil işimiz bu. Artık, Akutagava Ödülü'nü alıp almaması hiç önemli değil. Mesele daha çok, sıcağı sıcağına çok sayıda kitap satmak. Bu kitap kesinlikle çok satanlar listesinin zirvesine oturur. Garanti ediyorum. O yüzden, Tengo sen de paranı nereye harcayacağını düşünmeye başlasan iyi edersin."</p>

  <p>Bir gazetenin cumartesi akşam baskısındaki edebiyat köşesi <i>Pupa Hava'</i>ya ayrılmıştı. Tefrika olarak yayımlandığı derginin göz açıp kapayıncaya kadar tükendiği manşete taşınmıştı. Çok sayıda edebiyat eleştirmeni eser hakkında görüş bildirmişti. Görüşlerin hemen hepsi de beğendiklerini ifade ediyordu. On yedi yaşında bir kızdan beklenmeyecek ölçüde güçlü bir kalem, ince bir duygusallık, zengin bir hayal gücü diyorlardı. Belki de eser edebiyatta yeni olasılıklara işaret ediyor olabilirdi. Eleştirmenlerden biri, "Hayal gücü öylesine uçuk ki, gerçeklikle temasının olmaması itici gelebilir," demişti. Tengo'nun gözüne çarpan tek olumsuz görüş buydu. Fakat o eleştirmen de, sözlerini, "Bu kızın ileride neler yazacağını merakla bekliyorum," diye bitirmişti. Hayır, rüzgârın yönü henüz fena değildi.</p>

  <p>Fukaeri telefon ettiğinde, <i>Pupa Hava'</i>nın kitap olarak çıkmasına dört gün kalmıştı. Sabah saat 9'du.</p>

  <p>"Uyanıktın," diye sordu. Her zamanki gibi hiçbir tonlama olmaksızın söylemişti. Yine soru kalıbı kullanmadan.</p>

  <p>"Elbette uyanıktım," dedi Tengo.</p>

  <p>"Bugün öğleden sonra boşsun."</p>

  <p>"Saat 4'ten sonra uygunum."</p>

  <p>"Görüşebiliriz."</p>

  <p>"Evet, görüşebiliriz," dedi Tengo.</p>

  <p>"Önceki yer olur," diye sordu Fukaeri.</p>

  <p>"Olur," dedi Tengo. "Saat 4'te önceki gibi, Şincuku'da görüştüğümüz kafeye gelirim. Bir de, gazetedeki fotoğrafın çok güzel çıkmıştı. Şu basın toplantısındaki."</p>

  <p>"Aynı süveteri giydim," dedi kız.</p>

  <p>"Çok yakışmıştı," dedi Tengo.</p>

  <p>"Göğüslerimin biçimini seviyorsun. Ondan."</p>

  <p>"Belki de öyledir. Fakat şu an için önemli olan, insanlarda iyi bir izlenim bırakmanı sağlamış olması."</p>

  <p>Fukaeri bir süre suskun kaldı. Sanki az önce yanındaki bir rafa bir şey yerleştirmiş, kıpırdamadan onu izliyormuş gibi. İyi izlenim ve göğüs arasındaki ilişkiyi kurmaya çalışıyordu belki de. Böyle düşününce, iyi izlenim ile göğüsler arasında ilişki kurmak, Tengo için de anlamsızlaşmaya başladı.</p>

  <p>"Saat 4'te," dedi Fukaeri. Sonra da telefonu kapattı.</p>

  <p><br /></p>

  <p>Tengo saat 4'ten biraz önce kafeye gittiğinde, Fukaeri oradaydı. Fukaeri'nin yanında Öğretmen Ebisuno oturuyordu. Uçuk gri, uzun kollu gömleğin altına, koyu gri pantolon giymişti. Yine heykel gibi dimdik oturuyordu. Tengo adamı görünce şaşırdı. Komatsu'ya bakılırsa "dağdan inmesi" çok nadir bir olaydı.</p>

  <p>Tengo ikisinin karşısına oturarak kahve sipariş etti. Yağmur mevsimi yaklaşmış olmasına rağmen, yazı andıran sıcak bir hava vardı. Yine de, Fukaeri önceki gibi, küçük yudumlarla sıcak kakaosunu içiyordu. Öğretmen Ebisuno buzlu kahve almış, ama kahvesine hiç dokunmamıştı. Buzu erimiş, kahvenin yüzeyinde saydam bir su tabakası oluşmuştu.</p>

  <p>"Geldiğin için sağ ol," dedi Ebisuno.</p>

  <p>O sırada kahvesi getirilince, Tengo bir yudum aldı.</p>

  <p>"İşler şu an için yolunda gidiyor galiba," dedi Ebisuno, sesinin durumunu kontrol ediyormuş gibi, sözcükleri tane tane telaffuz ederek. "Büyük iş başardın. Gerçekten çok büyük. Öncelikle, bunun için teşekkür etmeliyim."</p>

  <p>"Sözleriniz beni mutlu etti, ama bu konuyla ilgili olarak, sizin de bildiğiniz üzere ben resmi olarak bu işin içinde görünmüyorum," dedi Tengo. "Resmi olarak görünmeyen bir insanın, başarısı da söz konusu olamaz."</p>

  <p>Ebisuno ısıtmak istermiş gibi, masanın üzerindeki ellerini ovuşturdu.</p>

  <p>"Hayır, bu kadar alçakgönüllü olmana gerek yok. Laf olsun diye söylemiyorum. Senin bu işteki varlığın çok önemli. Sen olmasaydın, işleri buraya kadar getirmek mümkün olmazdı. Senin sayende <i>Pupa Hava</i> çok daha mükemmel bir eser haline geldi. Tahminlerimi kat kat aşan, içeriği derin ve zengin bir eser çıktı ortaya. Evet, Komatsu adam seçmekte çok usta."</p>

  <p>Fukaeri ise, Öğretmen'in yanında süt yalayan bir kedi yavrusu gibi, kakaosunu içmeye devam ediyordu. Sade, beyaz bir yarım kollu bluz ve kısa, lacivert etek giymişti. Her zamanki gibi, üzerinde tek bir aksesuvar bile yoktu. Öne eğildiğinde yüzü, düz uzun saçlarının arasında kayboluyordu.</p>

  <p>"Bunları mutlaka yüz yüze görüşerek söylemek istedim. O yüzden buraya kadar gelmeni rica ettim," dedi Ebisuno.</p>

  <p>"Dert etmeyin lütfen. <i>Pupa Hava'</i>yı yeniden yazmak benim için de keyifliydi."</p>

  <p>"Sana ne kadar teşekkür etsem azdır."</p>

  <p>"Teşekküre hiç gerek yok," dedi Tengo. "Yalnız, Eri hakkında kişisel bir soru sorabilir miyim?"</p>

  <p>"Elbette. Yanıtlayabileceğim bir şeyse neden olmasın."</p>

  <p>"Siz, Eri'nin resmi hamisi misiniz?"</p>

  <p>Ebisuno başını iki yana salladı. "Hayır, resmi olarak hamisi değilim. Mümkün olsa isterim. Fakat daha önce söylediğim gibi, onun anne babasıyla irtibatım tamamen koptu. Yasal olarak, benim onun üzerinde hiçbir hakkım yok. Yedi yıl önce yanıma gelen Eri'yi alıp, bugüne kadar baktım yalnızca."</p>

  <p>"Öyleyse, sizin açınızdan Eri'nin varlığını gizli tutmak daha iyi olmaz mıydı? Şu andaki gibi, spotlar altında olması sorun çıkarmaz mı? Üstelik henüz reşit bile değil."</p>

  <p>"Yani, kızın anne babası şikâyette bulunarak, Eri'yi geri almak isterlerse sorun çıkabilir. Tam da kaçmayı başarmışken, zorla geri götürebilirler. Söylemek istediğin bu mu?"</p>

  <p>"Evet, öyle. Bu nokta aklıma takılıyor hep."</p>

  <p>"Yerinde bir soru. Fakat onların da uluorta hareket etmelerini engelleyecek bir durum bu. Eri'nin üzerindeki spotlar ne kadar artarsa, Eri'yle ilgili bir şey yaptıklarında o ölçüde herkesin dikkatini çeker. Bu onların isteyebilecekleri en son şey."</p>

  <p><i>"Onlar,"</i> dedi Tengo. "Onlar derken Öncüler'i mi kastediyorsunuz?"</p>

  <p>"Aynen öyle," dedi Ebisuno. "Dini tüzel kişilik Öncüler. Benim Eri'ye yedi yıl bakmışlığım var. Eri'nin kendisi de, kesin olarak benimle kalmak istiyor. Dahası, Eri'nin anne babası ne durumda olurlarsa olsunlar, yedi yıl boyunca kızlarıyla hiç ilgilenmemiş sayılırlar. Geri almaları o kadar kolay değil."</p>

  <p>Tengo aklındaki düşünceleri düzene koydu. Sonra konuşmaya başladı.</p>

  <p><i>"Pupa Hava</i> tahmin ettiğimiz gibi, çok satanlar listesinin zirvesine oturacak. Eri herkesin dikkatini çekecektir. O durumda Öncüler kolayca hareket edemez hale gelecektir. Buraya kadarını anlıyorum. Peki, bundan sonrası için <i>niyetiniz</i> nedir?"</p>

  <p>"Bilmiyorum," dedi Ebisuno, sakinliğini koruyarak. "Bundan sonrası hepimiz için bilinmezlik ülkesi. Haritası yok. İlk köşeyi döndüğümüzde karşımıza ne çıkacağını, o köşeyi dönmeden kestiremeyiz. Hiçbir fikrim yok."</p>

  <p>"Hiçbir fikriniz yok mu?" dedi Tengo.</p>

  <p>"Öyle. Sorumsuzca gelebilir, ama <i>hiçbir fikrin olmaması</i> bu meselenin özü zaten. Derin bir göle taş attık. Şlap. Bu ses etrafta yankılandı. Şimdi gölün içinden ne çıkacak diye, nefesimizi tutmuş bekliyoruz."</p>

  <p>Bir süre masa sessizleşti. Üçü de, su yüzeyine yayılan halkaları hayallerinde canlandırıyordu. Tengo o hayali halkaların dağılıp kaybolmalarını bekledikten sonra yine lafa girdi.</p>

  <p>"En başta da söylemiştim, ama bizim şu an yaptığımız bir tür dolandırıcılık. Topluma karşı bir eylem olduğunu söylemek de mümkün. İleride, muhtemelen işin içine hatırı sayılır bir para da karışacak ve yalanlar da çığ gibi büyüyecektir. Yalan yalanı doğuracak, yalanlar arasındaki bağlar karmaşıklaşacak ve sonunda durum hiçbirimizin baş edemeyeceği bir hal alacaktır. Dahası, sırrımız açığa çıktığında, bu işe karışan herkes, Eri de dahil olmak üzere az çok zarar görecektir. Rezil oluruz, en azından toplumun gözünde. Sanırım aynı fikirdesiniz."</p>

  <p>Ebisuno gözlük çerçevesinin kenarına dokundu. "Aynı fikirde olmak zorundayım herhalde."</p>

  <p>"Buna rağmen siz, Komatsu Bey'in söylediklerine bakılırsa, onun <i>Pupa Hava</i> için kuracağı paravan şirketin yöneticisi olmaya kalkıyorsunuz. Yani, Komatsu'nun planına her şeyinizle dahil oluyorsunuz. Başka bir deyişle, kendi isteğinizle çamura batmak üzeresiniz."</p>

  <p>"O kapıya çıkar elbette."</p>

  <p>"Benim anladığım kadarıyla, üstün bir bilgi donanımınız, derin bir entelektüel yönünüz, özgün bir dünya görüşünüz var. Buna karşın, bu planın nereye varacağını anlamıyorsunuz. Sonraki köşeyi döndüğünüzde karşınıza ne çıkacağını bilmediğinizi söylüyorsunuz. Sizin gibi bir insan, nasıl oluyor da böylesine temelleri zayıf, riskli bir planda yer alıyor, anlam veremiyorum."</p>

  <p>"Beni gözünde büyüttüğün için teşekkür ederim, ama işin burasında..." Ebisuno böyle söyledikten sonra bir ara bıraktı. "Seni anlıyorum."</p>

  <p>Sonra bir an sessizlik oldu.</p>

  <p>"Neler olacağını kimse bilemez," diye, Fukaeri aniden söze giriverdi. Sonra yine o suskun haline döndü. Kakao fincanı boşalmıştı.</p>

  <p>"Çok doğru," dedi Ebisuno. "Neler olacağını kimse bilemez. Eri haklı."</p>

  <p>"Fakat bir parça, öngörü niteliğinde bir şeyler olmalı en azından," dedi Tengo.</p>

  <p>"Bir parça öngörüm var," dedi Ebisuno.</p>

  <p>"Bu öngörünüzün ne olduğu hakkında tahminde bulunabilir miyim?"</p>

  <p>"Elbette."</p>

  <p><i>"Pupa Hava</i> adlı eseri gündeme taşımak yoluyla, Eri'nin anne babasına ne olduğunu, tüm gerçekleriyle ortaya çıkartabileceksiniz. Göle taş atmak derken bunu mu kastediyordunuz?"</p>

  <p>"Tahminin aşağı yukarı doğru," dedi Ebisuno. <i>"Pupa Hava</i> çok satanlar listesinin zirvesinde yer alırsa, medyadaki tipler sazan gibi başımıza üşüşüverir. İşin doğrusu, şamata başladı bile. Basın toplantısından sonra dergi ve televizyonların görüşme taleplerinden kurtulamıyorum. Elbette tümünü reddediyorum, ama kitap çıkınca ortalık iyice kızışır. Eğer görüşme taleplerini reddetmeye devam edersem, her yolu deneyerek Eri'nin geçmişini didik didik ederler. Eri'yle ilgili tüm gerçekler ortaya çıkar. Nerede nasıl yetiştiği, şu an kimin ona baktığı gibi konuların haber değeri var ne de olsa.</p>

  <p>Ben de severek, isteyerek girişmiyorum bu işe. Şu an dağ başında huzurlu bir yaşam sürüyorum. Bu yaştan sonra insanların dikkatinin üzerimde toplanmasını istemem. Bunun bana hiçbir faydası olmaz. Fakat ben, kendimce ortaya bir yem atarak medyanın ilgisini Eri'nin anne ve babasına, <i>onların nerede olduklarına, ne yaptıklarına</i> yöneltmek istiyorum. Yani polisin yapamayacağı ya da yapmak istemeyeceği bir şeyi, medyaya yaptırmış olacağım. İşler yolunda giderse, bakarsın o ikisini kurtarabilirim. Nihayetinde Fukada çifti hem benim için, hem de Eri için çok önemli insanlar. Ne olduğunu öğrenmeden işin peşini bırakamam."</p>

  <p>"Fakat Fukada çifti oradaysa bile, acaba ne sebeple yedi yıldır özgürlükleri ellerinden alınmış olabilir? Bu fazlasıyla uzun bir süre."</p>

  <p>"Bunu ben de bilemiyorum. Yalnızca tahmin yürütebilirim," dedi Ebisuno. "Geçen sefer de söylediğim gibi tarım komünü olarak başlayan Öncüler bir noktada silahlı mücadele yanlısı Şafakçılar'dan ayrıldı; komün, çizgisini büyük ölçüde değiştirerek dini cemaat haline geldi. Şafakçılar olayı sonrasında polis cemaatin içyüzünü araştırdı, ama Öncüler'in olayla hiçbir bağlarının olmadığı sonucuna varmaktan öteye geçemediler. Sonrasında, cemaat günden güne yapısını sağlamlaştırdı. Hayır, günden güne yerine, birdenbire demek daha doğru olur. Buna rağmen, içeride neler döndüğünü hiç kimse bilmiyor. Sen de bilmiyorsundur."</p>

  <p>"Hiçbir bilgim yok," dedi Tengo. "Ama ben televizyon izlemem, doğru dürüst gazete de okumam. Benim bilmemem genel kanı hakkında bir şey söylemez."</p>

  <p>"Hayır, hiçbir şey bilmeyen yalnızca sen değilsin. Onlar ellerinden geldiğince dış dünyaya kapalı, gizli hareket ediyorlar. Diğer cemaatler göz önünde kalarak, müritlerini artırmaya çalışır, ama Öncüler bu yola başvurmuyor. Amaçları müritlerini artırmak değil çünkü. Sıradan cemaatlerin mürit sayısını artırmaya çalışması, gelirlerini dengede tutmak içindir. Fakat Öncüler galiba buna gerek duymuyor. Onların aradığı paradan ziyade insan. Yüksek değerlere inanan, farklı alanlarda uzman, yetenekli, sağlıklı ve genç insanlar. O yüzden kendilerini zorlayarak insanları çekmeye çalışmıyorlar. Herkesi de almıyorlar. Onlara katılmak isteyen insanların arasından, yüz yüze görüşme yoluyla seçim yapıyorlar ya da kendileri gidip yetenekli gençlerin yakasına yapışıyorlar. Bunun sonucunda, azimli, üstün nitelikli ve mücadeleci bir cemaat çıktı ortaya. Dışarıya karşı, tarımla uğraşan, dini uygulamaların dışına çıkmayan bir cemaat izlenimi veriyorlar."</p>

  <p>"Peki, bu cemaatin temel aldığı öğreti ne?"</p>

  <p>"Muhtemelen belirli bir metinleri yok. Varsa bile, göstermelik bir şeydir. Kabaca söyleyecek olursak mistik bir cemaat. Ayrıntılı bir öğretiden ziyade, emek ve öğrenme yaşamlarının odağını oluşturuyor. Hem de bunu çok sıkı tutuyorlar. Herkesin dayanabileceği bir şey değil. Böylesi bir manevi yaşamı arzulayan gençler, onların bu yönünü duydukça, ülkenin her yerinden akın akın geliyorlar. Cemaattekilerin bağları çok sıkı ve sırlarını dışarıya karşı sonuna dek koruyorlar."</p>

  <p>"Bir cemaat liderleri var mı?"</p>

  <p>"Görünüşte bir liderleri yok. Bireyi merkeze alan bir tapınma yerine, ortak yönetimle cemaat işlerini idare ediyormuş gibi görünüyorlar. Fakat içyüzünde ne olduğu bilinmiyor. Ben de elimden geldiği kadar bilgi toplamaya çalışıyorum, ama o parmaklıkların dışına pek bilgi sızmıyor. Yalnız, cemaat kararlı adımlarla gelişiyor ve parası da bol diyebilirim. Öncüler'in arazisi daha da genişliyor, binaların sayısı artıyor. Etrafını çevreleyen parmaklıklar da iyice sağlamlaştırılmış."</p>

  <p>"Bir de, Öncüler'in asıl lideri olan Fukada Bey'in adı, bir anda gündemden silindi."</p>

  <p>"Aynen öyle. Her açıdan doğal olmayan bir şeyler var. Duyduklarım beni ikna etmiyor," dedi Ebisuno. Fukaeri'ye şöyle bir göz atıp, sonra Tengo'ya baktı. "Mutlaka büyük bir sırrı saklamaya çalışıyorlar. Bir noktada, Öncüler içerisinde bir tür kabuk değiştirme yaşandığı kesin. Ne olduğunu bilmiyorum. Fakat bu değişimin neticesinde, Öncüler bir tarım komününden dini cemaate doğru büyük bir dönüşüm geçirdi. Bir noktadan itibaren de, dış dünyaya açık o ılımlı topluluk, oldukça gizemli, kuralları sıkı bir cemaate dönüştü.</p>

  <p>Bir noktada Öncüler içerisinde bir ihtilal gerçekleştiğini tahmin ediyorum. Sanırım Fukada da o patırtının ortasında kaldı. Daha önce de söylediğim gibi, Fukada asla dini eğilimleri olmayan bir adamdır. Tam bir materyalisttir. Bin bir zahmetle kurduğu komünün çizgisinden sapmasını öylece izleyecek bir adam da değildir. Muhtemelen bu dönüşüm esnasında Öncüler içerisinde meydana gelen erk mücadelesini kaybetmiştir."</p>

  <p>Tengo bir süre Ebisuno'nun söylediklerini tarttı. "Söylediklerinizi anlayabiliyorum, ama gerçekten öyle olsa bile, Fukada Bey'i Öncüler'den ihraç etmek yeterli olmaz mıydı? Şafakçılar'la ayrılığı barışçıl yollardan hallettikleri gibi. Tutup da hapsetmelerine hiç gerek yok."</p>

  <p>"Haklısın. Normal bir durumda, hapsetmek gibi sıkıntılı bir işe kalkışmaya gerek olmaz. Fakat Fukada Öncüler'in önemli bir sırrını biliyordu belki de. Dış dünyanın haberdar olması durumunda sıkıntı yaratacak bir şeyi. İşte o yüzden, Fukada'yı kovmak yeterli olmamıştır.</p>

  <p>Fukada aslında komünün kurucusu sıfatıyla, uzunca bir süre gerçek anlamda liderlik etmişti. O süre zarfında neler döndüğünü çok iyi görmüştür. Hatta çok fazla şey bilen biri haline gelmiş de olabilir. Dahası, Fukada'nın adı dış dünyada da çok iyi biliniyordu. Tamotsu Fukada, kendi döneminin önemli bir ismiydi ve şimdi bile bazı kesimlerde karizmatik bir kişilik olarak hatırlanır. Fukada'nın Öncüler'den ayrılacak olursa, söyleyecekleri ve hareketleri, muhakkak yankı uyandıracaktı. Bu durumda, Fukada çifti ayrılmak istemiş olsalar bile Öncüler ikisini bırakamazlardı."</p>

  <p>"O yüzden, siz Tamotsu Fukada'nın kızı Eri'yi yazar olarak sansasyonel bir şekilde sahneye çıkartıp, <i>Pupa Hava'</i>yı en çok satan kitap haline getirerek insanların dikkatini çekip, bu gizeme bir açıklama bulmak niyetindesiniz."</p>

  <p>"Yedi yıl çok uzun bir süre. Bu süre boyunca her yolu denedim, ama hiçbir işe yaramadı. Şimdi burada cesur adımlar atmazsam, işin sırrını çözemeden her şey bitebilir."</p>

  <p>"Eri'yi yem olarak kullanıp, kocaman bir kaplanı kafesinden çıkartmaya çalışıyorsunuz."</p>

  <p>"İçeriden neyin çıkacağını kimse bilemez. Kaplan olduğu kesin değil."</p>

  <p>"Fakat anlattıklarınıza bakılırsa, sizin tahmininize göre saldırgan bir şeyler çıkacak."</p>

  <p>"Bu olası," dedi Ebisuno, düşünceli bir ifadeyle. "Sanırım sen de biliyorsundur. Kapalı homojen topluluklardan her şey çıkabilir."</p>

  <p>Bir süre ağır bir sessizlik çöktü. O sessizliği Fukaeri bozdu.</p>

  <p><i>"Little People</i> geldi çünkü."</p>

  <p>Tengo, Ebisuno'nun yanında oturan Fukaeri'nin yüzüne baktı. Her zamanki gibi, yüzü ifadeden yoksundu.</p>

  <p><i>"Little People</i> geldi ve Öncüler içerisinde bir şeyler değişti. Öyle mi?" diye sordu Tengo, Fukaeri'ye.</p>

  <p>Fukaeri bu soruyu yanıtlamadı. Eliyle bluzunun boğaz kısmındaki düğmeyi kurcalıyordu.</p>

  <p>Ebisuno kızın sessizliğini fırsat bilmiş gibi söze girdi. "Eri'nin anlattığı <i>Little People'</i>ın nasıl bir anlam taşıdığını bilmiyorum. Eri de sözcüklere dökerek açıklayamıyor. Belki de şu an için açıklamaya niyeti yok. Fakat her halükârda, tarım komünü Öncüler'in ani bir değişimle dinsel cemaat haline gelmesinde bu <i>Little People'</i>ın rol oynadığı kesin gibi."</p>

  <p>"Ya da <i>Little People</i> ile kastedilen neyse o türden bir şeylerin," dedi Tengo.</p>

  <p>"Aynen öyle," dedi Ebisuno. "Bu <i>Little People'</i>ın kendisi mi, yoksa <i>Little People</i> bir şeyi mi ifade ediyor bilemiyorum. Fakat en azından Eri, romanı <i>Pupa Hava'</i>da <i>Little People'</i>ı öyküye katmak yoluyla çok önemli bir gerçeği anlatmaya çalışıyor gibi geliyor bana."</p>

  <p>Ebisuno bir süre bakışlarını kendi ellerinden ayırmadı. Sonra başını kaldırdı.</p>

  <p>"George Orwell <i>1984</i> adlı eserinde, senin de bildiğin gibi öyküyü <i>Big Brother</i> adını verdiği diktatörlük sistemi odağında kurmuştu. Aslında Stalinizmi alegorik bir şekilde anlatıyordu. Sonrasında, <i>Big Brother</i> toplumsal bir simge haline geldi. Bu Orwell'ın başarısıydı. Fakat şu an gerçekten yaşamakta olduğumuz 1984 yılında <i>Big Brother</i> artık çok ünlü ve görüldüğü anda tanınacak bir mevhum haline geldi. Şu an burada <i>Big Brother</i> denen şey ortaya çıkacak olsa, biz parmaklarımızla onu işaret ederek, 'Dikkat! Bu <i>Big Brother!'</i> deriz. Başka bir deyişle, bu gerçeklik dünyasında artık <i>Big Brother'</i>a yer yok. Onun yerine bu <i>Little People</i> ortaya çıktı. Sence de hoş ve ilginç bir tezat değil mi?"</p>

  <p>Ebisuno gözünü ayırmadan Tengo'yu süzerek, gülümsemeye yakın bir ifade takındı.</p>

  <p><i>"Little People</i> göze görünmüyor. Köklerinde iyilik mi var, yoksa kötülük mü, onu bile anlayamıyoruz. Fakat her ne ise, kendinden emin biçimde ayağımızın altını oymayı sürdürüyor." Ebisuno sözlerinin burasında kısa bir ara verdi. "Fukada çiftinin, hatta Eri'nin başına ne geldiğini anlayabilmek için, sanırım bu <i>Little People'</i>ın ne olduğunu öğrenmemiz gerek."</p>

  <p>"Siz bu <i>Little People'</i>ı ortaya çıkartmak için mi Eri'yi yem olarak kullanıyorsunuz?" diye sordu Tengo.</p>

  <p>"Gerçekten var olup olmadığını bilmediğimiz bir şeyi ortaya çıkartabilir miyiz acaba?" dedi Ebisuno. Yüzündeki gülümseme hâlâ varlığını koruyordu. "Senin söylediğin 'kocaman kaplan' tanımlaması daha gerçekçi olur belki."</p>

  <p>"Ne şekilde olursa olsun, Eri'nin yem olarak kullanıldığı gerçeğini değiştirmez."</p>

  <p>"Hayır. Yem sözcüğünün uygun olmadığı kanısındayım. Bir hortum oluşturduğunu söylemek daha doğru olur. Nihayetinde çevresindeki şeyler de hortumun yarattığı girdaba uyarak dönmeye başlayacak. Benim beklentim bu."</p>

  <p>Ebisuno parmağıyla havada halkalar çizdi. Sonra sözlerine devam etti.</p>

  <p>"Eri o hortumun merkezinde. Hortumun merkezinde duran birinin hareket etmesine gerek yok. Hareket edecek olanlar çevresindekiler."</p>

  <p>Tengo sesini çıkartmadan Ebisuno'yu dinliyordu.</p>

  <p>"Eğer senin abartılı benzetmeni aynen kullanırsak, yalnızca Eri değil, hepimiz yem oluyoruz demektir." Ebisuno gözlerini kısarak Tengo'ya baktı. "Sen de dahil olmak üzere."</p>

  <p>"Ben yalnızca <i>Pupa Hava'</i>yı yeniden yazdım. Deyim yerindeyse, emir eri bir teknisyenim. Komatsu Bey'in en başta söylediği buydu."</p>

  <p>"Demek öyle."</p>

  <p>"Fakat plan biraz rotasından çıktı galiba," dedi Tengo. "Şimdi siz, Komatsu'nun tasarladığı plan üzerinde değişiklikler yaptığınızı mı söylemeye çalışıyorsunuz?"</p>

  <p>"Hayır, hiçbir şeyde değişiklik yapmadım. Komatsu'nun niyeti ayrı, benimki ayrı. Şu an için bu iki <i>niyet</i> yön açısından örtüşüyor."</p>

  <p>"Yani işler iki <i>niyet</i> üst üste gelmiş halde ilerliyor."</p>

  <p>"Öyle de denebilir."</p>

  <p>"Ulaşmak istedikleri hedefler farklı olan iki kişi aynı at üzerinde. Bir noktaya kadar yol tek, ama sonrası bilinmiyor."</p>

  <p>"Yazar nitelemesini hak ediyorsun. Çok güzel bir ifade."</p>

  <p>Tengo iç geçirdi. "Bana önümüz aydınlıkmış gibi gelmiyor. Fakat her ne olursa olsun, artık geri de dönemeyiz."</p>

  <p>"Geriye dönmek mümkün olsa bile, en başa dönmek pek kolay değil," dedi Ebisuno.</p>

  <p>Konuşma burada sona erdi. Tengo'nun aklına söylenecek başka bir şey gelmemişti.</p>

  <p>Ebisuno onlardan daha erken ayrıldı. Yakınlarda bir yerde, biriyle görüşmesi olduğunu söyledi. Fukaeri kalmıştı. Tengo ve Fukaeri karşılıklı sessizce oturuyorlardı.</p>

  <p>"Karnın acıktı mı?" diye sordu Tengo.</p>

  <p>"Pek değil," dedi Fukaeri.</p>

  <p>Kafe kalabalıklaşmaya başlayınca, ikisi de kalkalım teklifinde bulunmadığı halde, sessizce kalkıp kafeden çıktılar. Sonra bir süre Şincuku sokaklarında yürüdüler. Saat 6'ya yaklaşmıştı ve birçok insan telaşlı adımlarla istasyona doğru yürüyordu, ama hava henüz aydınlıktı. İlk yaz güneşi şehri sarıp sarmalamıştı. Yeraltındaki kafeden çıkınca, o aydınlık suni olarak yaratılmış hissi veriyordu.</p>

  <p>"Şimdi nereye gideceksin?"</p>

  <p>"Özel bir yer yok."</p>

  <p>"Eve kadar bırakayım mı?" dedi Tengo. "Yani Şinanomaçi'deki apartman dairesine kadar. Bugün orada kalacaksın değil mi?"</p>

  <p>"Oraya gitmiyorum," dedi Fukaeri.</p>

  <p>"Neden?"</p>

  <p>Kız bu soruyu yanıtlamadı.</p>

  <p>"Oraya gitmemenin daha iyi olacağını mı düşünüyorsun?" diye sordu Tengo.</p>

  <p>Fukaeri sessizce başını evet anlamında salladı.</p>

  <p>"Peki, Öğretmen'in evine mi gideceksin?"</p>

  <p>"Futamatao çok uzak."</p>

  <p>"Başka gidecek yerin var mı?"</p>

  <p>"Senin evinde kalırım," dedi Fukaeri.</p>

  <p>"Bu pek hoş olmaz," diye yanıtladı Tengo, sözcükleri özenle seçerek. "Küçük bir daire, hem de ben tek başıma yaşıyorum. Öğretmen Ebisuno da buna izin vermez herhalde."</p>

  <p>"Öğretmen umursamaz," dedi Fukaeri. Sonra omuzlarını kısar gibi bir hareket yaptı. "Ben de umursamam."</p>

  <p>"Ben umursarım belki," dedi Tengo.</p>

  <p>"Neden?"</p>

  <p>"Yani..." diye söze başlayarak bir şeyler söylemek istediyse de, gerisi gelmedi. Ne söylemek üzere olduğunu, Tengo anımsayamadı. Fukaeri'yle konuşurken arada sırada böyle oluyordu. Bir an geliyor, ne söylemek üzere olduğunu unutuveriyordu. Güçlü bir rüzgâr esip de, konserin ortasında önündeki nota kâğıtlarını uçuruvermiş gibi.</p>

  <p>Fukaeri sağ elini uzatıp, avutmaya çalışırmış gibi Tengo'nun elini tuttu.</p>

  <p>"Sen anlamıyorsun," dedi kız.</p>

  <p>"Mesela neyi?"</p>

  <p>"Biz tekiz."</p>

  <p>"Tek miyiz?" dedi Tengo, şaşırarak.</p>

  <p>"Kitabı birlikte yazdık."</p>

  <p>Tengo avucunda Fukaeri'nin parmaklarının gücünü hissetti. Sıkarak tutmuyordu, ama sabit, kararlı bir tutuştu.</p>

  <p>"Haklısın. Biz birlikte <i>Pupa Hava'</i>yı yazdık. Kaplan bizi yerken de beraberiz."</p>

  <p>"Kaplan çıkmaz," dedi Fukaeri, ondan beklenmeyecek ölçüde ciddi bir ses tonuyla.</p>

  <p>"Buna sevindim," dedi Tengo. Fakat bu, ona özel bir mutluluk hissi de vermiyordu. Kaplan çıkmayacaktı belki, ama onun yerine neyin çıkacağı hiç belli değildi.</p>

  <p>Şincuku İstasyonu'nun bilet satış yerinde durdular. Fukaeri, Tengo'nun elini tutmuş, onun yüzüne bakıyordu. İnsanlar ikisinin etrafından taşkın bir ırmak gibi akıp gidiyordu.</p>

  <p>"Tamam. Bende kalmak istiyorsan kalabilirsin," dedi Tengo, direnmekten vazgeçerek. "Ben koltukta yatabilirim."</p>

  <p>"Sağ ol," dedi Fukaeri.</p>

  <p><i>Bu kızın ağzından ilk kez teşekkür sözcüğü duyuyorum,</i> dedi Tengo içinden. <i>Hayır, belki de ilk değildir.</i> Fakat daha önce duyup duymadığını bir türlü anımsayamadı.</p>
</body>
</html>
