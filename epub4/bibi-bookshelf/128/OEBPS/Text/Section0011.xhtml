<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="8. Tengo">8<br />
  Tengo</h2>

  <p><br /></p>

  <h3 class="sigil_not_in_toc">Bilinmeyen bir yerde yeni biriyle karşılaşma</h3>

  <p>Çoğu insan pazar sabahını tatil sembolü olarak görür. Fakat Tengo, çocukluk yıllarında pazar sabahlarını bir kez bile sevindirici bir şey olarak görmemişti. Pazar günleri hep duygusal açıdan çökmesine neden olurdu. Hafta sonu geldiğinde halsizleşir, iştahını yitirir, bedeninin farklı yerlerinde ağrılar peydahlanırdı. Tengo için pazar günleri, karanlık arka yüzünden başka bir kısmını göstermeyen, şeklini yitirmiş ay gibiydi. <i>Pazar günleri hiç gelmese keşke,</i> derdi çocukluğunda Tengo. <i>Her gün okul olsa, hiç tatil olmasa ne kadar keyifli olurdu.</i> Pazar günü gelmesin diye dua ettiği bile olmuştu. Elbette bu duanın gerçekleşmesine imkân da yoktu. Yetişkin olup da, pazar günlerinin bir tehdit olmaktan çıktığı şimdilerde bile, pazar sabahları uyandığında içinin nedensizce karardığı oluyordu. Vücudundaki eklemlerin gıcırdadığı sanrısına kapılıyor, kusma hissi baş gösteriyordu. Bu tepki artık yüreğine iyice işlemişti. Muhtemelen bilinçaltının derinliklerine kadar.</p>

  <p>NHK Televizyonu'nun tahsildarlığını yapan babası, pazar günü gelince, küçük Tengo'yu da yanına alarak tahsilata çıkardı. Bu, Tengo ana sınıfına gitmeden önce başlamış, ilkokul beşinci sınıfa kadar, pazarları özel bir okul etkinliği olmadığı müddetçe istisnasız devam etmişti. Sabah 7'de kalkınca, babası Tengo'ya yüzünü sabunla güzelce yıkatır, kulaklarını ve tırnaklarını dikkatle kontrol eder, olabildiğince temiz (fakat gösterişli olmayan) giysiler giydirir, sonrasında güzel şeyler yedireceğine dair söz verirdi.</p>

  <p>Diğer NHK tahsildarlarının tatil günlerinde çalışıp çalışmadıklarını Tengo bilmiyordu. Fakat belleğinde kaldığı kadarıyla, babası pazar günleri mutlaka çalışırdı. Hatta normalden daha canla başla. Çünkü hafta içi evde olmayanları pazar günleri evde yakalamak mümkün oluyordu.</p>

  <p>Babasının küçük Tengo'yu da yanına alarak tahsilata çıkmasının bazı nedenleri vardı. O kadar küçük bir çocuğu evde yalnız bırakamayacak olması, nedenlerden biriydi. Hafta içi günlerde yuvaya ya da kreşe emanet edebilirdi, ama pazar günleri o tür yerler kapalıydı. Babasının nasıl bir iş yaptığını oğluna göstermesi gerektiğine inanması da nedenlerden biriydi. Yaşamlarının nasıl bir işe bağlı olarak sürdüğünü, çalışmanın ne demek olduğunu, küçük yaşta öğretmek gerekliydi. Babası da kendini bildi bileli pazar günleri dahil tarlaya çalışmaya götürülmüştü. Böyle bir yaşam onun için çok doğal bir şeydi.</p>

  <p>Üçüncü neden oldukça yıkıcıydı ve işte onun için Tengo'nun yüreğini çok derinden yaralamıştı. Yanında bir çocukla dolaştığında ücret tahsil etmenin kolaylaştığını babası çok iyi biliyordu. Yanında küçük bir çocukla dolaşan bir tahsildara, "Böyle bir ücreti ödemek istemiyorum. Gidin buradan," demek kolay değildi. Çocuk gözlerini dikip bakınca, çoğu insan ödemek istemese bile çıkartıp ödüyordu. O yüzden babası, pazar günleri özellikle para toplamanın zor olduğu evlere göre bir rota çiziyordu. Tengo kendisinden böyle bir rol beklendiğini baştan beri biliyordu ve bu hiç de hoşuna gitmiyordu. Fakat öte yandan kendince akıl yürüterek, babası sevinsin diye ondan beklenen rolü oynuyordu. Tamı tamına bir sirk maymunu gibi. Babasını sevindirdiğinde, o da günün kalan kısmında Tengo'ya çok nazik davranıyordu.</p>

  <p>Tengo için tek rahatlatıcı nokta, babasının üstlendiği bölgenin yaşadıkları evden biraz uzakta oluşuydu. Tengo'ların oturduğu ev İçikava şehrinin banliyö semtindeydi, ama babasının tahsilat yaptığı bölge şehrin merkez kısımlarındaydı. Okul bölgesi de farklıydı. O yüzden anaokulu ya da ilkokuldan sınıf arkadaşlarının evlerine tahsilata gitmekten kurtuluyordu. Yine de, şehrin işlek caddelerinde dolaşırken, tesadüfen sınıf arkadaşlarıyla karşılaştığı da oluyordu. Böyle anlarda hızla babasının arkasına gizleniyor, arkadaşının onu fark etmemesi için çaba harcıyordu.</p>

  <p>Tengo'nun sınıf arkadaşlarının babalarının çoğu Tokyo merkezinde çalışan şirket elemanlarıydı. Onlar İçikava şehrinin aslında Tokyo'nun bir parçası olduğu, bilinmeyen bir durum yüzünden Çiba iline dahil edildiği kanısındaydılar. Pazartesi sabahları sınıf arkadaşları pazar günü nereye gittiklerini, ne yaptıklarını anlatırlardı. Lunaparka, hayvanat bahçesine ve beysbol maçına giderlerdi. Yazları denizde yüzmeye, kışları kayağa giderlerdi. Babaları direksiyona geçerek onları arabalarıyla gezmeye götürür, bazen de dağ yürüyüşü yaparlardı. Sınıf arkadaşları bu deneyimlerini coşkuyla anlatır, farklı yerlere dair bilgilerini paylaşırlardı. Fakat Tengo'nun anlatabileceği hiçbir şey yoktu. Ne bir gezi yerine, ne de lunaparka gitmişliği vardı. Pazar günleri sabahtan akşama kadar tanımadıkları insanların ev zillerini çalar, baş eğerek para toplarlardı. Ödemek istemeyen çıktığında, korkutur, hatta tehdit ederlerdi. Mantık yürütmeye kalkan olduğunda, tartışmaya girerlerdi. Sokak köpeği gibi kovalandıkları da olurdu. İlkokul üçüncü sınıftayken, babasının NHK tahsildarlığı yaptığı, sınıfta da bilinen bir gerçek haline gelmişti. Herhalde babasıyla tahsilat yapmak için dolaşırken birileri görmüş olmalıydı. Ne de olsa bütün pazar günlerinde babasının peşi sıra şehir merkezini arşınlayıp duruyordu. Birilerinin onu görmüş olması çok doğaldı (zaten, artık babasının arkasına gizlenemeyecek kadar da irileşmişti). Bu durumun o zamana kadar ortaya çıkmamış olması daha garipti.</p>

  <p>Sonrasında Tengo "NHK" lakabıyla çağırılır oldu. Beyaz ırka mensup orta sınıf çocuklarından oluşan bir toplulukta, Tengo bir tür "farklı ırk" gibiydi. Diğer çocuklar için sıradan olan şeylerin çoğu, Tengo için sıradan değildi. Onlardan farklı bir dünyada, farklı bir yaşam sürüyordu. Tengo okulda üstün başarıları olan bir öğrenciydi ve spor dallarında da yetenekliydi. İriyarı ve güçlüydü. Öğretmenlerin gözdesiydi. O yüzden "farklı ırk"tan olsa bile, sınıfta dışlanmıyordu. Aksine, her konuda ona karşı ölçülü davranılıyordu. Fakat pazar günü bir yere gitme, evlerde buluşma davetleri aldığında bu davetleri kabul etmiyordu. Babasına, "Bu pazar günü bir arkadaşın evinde toplanıyoruz," diyecek olsa, onun yanıt bile vermeyeceğini en baştan biliyordu. "Kusura bakma. Bu pazar başka işim var," diye reddetmekten başka çaresi yoktu. Birçok kez reddedince, doğal olarak kimse onu çağırmaz olmuştu. Farkına vardığında, artık hiçbir gruba dahil değildi ve sürekli tek başınaydı.</p>

  <p>Pazar günleri ne olursa olsun, Tengo babasıyla birlikte tahsilat rotasını izlemek zorundaydı. Bu mutlak kuraldı, ne istisnası vardı ne de değiştirilebilirdi. Soğuk alıp da sürekli öksürse de, karnı ağrısa da babası asla bırakmazdı. Böyle zamanlarda, ayakta duramayacak halde babasının arkasından yürürken, öylece yere yığılarak ölüp gitmeyi istediği bile olmuştu. O zaman, babası belki de yaptıklarına biraz olsun pişman olurdu. <i>Çocuğa aşırı sert davrandım herhalde,</i> diye. Fakat Tengo, bu iyi miydi kötü mü bilinmez, sağlıklı bir bünyeye sahipti. Ateşi çıksa, karnı ağrısa, midesi bulansa bile, asla yığılıp kalmadan, bilincini yitirmeden babasıyla birlikte uzun tahsilat rotasını tamamlardı. Tek bir damla bile gözyaşı dökmeden.</p>

  <p><br /></p>

  <p>Tengo'nun babası İkinci Dünya Savaşı sonrasında Mançurya'dan meteliksiz dönmüştü. Japonya'nın kuzeyindeki Tohoku bölgesinde bir çiftçi ailesinin üçüncü erkek çocuğu olarak dünyaya gelmiş, aynı memleketten arkadaşlarıyla gönüllü göçmen grubuna dahil olarak Mançurya'ya gitmişti. Mançurya arazilerinin geniş ve verimli cennet topraklar olduğuna, orada rahat bir yaşamın onları beklediğine dair hükümet propagandasına körü körüne inanarak gitmiş değildi. Cennet topraklarla alakası olmadığını en baştan itibaren biliyordu. Yalnız, çok yoksul ve açtılar. Taşrada kalacak olsalar açlıktan ölme sınırında bir yaşamdan başkası söz konusu değildi, şehirler ise ekonomik kriz yüzünden işsizlerden geçilmiyordu. Büyük şehre göç etse bile iş bulması neredeyse imkânsızdı. Hal böyle olunca Mançurya'ya gitmekten başka hayatta kalma yolu bulamamıştı. Gerektiğinde silah kullanabilecek göçmen çiftçiler adı altında temel eğitim alarak, Mançurya'da nasıl tarım yapılacağına dair bilgilendirildikten sonra, "Yaşasın Japon İmparatorluğu!" nidaları arasında memleketlerinden yolcu edilmiş, Dairen (Port Arthur) Limanı'nda buharlı trene aktarma yaparak Mançurya'nın ülke sınırı yakınlarına kadar götürülmüşlerdi. Orada onlara tarla, tarım aletleri ve küçük tüfekler verilmiş, arkadaşlarıyla birlikte tarım yapmaya başlamışlardı. Taşlı, çorak bir tarlaydı ve kış geldiğinde her şey donuyordu. Yiyecek bir şey bulamayınca sokak köpeklerini yemek zorunda kalmışlardı. Yine de başlangıçtaki birkaç sene hükümetin de yardımıyla, bir şekilde hayatta kalmayı başarmışlardı.</p>

  <p>Ağustos 1945'te, nihayet yaşam sıkıntıları hafiflemeye başlamışken, Sovyetler tarafsızlık anlaşmasını bozarak tüm Mançurya'yı işgal etmişti. Avrupa cephesindeki savaşı sona erdiren Sovyet ordusu, muazzam rakamlara ulaşan bir askeri gücü Sibirya Demiryolu ile Uzakdoğu'ya sevk etmiş, Mançurya sınırını geçmek için hazırlıklarını günden güne ilerletiyordu. Tengo'nun babası bir vesileyle samimi olduğu bir memurdan bu gergin durumu öğrenmişti ve Sovyet ordusunun saldırısını bekliyordu. Zayıflayan Japon Kuantung ordusunun karşı durmasının neredeyse imkânsız olduğunu söyleyip, işgal başlarsa canını kurtarabilmesi için kaçmaya hazırlanmasını öğütlemişti o memur, Tengo'nun babasına. Hem de ne kadar hızlı kaçarsa, o kadar iyi olacağını ekleyerek. O yüzden Sovyet ordusunun sınırı geçtiği haberini alır almaz, hazırda tuttuğu at ile istasyona yetişmiş, Dairen'e kalkan sondan ikinci trene kapağı atmayı başarmıştı. Arkadaşları arasında o yıl Japonya'ya sağlam dönebilen tek kişi oydu.</p>

  <p>Savaş bittikten sonra, Tengo'nun babası Tokyo'ya gelerek karaborsa işine girmiş, bir marangozun yanında çıraklık yapmış, ama hiçbir işte başarılı olamamıştı. Yaptığı işlerden eline geçen para ancak kendi boğazına yetiyordu. 1947 sonbaharında Asakusa'daki bir sake imalatçısının dağıtımcılığını yaparken Mançurya'dan tanıdığı bir adamla yolda tesadüfen karşılaşmıştı. Japon-Sovyet Savaşı'nın yaklaşmakta olduğunu kendisine haber veren o memurdu. Mançurya'da posta idaresinde çalışıyordu, ama artık Japonya'ya dönmüş, Ulaştırma ve İletişim Bakanlığı'nda görevliydi. Hem aynı memleketten oldukları, hem de çalışkan bir adam olduğunu bildiği içindir belki, adam Tengo'nun babasına samimiyet göstererek yemeğe davet etmişti.</p>

  <p>Tengo'nun babasının doğru düzgün bir iş bulamadığı için sıkıntıda olduğunu öğrenen adam, NHK tahsildarlığı yapmak isteyip istemeyeceğini sormuştu. O bölümde samimi arkadaşları vardı ve sözünü dinlerlerdi. Tengo'nun babası da minnettar kalacağı yanıtını vermişti. NHK'nın nasıl bir yer olduğunu bilmiyordu, ama sabit ücretli bir iş olduktan sonra hiç fark etmezdi. O memur referans mektubu yazmış, hatta kefil bile olmuştu. O sayede Tengo'nun babası NHK tahsildarı olabilmişti. Şirket içi eğitim aldıktan sonra ona üniforma verilmiş, görevi anlatılmıştı. İnsanlar nihayet savaş yenilgisinin şokundan kurtulmuş, sıkıntılı yaşamları içerisinde biraz olsun eğlence aramaya başlamışlardı. Radyodan yayınlanan müzik, komedi ve spor programları rahat ulaşılan ucuz eğlenceler haline gelmiş, radyo savaş öncesiyle karşılaştırılamayacak ölçüde yaygınlaşmıştı. NHK ise, dinleme ücretini tahsil etmek için çok sayıda insanı işe almıştı.</p>

  <p>Tengo'nun babası işini kendini vererek yapıyordu. Güçlü yanı, sağlam bünyeli ve sabırlı bir insan olmasıydı. Ne de olsa, doğduğundan beri bir kez bile karnını tıka basa doldurmuşluğu olmamıştı. Böyle bir insan için NHK tahsildarlığı işi o kadar da sıkıntılı bir iş değildi. Ne kadar şiddetle azarlansa bile, katlanması mümkündü. Dahası, en alt kademede bile olsa, devasa bir örgütlenmeye ait olmaktan fazlasıyla hoşnuttu. Taşeron tahsildar olarak, iş güvencesi olmadan, yaptığı işe göre ücret alarak bir yıl çalıştıktan sonra, performansı ve çalışma disiplini mükemmel diye NHK'nın kadrolu tahsildarı olarak işe alındı. Bu NHK'nın işleyişi açısından sıra dışı bir seçimdi. Evet, para toplamanın zor olduğu bir bölgede mükemmel iş çıkartmıştı, ama kadroya geçmesinde kefil olan Ulaştırma ve İletişim Bakanlığı memurunun etkisi de vardı. Sabit maaşı belirlenmiş, üzerine farklı yardım payları eklenmiş, lojman verilmiş, sağlık sigortası yaptırılmıştı. Kullanıp yol verilen taşeron tahsildarlar ile arasında yerle gök kadar fark olmuştu neredeyse. Bu onun yaşamında başına gelen en talihli olaydı. Nihayetinde, göğe uzanan totemin en alt tabakasına girmeyi başarmıştı.</p>

  <p>Tengo bunları babasından, istemediği kadar çok dinlemişti. Babası ninni söylemediği gibi, başucuna gelip masal da okumazdı. Onun yerine kendisinin tecrübe ettiği gerçek olayları tekrar tekrar anlatırdı. Tohoku'da yoksul bir çiftçi ailesinde doğmuş, köle gibi çalıştırılarak ve dayak kötek yetiştirilmiş, göçmen olarak Mançurya'ya gitmiş, insanın çişinin donduğu topraklarda elinde silahla eşkıyaya ve kurt sürülerine karşı mücadele ederek çorak toprağını sürmüş, Sovyet ordusundan canını zor kurtarmış, Sibirya'daki toplama kamplarına gönderilmemeyi başararak ülkesine dönmüş, aç karnına savaş sonrası hengâmesinde hayatta kalmış, tesadüf eseri talih yüzüne gülmüş ve NHK tahsildarı olmuştu. NHK tahsildarı olmak, onun öyküsünde zirveyi oluşturan mutlu sondu. Konuşması orada sona ererdi.</p>

  <p>Babası bunları anlatmakta ustaydı. Nereye kadar gerçek olduğunu öğrenmek mümkün değildi, ama öyküde mantıksız bir yan yoktu. Dolu dolu bir yaşam öyküsü olduğu söylenemezdi, ama ayrıntıları canlı, anlatımı renkliydi. Keyifli, insanın içine işleyen, ama bir o kadar da yabani bir öyküydü. Tengo'nun ne tepki vermesi gerektiğini bilemediği kısımların yanı sıra, birçok kez dinlediği halde bir türlü kavrayamadığı kısımlar da vardı. Eğer yaşam, epizotlarının renkliliğine göre değerlendirilecek olursa, Tengo'nun babası değerli bir yaşam sürmüştü.</p>

  <p>Ancak, NHK'da kadroya geçmesiyle birlikte babasının anlattıkları renkliliğini kaybediyor, gerçekliği silikleşiyordu. Anlattıklarında ayrıntılar ve bütünlük kalmıyordu. Ona göre anlatmaya değmeyecek konulardı herhalde. Bir kadınla tanışarak evlenmiş, bir çocuğu olmuştu; o çocuk Tengo'ydu işte. Annesi Tengo'yu doğurduktan birkaç ay sonra hastalıktan ölmüştü. Sonrasında babası tekrar evlenmemiş, NHK tahsildarı olarak ciddiyetle çalışmaya devam edip, Tengo'yu erkek başına büyütmüştü. Sonra da bugüne gelinmişti. Son.</p>

  <p>Tengo'nun annesi ile ne vesileyle tanıştığı, evlendiği, onun nasıl bir kadın olduğu, ölüm nedeni (ölümü Tengo'nun doğumuyla alakalı mıydı acaba?), rahat mı yoksa sıkıntılı bir ölüm mü olduğu gibi konulara gelindiğinde babası neredeyse hiçbir şey anlatmazdı. Tengo sorsa bile gelişigüzel yanıtlar verirdi. Çoğu sefer de siniri bozulur, susup kalırdı. Annesinin tek bir fotoğrafı bile yoktu. Babası nikâh töreni yapacak durumlarının ve fotoğraf makinelerinin olmadığını söylerdi.</p>

  <p>Fakat Tengo, temelde babasının anlattıklarına inanmıyordu. Babası gerçekleri saklıyor, öyküyü kendisine göre uyduruyordu. Annesi Tengo'yu doğurduktan birkaç ay sonra ölmüş değildi. Belleğinde kalan, annesinin bir buçuk yaşına kadar hayatta olduğuydu. Dahası, uyuyan Tengo'nun yanında babası olmayan bir adamla sarılmış sevişiyorlardı.</p>

  <p><b>Annesi gömleğini çıkartmış, beyaz fanilasının omuz askısını sıyırmış, babası olmayan bir adama meme ucunu emdiriyordu. Tengo yanı başlarında mışıl mışıl uyuyordu. Aynı zamanda Tengo uyanıktı. Annesinin o halini görüyordu.</b></p>

  <p>Bu Tengo için, annesinin hatıra fotoğrafıydı. Bu on saniyelik görüntü, beyninin derinliklerine iyice kazınmıştı. Elindeki, annesine ait tek bilgiydi. Tengo'nun bilinci bu görüntü yoluyla annesine zar zor ulaşıyordu. Farazi bir göbek bağıyla bağlanmış gibi. Bilinci belleğinin amniyon sıvısında, geçmişten gelen yankıları duyuyordu. Fakat babası, o görüntünün Tengo'nun beynine kazınmış olduğunu, onun o görüntü parçasından, geviş getirir gibi sonsuza kadar besin aldığını bilmiyordu. Baba-oğul birbirlerine söylemedikleri sırlarla yüklüydüler.</p>

  <p><br /></p>

  <p>İnsana kendini iyi hissettiren, havanın açık olduğu bir pazar sabahıydı. Fakat esen rüzgâr serindi; nisan ortası olsa bile, mevsimin kolayca tersine dönebileceğini hissettiriyordu. Tengo, siyah, ince, sıfır yaka bir süveter üzerine öğrencilik yıllarından beri giydiği balıksırtı desenli ceketini geçirdi; bej kot pantolon ve kahverengi Hush Puppies ayakkabılarını giydi. Ayakkabıları nispeten yeniydi. Bu onun giyebileceği en sıradan kılıktı.</p>

  <p>Tengo Çuo Hattı, Şincuku İstasyonu Taçikava yönü peronunun en ön kısmına ulaştığında, Fukaeri oradaydı. Kız tek başına banka oturmuş, hareketsizce duruyor; gözlerini kısmış, bakışlarını havaya dikmişti. Her haliyle yazlık olduğu belli olan keten tek parça elbisesinin üzerine kalınca, kışlık, koyu yeşil bir hırka; çorapsız ayaklarına da rengi solmuş, gri bez spor ayakkabı giymişti. Mevsim açısından tuhaf bir tarzdı. Tek parça elbisesi aşırı inceydi, hırkası ise aşırı kalın. Fakat onun üzerinde bu kıyafetleri görmek, Tengo'yu hiç de şaşırtmamıştı. Bulunduğu yere ait değilmiş gibi giyinerek, belki de kendi çapında dünyaya bakışını ifade etmeye çalışıyordu. Öyle de bakılabilirdi. Fakat herhalde hiçbir şey düşünmeden, giysilerini gelişigüzel seçmiş olmalıydı.</p>

  <p>Kitap okumuyordu, gazete okumuyordu, <i>walkman</i> dinlemiyordu; yalnızca sessizce oturmuş, iri kara gözleriyle karşısına bakıyordu. Hem bir şeye bakıyormuş gibi, hem de hiçbir şeye bakmıyormuş gibiydi. Hem bir şeyler düşünüyormuş gibi, hem de hiçbir şey düşünmüyormuş gibiydi. Uzaktan bakıldığında, özel bir malzemeden yapılmış, realist ellerden çıkmış bir heykel gibiydi.</p>

  <p>"Çok bekledin mi?" diye sordu Tengo.</p>

  <p>Fukaeri Tengo'nun yüzüne bakıp, sonra başını bir iki santim yana doğru salladı. Kara gözlerinde ipeğimsi bir berraklık vardı, ama tıpkı önceki seferde olduğu gibi herhangi bir ifade yakalamak mümkün değildi. O an için, henüz kimseyle konuşmak istemezmiş gibi bir hali vardı. Bu yüzden Tengo da konuşmayı sürdürme çabasını bir kenara bırakıp, bir şey söylemeden kızın yanına oturdu.</p>

  <p>Tren gelince, Fukaeri sessizce ayağa kalktı. Sonra birlikte o trene bindiler. Tatil günü Takao yönüne giden yarı ekspres trende fazla yolcu yoktu. Tengo ve Fukaeri bir koltuğa yan yana oturup, karşı pencereden akıp giden büyük şehir manzarasını sessizce izlemeye koyuldular. Fukaeri en başta olduğu gibi, ağzını hiç açmayınca Tengo da sessizliğini korudu. Fukaeri sanki bastırmak üzere olan bir soğuğa hazırlanırmış gibi hırkasının yakalarını sımsıkı kapatmış, yüzünü tam karşıya çevirmiş, dudaklarını bir çizgi gibi birleştirmişti.</p>

  <p>Tengo yanında getirdiği cep kitabını çıkartarak okumaya başladıysa da, biraz düşünüp vazgeçti. Kitabı tekrar cebine yerleştirip, Fukaeri'ye ayak uyduracak şekilde ellerini dizlerinin üzerine koyup, dalgın dalgın karşıya bakmaya başladı. Bir şeyler düşünmeyi aklından geçirse de, düşünebileceği bir şey bulamadı. Zihnini bir süredir <i>Pupa Hava</i> üzerinde yoğunlaştırdığından, zihni bütünlüğü olan bir şeyler düşünmeyi reddediyor gibiydi. Kafasının içini, dolaşmış bir ip yumağı kaplamış gibiydi.</p>

  <p>Tengo manzaranın pencerenin ardında akıp gidişini izleyip, raylardan gelen monoton sese kulak verdi. Çuo Hattı, sanki harita üzerine cetvelle çizilmiş gibi dümdüz ilerleyen bir hattı. Hayır, <i>sanki</i> ya da <i>gibi</i> sözcüklerini kullanmaya gerek yoktu; yapıldığı dönemde insanlar bu hattı gerçekten o şekilde tasarlamış olmalıydılar. Kanto Ovası'nın bu kısmında sözü edilecek ölçüde engel oluşturan bir coğrafi unsur yoktu. O yüzden insanların hissedecekleri virajlar, yükseltiler, köprüler ve tüneller olmaksızın hat açılabilmişti. Bir cetvel tek başına yeterliydi. Tren, hedefine doğru düz bir çizgi üzerinde ilerliyordu yalnızca.</p>

  <p>Nereden itibaren olduğunu fark edemeden, Tengo uyumaya başlamıştı. Titreşimi hissederek gözlerini açtığında, hızını yavaş yavaş düşüren tren Ogikubo İstasyonu'nda durmak üzereydi. Kısa bir uykuydu. Fukaeri duruşunu hiç bozmaksızın karşıya bakıyordu. Fakat gerçekte gözlerinde ne gibi görüntülerin oluştuğunu Tengo bilemiyordu. Yalnız, zihnini bir şeylere yoğunlaştırmış gibi duruşuna bakılırsa, bir süre daha trenden inmeye niyeti yok gibiydi.</p>

  <p>"Normalde ne tür kitaplar okursun?" diye sordu Tengo, can sıkıntısına dayanamayarak, trenin Mitaka'yı geçtiği bir noktada. Zaten Fukaeri'ye yeri geldiğinde sormak istediği bir soruydu.</p>

  <p>Fukaeri, Tengo'ya kısa bir bakış fırlattıktan sonra yüzünü yine tam karşıya çevirdi. "Kitap okumam," dedi, yalın bir ifadeyle.</p>

  <p>"Hiç mi?"</p>

  <p>Fukaeri başını hafifçe iki yana salladı.</p>

  <p>"Kitap okumaya merakın yok mu?" diye sordu Tengo.</p>

  <p>"Okumak zaman alıyor," dedi Fukaeri.</p>

  <p>"Okuması zaman alan kitapları okumuyorsun?" diye soru tonlamasıyla tekrarladı Tengo, kızın ne demek istediğini çıkartamadığı için.</p>

  <p>Fukaeri yüzünü karşıya çevirmiş halde, yanıt vermedi. Galiba Tengo'nun söylediklerini onaylıyordu.</p>

  <p>Elbette, genel olarak bir kitabı okumak, kitabına göre zaman alır. Televizyon izlemekten, manga okumaktan farklıdır. Okumak nispeten uzun zamansallık içerisinde gerçekleştirilen bir eylemdir. Fakat Fukaeri'nin, "Zaman alıyor" ifadesinde, böylesi bir genellemenin yanı sıra farklı bir nüans da var gibiydi.</p>

  <p>"Zaman alıyor derken, yani... Çok mu zaman alıyor?" diye sordu Tengo.</p>

  <p>"Çok," diye kestirip attı Fukaeri.</p>

  <p>"Diğer insanlardan çok çok daha fazla mı?"</p>

  <p>Fukaeri başını keskin bir hareketle sallayarak onayladı.</p>

  <p>"Öyleyse, okulda sıkıntı yaratmıyor mu? Dersler için çok farklı kitaplar okuman gerekir ne de olsa. Eğer o kadar zaman alıyorsa."</p>

  <p>"Okuyormuş gibi yapıyorum," dedi kız, çok sıradan bir şeyden bahsediyormuş gibi.</p>

  <p>Tengo'nun kafasının bir yerlerinde, uğursuz bir kapı vurma sesi yankılanıverdi. Elinden gelse o sesi duymamış olmak isterdi, ama mümkün değildi. Gerçeği öğrenmek zorundaydı.</p>

  <p>Yine sordu. "Söylemek istediğin, yani disleksi gibi bir şey mi?"</p>

  <p>"Disleksi," diye tekrarladı Fukaeri.</p>

  <p>"Okuma bozukluğu."</p>

  <p>"Öyle dedikleri de oldu. Dis..."</p>

  <p>"Kim söyledi?"</p>

  <p>Kız omuzlarını hafifçe kıstı.</p>

  <p>"Yani..." dedi Tengo, el yordamıyla sözcükleri bulmaya çalışıyor gibiydi. "Küçüklüğünden beri hep öyle miydi?"</p>

  <p>Fukaeri başını sallayarak onayladı.</p>

  <p>"Öyleyse şimdiye kadar roman gibi bir şeyi hiç okumamışsın demektir."</p>

  <p>"Kendim," dedi Fukaeri.</p>

  <p>Böylelikle kızın yazdığı romanda hiçbir yazarın etkisinde kalmayışına bir açıklama gelmiş oluyordu. Mantıklı, yerine tam oturan bir açıklama.</p>

  <p>"Kendin okumadın," dedi Tengo.</p>

  <p>"Birileri benim için okudu," dedi Fukaeri.</p>

  <p>"Annen, baban sesli sesli mi okudular?"</p>

  <p>Fukaeri bu soruyu yanıtlamadı.</p>

  <p>"Fakat okuyamasan bile yazabiliyorsun," dedi Tengo, çekine çekine.</p>

  <p>Fukaeri başını iki yana salladı. "Yazmak da zaman alıyor."</p>

  <p>"Çok mu zaman alıyor?"</p>

  <p>Fukaeri yine omuzlarını kıstı. Evet, diyordu.</p>

  <p>Tengo koltuğun üzerinde oturuşunu düzelterek, vücudunun konumunu değiştirdi. "Bu şu anlama mı geliyor? <i>Pupa Hava'</i>nın metnini sen yazmadın."</p>

  <p>"Ben yazmadım."</p>

  <p>Tengo birkaç saniye bekledi. Külçe gibi ağır saniyelerdi. "Peki, kim yazdı?"</p>

  <p>"Azami," dedi Fukaeri.</p>

  <p>"Azami kim?"</p>

  <p>"Benden iki yaş küçük."</p>

  <p>Yine çok kısa bir sessizlik oldu. "O kız <i>Pupa Hava'</i>yı senin yerine mi yazdı?"</p>

  <p>Fukaeri çok doğal bir hareketle başını evet anlamında salladı.</p>

  <p>Tengo düşüncelerinin sınırlarını zorluyordu. "Yani sen öyküyü anlattın, Azami de o öyküyü metin haline getirdi. Öyle mi?"</p>

  <p>"Daktilo etti, çıktısını aldı," dedi Fukaeri.</p>

  <p>Tengo dişlerinin arasına aldığı dudaklarını ısırıp, önüne serilen gerçekleri kafasının içinde sıralayarak, doğru yerlere koymaya çalıştı. Sonra, "Yani Azami o çıktıyı yayınevine yeni yazarlar yarışması adayı olarak gönderdi. Herhalde sana haber vermeden <i>Pupa Hava</i> başlığını da ekleyerek."</p>

  <p>Fukaeri evet anlamına da, hayır anlamına da gelmeyecek şekilde, başını yana eğdi. Fakat karşı da çıkmadı. Herhalde ana hatlarıyla doğruydu.</p>

  <p>"Azami senin arkadaşın mı?"</p>

  <p>"Birlikte yaşıyoruz."</p>

  <p>"Kız kardeşin mi?"</p>

  <p>Fukaeri başını iki yana salladı. "Öğretmenin çocuğu."</p>

  <p>"Öğretmen," dedi Tengo. "O öğretmen de seninle birlikte mi yaşıyor?"</p>

  <p>Fukaeri başını sallayarak onayladı. <i>Şimdi bu soruyu sormanın ne anlamı var,</i> demek istermiş gibiydi.</p>

  <p>"Şu an görüşmeye gittiğim kişi, kesin o öğretmendir herhalde."</p>

  <p>Fukaeri Tengo'ya dönerek, uzaklarda süzülen bir buluta bakıyormuş gibi bir süre yüzüne baktı. Sanki o zor öğrenen bir köpekti ve Fukaeri de onunla ne yapacağını düşünüyormuş gibi. Sonra başını sallayarak onayladı.</p>

  <p>"Öğretmenle görüşmeye gidiyoruz," dedi, ifadeden yoksun ses tonuyla.</p>

  <p>Konuşma o an için sona ermişti. Tengo ve Fukaeri yine bir süre susup, yan yana trenden dışarıyı izlediler. Düz arazi üzerinde, hiçbir özelliği olmayan binalar sonsuza kadar sıralanmış gibiydi. Sayısız televizyon antenleri, böceklerin duyargaları gibi göğe uzanıyordu. Oralarda yaşayan insanlar NHK kullanım ücretini düzgün olarak ödüyorlar mıydı acaba? Pazar günleri, her şey Tengo'nun aklına kullanım ücretini getirirdi. Böyle bir şeyi düşünmek istemiyordu, ama elinde değildi.</p>

  <p><br /></p>

  <p>O gün, bu olabildiğince açık nisan ortası pazar günü sabahı, bazı hoş olduğu söylenemeyecek gerçekler ortaya çıkmıştı. Evvela, Fukaeri <i>Pupa Hava'</i>yı kendisi yazmamıştı. Dediklerine inanılacak olursa (inanmamak için hiçbir neden yoktu), Fukaeri yalnızca öyküyü anlatmış, başka bir kız çocuğu metin haline getirmişti. Oluşum süreci açısından "Kociki" ya da "Heike Öyküsü" gibi sözlü edebiyatın yazıya geçirilmesi ile aynıydı. Bu gerçek Tengo'nun <i>Pupa Hava'</i>ya müdahale etmesinden kaynaklanan suçluluk duygusunu bir ölçü hafifletse bile, bütününe bakıldığında, durum net olarak söylemek gerekirse içinden çıkılamayacak ölçüde karmaşıklaşmıştı.</p>

  <p>Üstelik kız disleksi hastasıydı ve doğru düzgün kitap bile okuyamıyordu. Tengo disleksi hastalığıyla ilgili bilgilerini aklından geçirdi. Üniversitede pedagojik formasyon aldığında, bu rahatsızlıkla ilgili ders görmüştü. Disleksi hastaları prensipte okuyup yazabilirlerdi. Zihinlerinde sorun olmadığı kabul ediliyordu. Fakat okumaları zaman alıyordu. Kısa cümleleri okumakta zorlanmıyorlardı, ama bu tür cümleler bile üst üste gelip metin uzayınca bilgi değerlendirme yetenekleri başa çıkamaz hale geliyordu. Harfleri ve anlamları kafalarının içerisinde düzgün bir şekilde birleştiremiyorlardı. Bu, disleksi hastalığının genel özellikleriydi. Hastalığın nedeni henüz bulunamamıştı. Fakat okuldaki sınıf içerisinde bir iki disleksi hastası çocuğun bulunması hiç de şaşırtıcı bir durum değildi. Einstein da öyleydi, Edison ve Charlie Mingus da öyleydi.</p>

  <p>Disleksi hastalarının metin yazma konusunda da, okurken olduğu gibi sıkıntı çekip çekmediklerini Tengo bilmiyordu. Fakat Fukaeri'nin durumunda galiba öyleydi. Kız yazarken de aynı ölçüde sıkıntı çekiyordu.</p>

  <p>Bu durumu öğrendiğinde Komatsu ne diyecekti acaba? Tengo elinde olmadan iç geçirdi. Bu on yedi yaşındaki kız doğuştan disleksi hastasıydı ve ne kitap okuyabilecek, ne de uzun metinler yazabilecek durumdaydı. Konuşurken bile (kasıtlı olarak öyle yapmıyorsa) her seferinde yalnızca tek cümle söylüyordu. Şekil açısından bile olsa, ondan profesyonel bir yazar çıkartmaya çalışmak son derece tutarsız bir girişim olurdu. Tengo <i>Pupa Hava'</i>yı güzelce yeniden yazsa, eser yeni yazarlar ödülünü alarak basılsa ve popüler olsa bile insanları kandırmayı sürdürmek mümkün değildi. Başlangıçta her şey yolunda gitse dahi, insanların, "Bunda bir gariplik var," diye düşünmeye başlayacakları kesindi. Eğer o noktada gerçek açığa çıkacak olursa, işe karışan herkesin sonu gelirdi. Tengo'nun roman yazarlığı kariyerinin de, henüz tam olarak başlamamış bile olsa, can damarı kopuverirdi.</p>

  <p>Zaten böyle açıklarla dolu bir plan yolunda gitmezdi. En başta ince buz tabakası üzerinde yürümek gibi diye düşünmüştü Tengo, ama şimdi düşününce bu ifade durumu anlatmakta yetersiz kalıyordu. Daha basmadan önce bile buz tabakasından tiz çıtırtılar geliyordu. Eve dönünce Komatsu'ya telefon edip, "Özür dilerim Komatsu Bey, ben bu işten çekiliyorum. Çok tehlikeli," demekten başka yolu yoktu. Bu, aklı başında bir insanın yapması gereken şeydi.</p>

  <p>Fakat <i>Pupa Hava</i> adlı eseri düşündükçe, Tengo feci şekilde karmaşaya düşüyor, yüreği parçalara ayrılıyordu sanki. Komatsu'nun yaptığı plan ne kadar tehlikeli olursa olsun, <i>Pupa Hava'</i>yı yeniden yazmayı bu noktada bırakmak Tengo'nun yapabileceği bir şey değildi. Baştan yazmaya girişmeden önce olsaydı, belki de yapabilirdi. Fakat artık imkânsızdı. Tengo, artık o esere boğazına kadar gömülmüştü. O dünyanın havasını soluyordu, o dünyanın yerçekimine uyum sağlamıştı. Öykünün özsuyu artık Tengo'nun kalp duvarına kadar işlemişti. Öykü Tengo'nun ellerinde yeniden yazılmayı istiyordu ve Tengo bu isteği hissedebiliyordu. Bu, Tengo'dan başkasının yapamayacağı; onun için yapmaya değer, hatta yapmak zorunda olduğu bir işti.</p>

  <p>Tengo oturduğu yerde gözlerini kapatıp içine düştüğü durumda ne yapması gerektiğini düşündü. Fakat bir sonuç çıkmadı. Karmaşaya düşen, düşünceleri dağılan bir insanın mantıklı bir sonuca ulaşması mümkün değildi.</p>

  <p>"Azami senin söylediklerini metne aynen mi aktarıyor?" diye sordu Tengo.</p>

  <p>"Konuştuğum gibi," diye yanıtladı Fukaeri.</p>

  <p>"Sen konuşuyorsun, o da yazıyor," dedi Tengo.</p>

  <p>"Fakat alçak sesle konuşmam gerekiyor."</p>

  <p>"Neden alçak sesle konuşman gerekiyor?"</p>

  <p>Fukaeri vagonun içerisine göz attı. Neredeyse hiç yolcu yoktu. Yalnızca, anneleri ile birlikte iki çocuk, karşı koltuğun biraz uzak tarafında oturuyorlardı. Üçü keyifli bir geziye çıkmış gibiydiler. Dünyada böyle mutlu insanlar da vardı işte.</p>

  <p>"O insanların duymaması için," dedi Fukaeri, kısık bir sesle.</p>

  <p>"O insanlar?" dedi Tengo. Kızın nereye odaklandığı belli olmayan gözlerine bakılırsa, o üç kişilik aile olmadığı belliydi. Orada olmayan, kızın çok iyi bildiği ve Tengo'nun bilmediği, somut birilerini kastediyordu Fukaeri.</p>

  <p>"O insanlar kim?" diye sordu Tengo. O da sesini bir ölçü alçaltmıştı.</p>

  <p>Fukaeri hiçbir şey söylemedi; yalnızca, kaşlarının arasında küçük bir kırışık oluşuverdi. Dudakları sımsıkı kapalıydı.</p>

  <p><i>"Little People</i> mı?" diye sordu Tengo.</p>

  <p>Evet, yine yanıt yoktu.</p>

  <p>"Sözünü ettiğin <i>o insanlar,</i> eğer öykü basılır ve herkes haberdar olursa kızarlar mı?"</p>

  <p>Fukaeri bu soruyu da yanıtlamadı. Gözleri hâlâ bir noktaya odaklanmıyor gibiydi. Bir süre bekleyip yanıt gelmeyeceğinden emin olunca, Tengo başka bir soru sordu.</p>

  <p>"Sözünü ettiğin öğretmeni anlatsana bana. Nasıl biri?"</p>

  <p>Fukaeri Tengo'ya garipseyerek baktı. <i>Ne diyor bu adam,</i> demek istermiş gibi. Sonra, "Birazdan öğretmenle görüşeceğiz," dedi.</p>

  <p>"Doğru," dedi Tengo. "Gerçekten haklısın. Nasıl olsa görüşeceğiz. Görüştüğümüzde doğrudan kendim değerlendiririm."</p>

  <p>Kokubunci İstasyonu'nda dağ yürüyüşü kıyafetleri içerisinde bir yaşlı grubu vagona doluştu. Toplamda on kişi kadarlardı, yarısı erkek yarısı kadındı, altmışlı yaşların sonunda, yetmişlerinin başında gibiydiler. Her biri sırt çantası yüklenmiş, şapka takmıştı, okul gezisine giden ilkokul öğrencileri gibi neşeliydiler. Kimisi matarasını beline takmış, kimisi sırt çantasının gözüne yerleştirmişti. Tengo, yaşlandığında kendisinin de böyle keyifli olup olamayacağını geçirdi aklından. Sonra başını hafifçe iki yana salladı. Herhalde mümkün olmayacaktı. Tengo o yaşlıların bir dağın zirvesinde mataralarındaki suyu keyifle içerkenki hallerini gözlerinin önüne getirdi.</p>

  <p><br /></p>

  <p><i>Little People</i> vücutları küçük olduğu halde çok su içiyorlardı. Musluk suyunu değil yağmur suyunu, yakınlarda akan derenin suyunu seviyorlardı. O yüzden küçük kız gündüzleri dereden kovayla su taşıyor, <i>Little People'</i>a içiriyordu. Yağmur yağdığında oluğun altına kova koyarak suyu biriktiriyordu. Çünkü <i>Little People</i> aynı doğal su olduğu halde, derenin suyundan ziyade yağmur suyunu seviyordu. Onlar, küçük kızın bu yaptıkları karşısında minnettardı.</p>

  <p><br /></p>

  <p>Tengo bilincini bir noktaya odaklamakta zorlandığının farkına vardı. Bu iyiye işaret değildi. Herhalde bugünün pazar olmasından kaynaklanıyordu. İçinde bir tür karmaşa başlamıştı. Duygularının düzlüklerinde uğursuz bir kum fırtınası başlamak üzereydi sanki. Pazar günleri arada sırada böyle olurdu.</p>

  <p>"Bir şey mi oldu?" diye sordu Fukaeri, soru tonlamasıyla. Kız Tengo'nun yaşadığı gerilimi hissetmiş gibiydi.</p>

  <p>"Başarabilecek miyim acaba?"</p>

  <p>"Neyi?"</p>

  <p>"Düzgün konuşmayı başarabilecek miyim acaba?"</p>

  <p>"Düzgün konuşmayı başarabileceksin," diye sordu Fukaeri. Tengo'nun ne söylemeye çalıştığını pek anlayamamış gibiydi.</p>

  <p>"Öğretmenle," dedi Tengo.</p>

  <p>"Öğretmenle düzgün konuşabilecek misin?" diye pekiştirdi Fukaeri.</p>

  <p>Tengo bir an tereddüt ettikten sonra, içini döktü. "Hiçbir şey birbirini doğru dürüst tutmuyor. Her şey berbat olacak gibi geliyor bana."</p>

  <p>Fukaeri vücudunu çevirerek, doğrudan Tengo'nun yüzüne baktı. "Korku neden?" diye sordu.</p>

  <p>"Ben neden mi korkuyorum?" diye, Tengo kızın sorusunu değiştirdi.</p>

  <p>Fukaeri sessizce başını evet anlamında salladı.</p>

  <p>"Tanımadığım biriyle karşılaşacak olmaktan korkuyorumdur belki. Özellikle pazar sabahı olunca," dedi Tengo.</p>

  <p>"Neden pazar?" diye sordu Fukaeri.</p>

  <p>Tengo'nun koltukaltları terlemeye başlamıştı. Göğsüne güçlüce bastırılıyormuş gibi bir hisse kapılmıştı. Yeni biriyle karşılaşmak ve önüne yeni bir şeylerin konması. Bu yolla şu anki varlığının tehdit altına girmesi.</p>

  <p>"Neden pazar?" diye Fukaeri bir kez daha sordu.</p>

  <p>Tengo çocukluk yıllarındaki pazar günlerini anımsadı. Planlanan tahsilat rotası üzerinde tüm günü harcadıktan sonra babası onu istasyonun önündeki restorana götürür, dilediğini sipariş edebileceğini söylerdi. Bu bir ödül gibiydi. Tutumlu bir yaşam süren ikisi için dışarıda yemek için yegâne fırsat. Babası orada nadiren bira isterdi (normalde neredeyse hiç içki içmezdi). Fakat babası dilediğini sipariş et dese bile, Tengo'nun canı hiçbir şey istemezdi. Normalde karnı hep aç olurdu, ama pazar günleri ne yerse yesin lezzetli gelmezdi. Sipariş ettiği yemeği hiç bırakmadan bitirmesi gerekirdi; babası yemek bırakmasına asla izin vermediğinden, bu eziyetten başka bir şey değildi. Birden kusma hissine kapıldığı da olurdu. İşte çocukluk yıllarında Tengo'nun pazar günleri böyle geçerdi.</p>

  <p>Fukaeri Tengo'nun yüzüne baktı. Gözlerinde bir şeyler arıyordu. Sonra elini uzatıp, Tengo'nun elini tuttu. Tengo şaşırdıysa da, şaşkınlığının yüzüne yansımasına engel oldu.</p>

  <p>Tren Kunitaçi İstasyonu'na varana kadar, Fukaeri onun elini gevşekçe tutmaya devam etti. Kızın eli düşündüğünden daha sert ve teni pütürlüydü. Sıcak da değildi, soğuk da. Bu el, Tengo'nun elinin neredeyse yarısı kadardı.</p>

  <p>"Korkacak bir şey yok. Her zamanki pazar günlerinden değil," dedi Fukaeri, herkesin bildiği bir gerçeği açıklıyormuş gibi.</p>

  <p>B<i>u kız belki de ilk kez iki cümleyi art arda sıralıyor,</i> diye geçirdi aklından Tengo.</p>
</body>
</html>
