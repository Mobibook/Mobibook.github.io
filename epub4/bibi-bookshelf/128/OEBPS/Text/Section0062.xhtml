<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="9. Tengo">9<br />
  Tengo</h2>

  <p><br /></p>

  <h3 class="sigil_not_in_toc">Çıkış kapanmadan önce</h3>

  <p>Dördü birlikte ızgara et yiyip, başka bir yere giderek karaoke yapmış, bir şişe viskiyi bitirmişlerdi. Kalabalık olmayan ama o ölçüde bol şamatalı bu küçük partileri bitişe yaklaştığında saat 10'a geliyordu. Tengo, karaoke bardan çıktıktan sonra, genç hemşire Adaçi'ye yaşadığı apartman dairesine kadar eşlik etti. İstasyona giden otobüs Hemşire Adaçi'nin evinin yakınından geçiyordu. Diğer iki hemşire, Tengo'yu bu şekilde davranması konusunda yüreklendirmişlerdi. Böylece kimseciklerin olmadığı bir yolda ikisi yan yana on beş dakika yürüdüler.</p>

  <p>"Tengo, Tengo," dedi kadın, şarkı söylermiş gibi. "Ne güzel bir adın var, Tengo. Neden bilmem. Söylemesi çok kolay."</p>

  <p>Hemşire Adaçi oldukça içmiş olmalıydı, ama yanaklarının zaten kırmızı olmasından dolayı ne ölçüde sarhoş olduğu yüzüne bakmakla anlaşılmıyordu. Dili dolanmıyordu. Adımlarını da düzgün atıyordu. Sarhoş gibi görünmüyordu. Gerçi insanların sarhoşluk halleri, çok farklı şekillerde ortaya çıkabilirdi.</p>

  <p>"Oysa ben hep tuhaf bir isim olduğunu düşünürdüm," dedi Tengo.</p>

  <p>"Hiç de tuhaf değil. Tengo. Tınısı da iyi. Akılda kolay kalıyor. Çok hoş bir ad."</p>

  <p>"Şimdi aklıma geldi de, senin adını henüz bilmiyorum. Herkes Ku diyor ama."</p>

  <p>"Ku, lakabım. Gerçek adım Kumi Adaçi. Akılda kolay kalmayan bir isim, değil mi?"</p>

  <p>"Kumi Adaçi," dedi Tengo, seslice. "Fena değil. Kısa ve gereksiz süslemeleri yok."</p>

  <p>"Teşekkür ederim," dedi Kumi Adaçi. "Böyle söyleyince Honda Civic gibi geliyor sanki kulağa."</p>

  <p>"İltifat etmeye çalışıyordum."</p>

  <p>"Farkındayım. Yakıtı da az harcar," dedi kadın. Sonra Tengo'nun elini tuttu. "Elini tutabilir miyim? Birlikte yürürken böylesi nedense daha keyifli ve insanın içi rahat ediyor."</p>

  <p>"Elbette," dedi Tengo. Kumi Adaçi elini tutunca Tengo ilkokulun sınıfındaki Aomame'yi hatırladı. Temas farklıydı, fakat bir şekilde ortak bir yan vardı.</p>

  <p>"İyice sarhoş oldum galiba," dedi Kumi Adaçi.</p>

  <p>"Gerçekten mi?"</p>

  <p>"Gerçekten."</p>

  <p>Tengo bir kez daha yandan hemşirenin yüzüne baktı. "Hiç sarhoş gibi durmuyorsun."</p>

  <p>"Yüzüme yansımaz. Yapım böyle. Fakat sanırım oldukça sarhoşum."</p>

  <p>"Eh. Çok içtik ne de olsa."</p>

  <p>"Evet, gerçekten çok içtik. Uzun bir aradan sonra ilk defa bu kadar çok içiyorum."</p>

  <p>"Arada böylesi de lazım," dedi Tengo. Hemşire Tamura'nın sözünü aynen tekrarlayarak.</p>

  <p>"Elbette," dedi Kumi Adaçi, başını sert bir hareketle sallayarak. "Arada böyle şeyler gerekiyor. Mideyi güzel yiyeceklerle tıka basa doldurup, içki içip, yüksek sesle şarkı söyleyerek anlamı olmayan konuşmalar yapmak. Fakat Tengo, sen hiç böyle şeyler yapar mısın? Kafanı tamamen boşaltmak için. Sakin ve ölçülü yaşayan biri gibi duruyorsun gerçi."</p>

  <p>Tengo bu sözler üzerine biraz düşündü. Son zamanlarda kafa dağıtmak için bir şeyler yapmış mıydı acaba? Anımsayamıyordu. Anımsayamadığına göre, yapmamıştı herhalde. Tengo için, kafayı tamamen boşaltmak gibi bir kavram yoktu belki de.</p>

  <p>"Pek yapmam sanırım," dedi Tengo.</p>

  <p>"İnsanlar farklıdır ne de olsa."</p>

  <p>"Farklı düşünceler, farklı algılama yetenekleri vardır."</p>

  <p>"Farklı sarhoş olma şekilleri olduğu gibi," dedi hemşire ve kıkırdadı. "Fakat öylesi de lazım işte. Elbette sana da."</p>

  <p>"Belki de dedi" Tengo.</p>

  <p>İkisi bir süre hiçbir şey söylemeden el ele, gecenin karanlığında yürüdüler. Kadının kullandığı sözcüklerdeki farklılaşma, Tengo'nun aklına takılmıştı. Hemşire üniforması içindeyken, konuşma tarzı çok nazikti. Alkollü olmasının da etkisi vardı belki, ama günlük giysilerini giydiğinde konuşması sokak ağzına yakın bir hal almıştı. Bu abartılı sokak ağzı, Tengo'ya birilerini anımsattı. Aynı şekilde konuşan birilerini. Nispeten yakın zamanda karşılaştığı birini.</p>

  <p>"Baksana Tengo. Hiç esrar içtin mi?"</p>

  <p>"Esrar?"</p>

  <p>"Kenevir tohumu."</p>

  <p>Tengo gecenin havasını akciğerlerine doldurup sonra saldı. "Hayır, hiç içmedim."</p>

  <p>"Öyleyse denemek ister misin?" dedi Kumi Adaçi. "Birlikte içelim. Evimde var."</p>

  <p>"Sende esrar mı var?"</p>

  <p>"Evet. Hiç öyle biri gibi görünmüyorum, değil mi?"</p>

  <p>"Gerçekten de," dedi Tengo afallamış bir halde. Çiba sahilinde küçük bir şehirde yaşayan, al yanaklı, her haliyle sağlıklı olduğu belli olan genç bir hemşire, apartman dairesindeki odasında esrar saklıyordu. Üstelik Tengo'yu da, birlikte içmek için davet ediyordu.</p>

  <p>"Nereden buldun böyle bir şeyi?" diye sordu Tengo.</p>

  <p>"Liseden bir arkadaşım geçen ay doğum günümde hediye etti. Hindistan'a gidip gelmişti. Oradan hediye olarak getirmiş," dedi Kumi Adaçi. Tengo'nun elini, salıncak gibi hızla öne arkaya sallayarak.</p>

  <p>"Esrar kaçakçılığı. Yakalanırsa cezası ağır olur. Japonya polisi böyle konularda çok hassastır. Esrar konusunda uzmanlaşmış, uyuşturucu arayan köpekler havaalanında her tarafı koklarlar."</p>

  <p>"Arkadaşım ayrıntılara pek kafasını takmayan biridir," dedi Kumi Adaçi. "Fakat bir şekilde gümrükten geçmiş. Haydi ama, birlikte içelim mi? Çok temiz ve çabuk etki ediyor. Biraz araştırdım da, tıbbi olarak neredeyse hiç tehlikesi yok. Alışkanlık yapma özelliği kesin olarak yok diyemem ama sigara, içki veya kokainle karşılaştırıldığında çok daha tehlikesiz bir şey. Yasal merciler bağımlılık yapar diyerek tehlikeli olduğunu iddia ediyorlar, ama tamamen yalan. Mesele bağımlılıksa slot makineleri çok daha tehlikeli. Akşamdan kalmalık hali gibi bir durum ortaya çıkmıyor. Sen de kafanı rahatça boşaltırsın."</p>

  <p>"Sen denedin öyleyse?"</p>

  <p>"Elbette. Müthiş keyifli bir şeydi."</p>

  <p>"Keyifli bir şey," dedi Tengo.</p>

  <p>"İçersen anlarsın," dedi Kumi Adaçi ve kıs kıs güldü. "Baksana, biliyor musun? İngiltere Kraliçesi Victoria, âdet sancıları şiddetli olduğunda ağrı kesici yerine hep marihuana içiyormuş. Saray doktoru resmen reçete yazarmış."</p>

  <p>"Gerçekten mi?"</p>

  <p>"Yalan değil. Kitapta öyle yazıyordu."</p>

  <p>Tengo, <i>Nasıl bir kitap?</i> diye sormaya niyetlendiyse de, konuya girmenin sakıncalı olacağını düşünerek vazgeçti. Kraliçe Victoria'nın âdet sancısı çekerkenki haline daha fazla bulaşmak istemiyordu.</p>

  <p>"Geçen ay kaç yaşına girdin?" diye sordu Tengo, konuyu değiştirerek.</p>

  <p>"Yirmi üç. Artık yetişkinim."</p>

  <p>"Elbette," dedi Tengo. O, otuz yaşındaydı ama kendisini yetişkin olarak algılayamıyordu pek. Yalnızca bu dünyada otuz yıldan fazla yaşamıştı, o kadar.</p>

  <p>"Ablam bugün erkek arkadaşının yanında kalacak. Evde yok. Bu yüzden çekinme, bize gel. Benim de yarın nöbetim yok. Rahat rahat eğlenebiliriz."</p>

  <p>Tengo, doğru dürüst bir yanıt bulamadı. Bu genç hemşireye karşı doğal bir sempati duyuyordu. Göründüğü kadarıyla kadın da Tengo'yu sempatik buluyordu. Üstelik onu evine davet ediyordu. Tengo, başını çevirip gökyüzüne baktı. Fakat gökyüzü tamamen, kalın kurşuni bulutlarla kaplanmıştı. Ay görünmüyordu.</p>

  <p>"Geçen sefer o kız arkadaşımla esrar içmek," dedi Kumi Adaçi, "benim için ilk deneyimdi, ama vücudumun içi tamamen boşalmış, kendimi havada yüzüyormuş gibi hissettim. O kadar yükseğe de değil, beş altı santim kadar havalanmıştım. O yükseklikte havada durmak çok iyi bir duygu. Tam da aradığım şey dedirtiyor insana."</p>

  <p>"O yükseklikten düşünce bir yerin de acımaz."</p>

  <p>"Evet, iyi bir yükseklik. Endişeye de gerek yok. Kendini korunuyormuş gibi hissediyorsun. Sanki havadan pupa tarafından sarmalanmışım gibi bir histi. Ben, <i>douta</i> idim. Havadan pupa içerisindeydim, dışarıdaki <i>maza'</i>mın görüntüsünü hayal meyal seçebiliyordum."</p>

  <p><i>"Douta?"</i> dedi Tengo. Sesi, şaşırtıcı ölçüde sert ama alçaktı. <i>"Maza?"</i></p>

  <p>Genç hemşire bir şarkı mırıldanarak, Tengo'nun elini kuvvetlice sallayarak, kimseciklerin olmadığı yolda yürümeye devam ediyordu. İkisinin arasında bir hayli boy farkı vardı, ama Kumi Adaçi bunu hiç kafasına takmıyormuş gibiydi. Arada sırada yanlarından arabalar geçip gidiyordu.</p>

  <p><i>"Maza</i> ve <i>douta.</i> <i>Pupa Hav</i>a diye bir kitapta geçiyordu. Bilmiyor musun?" dedi kadın.</p>

  <p>"Biliyorum."</p>

  <p>"Kitabı okudun mu?"</p>

  <p>Tengo sessizce başını sallayarak onayladı.</p>

  <p>"İyi öyleyse. Daha rahat konuşabiliriz. Ben bu kitabı çok sevdim. Yazın satın alıp, üç kez okudum. Daha önce aynı kitabı üç kez okuduğum neredeyse hiç olmadı. Sonra hayatımda ilk kez esrar içerken havadan pupa içine girmiş gibi hissettim kendimi. Bir şey tarafından sarmalanmış halde doğmayı bekliyordum. O halimi <i>maza</i> gözleriyle izliyordu."</p>

  <p>"Sen, <i>maza'</i>nı görebiliyor muydun?" diye sordu Tengo.</p>

  <p>"Evet. <i>Maza'</i>mı görebiliyordum. Havadan pupanın içinden dışarısı az da olsa görülebiliyor. Dışarıdan içerisi görülemiyor gerçi. Yapısı öyle. Fakat <i>maza'</i>nın yüz ifadesine varana kadar göremedim tabii. Silueti, hayal meyal görülüyordu. Fakat onun benim <i>maza'</i>m olduğunu biliyordum. Kesin olarak hissedebiliyordum. Bu benim <i>maza'</i>m diye."</p>

  <p>"Havadan pupa, rahim gibi bir şey mi öyleyse?"</p>

  <p>"Öyle denebilir belki. Elbette, rahimde bulunduğum zaman neler yaşadığımı bilmiyorum ben, bu yüzden tam bir karşılaştırma yapabilmem güç," dedi Kumi Adaçi ve kıs kıs güldü.</p>

  <p><br /></p>

  <p>Apartman, taşra şehirlerindeki banliyölerde sık karşılaşılan türde iki katlı, kendi halinde bir yapıydı. Nispeten yakın zamanda inşa edilmiş gibiydi, ama çoktan sağında solunda yılların etkileri göze çarpmaya başlamıştı. Binanın dışına eklenmiş merdivenler gıcırdayıp duruyordu. Kapılar eğri büğrü gibiydi. Önündeki yoldan ağır kamyonlar geçince pencereler zangır zangır sarsılıyordu. Duvarlar da göründüğü kadarıyla inceydi; dairelerden birinde biri bas gitar çalacak olsa, binanın tamamının, kayıt stüdyosundan farkı kalmazdı.</p>

  <p>Esrar, Tengo'nun ilgisini o kadar çekmiyordu. Kafası düzgün çalışırken bile gökte iki ayın olduğu bir dünyada yaşıyordu. Dünyanın daha fazla tuhaflaşmasının gereği yoktu. Ayrıca Kumi Adaçi'ye karşı cinsel bir istek de duymuyordu. Bu yirmi üç yaşındaki yeni hemşireye sempati duyduğu doğruydu. Fakat sempati ile cinsel istek farklı şeylerdi. En azından Tengo için öyleydi. Bu yüzden eğer <i>maza</i> ve <i>douta</i> sözcükleri onun ağzından çıkmamış olsaydı, davetini muhtemelen gelişigüzel bir neden uydurarak reddeder, evine de gitmezdi. Yolda otobüse biner ya da otobüs saati geçmişse bir taksi çağırır ve pansiyonuna dönerdi mutlaka. Ne de olsa burası kedilerin şehriydi. Tehlikeli yerlerden mümkün olduğunca uzak durması iyi olurdu. Fakat <i>maza</i> ve <i>douta</i> sözcüklerini duyduğu andan itibaren, Tengo artık kadının davetini reddedemezdi. Çocuk haldeki Aomame'nin havadan pupanın içinde o hastane odasında nasıl ortaya çıktığı sorusunun yanıtını, bir şekilde Kumi Adaçi'de bulabilirdi belki de.</p>

  <p>Yirmili yaşlarda iki kız kardeşin burada birlikte yaşadığı, dairenin her halinden anlaşılıyordu. İki küçük yatak odası, mutfakla bitişik küçük bir oturma odası vardı. Mobilyalar sağdan soldan toplanmış gibiydi. Belli bir beğeniyi ya da kişiliği yansıttıkları söylenemezdi. Mutfağın formika masasının üzerine, oraya hiç uygun düşmeyen şık bir imitasyon Tiffany lambası konulmuştu. İnce çiçek desenli perde açılınca, pencereden ne ekildiği belli olmayan tarlalar ve daha ilerisindeki karanlığa gömülmüş koru benzeri bir yer görünüyordu. Manzarası güzeldi, görüşü kesen hiçbir şey yoktu. Fakat pek de öyle insanın yüreğini ısıtan bir görüntü değildi.</p>

  <p>Kumi Adaçi Tengo'yu oturma odasındaki iki kişilik koltuğa oturttu. Gösterişli, kırmızı, aşk koltuğu türünden bir koltuktu. Tam karşısına televizyon konulmuştu. Sonra buzdolabından teneke Sapporo birası çıkartıp, bardakla birlikte Tengo'nun önüne koydu.</p>

  <p>"Daha rahat bir şeyler giyip geleceğim. Biraz bekle, olur mu? Hemen dönerim."</p>

  <p>Fakat kadın bir türlü dönmek bilmedi. Dar koridorla ayrılan kapının öte tarafından arada bir sesler duyuluyordu. Elbise dolabının kayganlığını yitirmiş çekmeceleri açılıp kapanıyordu. Bir şeylerin devrildiğini gösteren tok sesler de duyuldu. Tengo, her seferinde o tarafa dönmeden edemedi. Kızcağız, göründüğünden daha sarhoştu belki de. İnce duvarın arkasındaki yan daireden bir televizyon programının sesi geliyordu. Replikler ayrıntılı olarak duyulmuyordu, ama komedi programı olmalıydı ki on ila on beş saniyede bir izleyicilerin gülme sesi işitiliyordu. Tengo, kadının davetini kesin bir dille reddetmediği için pişman olmuştu. Aynı zamanda kalbinin bir köşesinde, buraya gelmesinin kaçınılmaz olduğunu da hissediyordu. Oturduğu koltuk her haliyle ucuz bir şeydi. Kumaşı tenine batıyordu. Yapısında da bir sorun olacak, ne kadar vücudunu eğip büktüyse de rahat bir oturma pozisyonu bulamamıştı. Bu, Tengo'nun hissettiği rahatsızlığı daha da artırıyordu. Tengo birasından bir yudum içip, masanın üzerinde duran, televizyonun uzaktan kumandasını eline aldı ve sanki hayatında ilk kez görüyormuş gibi uzunca bir süre baktıktan sonra, düğmesine basıp televizyonu açtı. Sonra peş peşe kanal değiştirip Avustralya Demiryolları'nı tanıtan NHK gezi programını izlemeye karar verdi. Tengo'nun bu programı seçmiş olmasının nedeni, diğer programlara göre daha gürültüsüz olmasıydı. Arka planda obua müziği vardı ve kadın sunucu sakin sesiyle kıtayı baştan başa geçen demiryolunun nezih yataklı vagonunu tanıtıyordu.</p>

  <p>Tengo rahatsız koltukta oturmuş, içinden gelmese de bir taraftan televizyon izliyor, bir taraftan da <i>Pupa Hava'</i>yı düşünüyordu. Aslında o metni yazan kişinin kendisi olduğunu, Kumi Adaçi bilmiyordu. Fakat bunun bir önemi yoktu. Sorun, havadan pupa hakkında somut, ayrıntılı bir tasvir yapmış olmasına rağmen Tengo'nun havadan pupa hakkında neredeyse hiçbir şey bilmiyor oluşuydu. Havadan pupa neydi? <i>Maza</i> ve <i>douta</i> ne anlama geliyordu? <i>Pupa Hava'</i>yı yazarken de bunu anlamamıştı, şimdi de bilmiyordu. Buna rağmen Kumi Adaçi kitabı beğenmiş, baştan sona üç kez okumuştu. Böyle bir şey nasıl mümkün olabiliyordu?</p>

  <p>Yemekli vagondaki kahvaltı mönüsü anlatılırken Kumi Adaçi geri geldi. Sonra aşk koltuğunda Tengo'nun yanına oturdu. Dar bir koltuk olduğundan ikisi omuzları yapışık vaziyette oturmuşlardı. Kadın kendisine bol gelen uzun bir tişört, uçuk renklerde bol kesim pamuklu bir pantolon giymişti. Tişörtünün üzerinde kocaman bir gülümseme işareti basılıydı. Tengo bu gülen surat baskısını en son 70'lerin başında görmüştü. Grand Funk Railroad'un müthiş gürültülü bestelerinin, müzik kutularını titrettiği sıralardı. Fakat tişört o kadar eski gibi durmuyordu. İnsanlar hâlâ bir yerlerde gülen surat baskılı tişörtleri üretmeye devam ediyor olmalıydı.</p>

  <p>Kumi Adaçi buzdolabından yeni bir teneke bira çıkartarak seslice kapağını açtı, kendi bardağına doldurup bir dikişte üçte birini içiverdi. Sonra doymuş bir kedi gibi gözlerini kıstı. Daha sonra televizyon ekranını parmağıyla işaret etti. Tren, kırmızı kocaman kayaların arasından upuzun devam eden raylarda ilerliyordu.</p>

  <p>"Burası neresi?"</p>

  <p>"Avustralya," dedi Tengo.</p>

  <p>"Avustralya," dedi Kumi Adaçi, belleğini dip köşe yoklarmış gibi bir ses tonuyla. "Güney yarımküredeki Avustralya mı?"</p>

  <p>"Evet. Kanguruların vatanı Avustralya."</p>

  <p>"Avustralya'ya giden bir arkadaşım olmuştu," dedi Kumi Adaçi, gözünün kenarını kaşıyarak. "Gittiği sıralarda tam kanguruların çiftleşme dönemiymiş. Nereye giderse gitsin her yerde kangurular düzüşüyormuş. Parklarda, bahçelerde, neresi olursa orada işte."</p>

  <p>Bir yorum yapması gerektiğini düşündüyse de Tengo'nun aklına hiçbir şey gelmemişti. Bunun yerine uzaktan kumandayı eline alıp televizyonu kapattı. Oda aniden sessizleşivermişti. Ne zaman olduysa, yan dairedeki televizyon sesi de kesilmişti. Arada sırada, evin önündeki yoldan arabalar geçiyordu, ama onun dışında sakin bir geceydi. Yalnızca, kulak kesilince, uzaklardan boğuk, hafif bir ses duyuluyordu. Ne sesi olduğu anlaşılmıyordu, ama düzenli bir ritmi vardı. Arada sırada duruyor, bir süre sonra tekrar başlıyordu.</p>

  <p>"Baykuş sesi bu. Yakınlardaki koruda yaşıyorlar. Gece olunca öterler," dedi hemşire.</p>

  <p>"Baykuş," dedi Tengo, dalgın dalgın.</p>

  <p>Kumi Adaçi başını Tengo'nun omzuna yaslayıp, hiçbir şey söylemeden elini tuttu. Kadının saçları, Tengo'nun boynuna batmaya başlamıştı. Aşk koltuğu hâlâ rahatsızdı. Baykuş, bir anlamı varmış gibi, koruda ötmeye devam ediyordu. Sesi, hem cesaretlendiriyor hem de uyarıyor gibiydi. Fazlasıyla anlamlıydı.</p>

  <p>"Baksana, ben fazla mı rahatım?" diye sordu Kumi Adaçi. Tengo bu soruyu yanıtlamadı.</p>

  <p>"Erkek arkadaşın yok mu?"</p>

  <p>"Bu zor bir soru," dedi Kumi Adaçi, ciddi bir yüz ifadesiyle. "Düşünceli diyebileceğim erkeklerin çoğu, liseyi bitirince Tokyo'ya gittiler. Buralarda iyi okul da, düzgün bir iş de yok ne de olsa. Çaresizlik mi desem."</p>

  <p>"Fakat sen buradasın."</p>

  <p>"Evet. Dişe dokunur bir maaşım yok. Üstelik iş de ağır, ama yine de burada yaşamaktan hoşlanıyorum. Fakat erkek arkadaş bulmak zor. Fırsat buldukça erkeklerle çıkıyorum, ama tam istediğim gibi birisiyle karşılaşamadım daha."</p>

  <p>Duvardaki saatin ibresi 11'e yaklaşıyordu. Kapının kapandığı saat olan 11'i geçirirse pansiyona dönemezdi. Fakat Tengo o rahatsız aşk koltuğundan kalkmayı bir türlü başaramıyordu. Sanki vücuduna artık hükmedemiyordu. Belki de koltuğun şeklinden kaynaklanıyordu bu. Ya da sandığından daha sarhoş olabilirdi. Tengo, öylece baykuşun sesini dinledi, Kumi Adaçi'nin saçlarının boynuna battığını hissederek, uyduruk Tiffany lambasının ışıklarını izledi.</p>

  <p>Kumi Adaçi neşeli bir melodi mırıldanarak esrarı hazırladı. Siyah kenevir topaklarını tıraş bıçağıyla ince ince kıydı. Sonra küçük esrar piposunu doldurarak ciddi bir yüz ifadesiyle kibritle yaktı. Tatlı bir kokusu olan duman, yavaş yavaş odaya yayıldı. Önce Kumi Adaçi pipodan bir nefes çekti. Dumanı bolca içine çekip, uzun bir süre ciğerlerinde tuttuktan sonra yavaşça saldı. Sonra aynısını yapması için Tengo'ya uzattı. Tengo da pipoyu alıp onun yaptıklarını tekrarladı. Dumanı ciğerlerinde olabildiğince uzun süre tuttu. Sonra yavaşça dışarı saldı.</p>

  <p>Zamana yayarak pipoyu birbirlerine veriyorlardı. O arada hiç konuşmadılar. Yan dairedeki yine televizyonu açmıştı ve komedi programının sesi duvarın ardından duyulmaya başlamıştı. Öncesine oranla ses biraz daha yükselmişti. Stüdyodaki seyircilerin keyifli gülme sesleri gittikçe artıyor, reklam arasında gülmeler kesiliyordu.</p>

  <p>Beş dakika kadar, dönüşümlü olarak içmeye devam ettiler, ama hiçbir şey olmadı. Tengo'nun etrafındaki dünyada hiçbir değişiklik yoktu. Renkler, şekiller, koku aynıydı. Baykuş koruda ötmeye devam ediyor, Kumi Adaçi'nin saçları aynı şekilde boynuna batıyordu. İki kişilik koltuk da hâlâ çok rahatsızdı. Saatin ibresi aynı hızla ilerlemeyi sürdürüyor, televizyondaki insanlar birilerinin şakalarına yüksek sesle gülüyordu. Ne kadar uzun süre devam ederse etsin mutluluk noktasına ulaşmayan türden bir gülmeydi.</p>

  <p>"Hiçbir şey olmadı," dedi Tengo. "Beni etkilemedi herhalde."</p>

  <p>Kumi Adaçi, Tengo'nun dizine iki kez hafifçe vurdu. "Merak etme, biraz zaman alır."</p>

  <p>Kumi Adaçi'nin dediği gibi oldu. Bir süre sonra başladı. Kulaklarının dibinde bir şakırtı duydu. Sanki bilinmeyen bir yerde bir şalter kaldırılmış gibi. Sonra Tengo'nun kafasının içinde cıvık bir şey salınmaya başladı. Sanki lapa konmuş bir kâse eğiliyor, içindekiler dökülecek gibi oluyordu. <i>Beynim çalkalanmaya başladı,</i> diye düşündü Tengo. Bu, Tengo için ilk deneyimdi. Beynini bir madde olarak, tüm hacmiyle hissediyor gibiydi. Baykuşun derinden gelen sesi kulaklarından giriyor, lapanın içerisine karışıyor, kafasının içini boşluk bırakmayacak şekilde kaplıyordu.</p>

  <p>"İçimde baykuş var," dedi Tengo. Baykuş artık Tengo'nun bilincinin bir parçası haline gelmişti. Ayırması zor, önemli bir parçası.</p>

  <p>"Baykuş, ormanın koruyucu tanrısıdır, bilgedir, gecenin erdemini bize bahşediyor," dedi Kumi Adaçi.</p>

  <p>Fakat nerede, hangi erdemi arayacaktı? Baykuş her yerdeydi ve hiçbir yerdeydi. "Soracak bir şey bulamıyorum," dedi Tengo.</p>

  <p>Kumi Adaçi Tengo'nun elini tuttu. "Sorulara gerek yok. Adımını atarak ormana girmelisin. Bu, çok daha kolay."</p>

  <p>Duvarın öte yanından hâlâ televizyon programının gülme sesleri duyuluyordu. Kahkahalara alkış sesleri de karışıyordu. Televizyon kanalının asistanları, kadraja girmeyecek şekilde, <i>gülün</i> ya da <i>alkışlayın</i> gibi direktiflerin yazılı olduğu panoları dinleyicilere doğru kaldırıyorlardı belki de. Tengo gözlerini kapatıp ormanı düşündü. Adımını atarak ormana girdi. Sık ormanın derinlikleri, <i>Little People'</i>ın bölgesiydi. Fakat orada baykuş da vardı. Baykuş bilgeydi ve gecenin erdemini bahşediyordu.</p>

  <p>Orada sanki bıçakla kesilmiş gibi tüm sesler durdu. Birileri arkasına geçip, Tengo'nun kulaklarını fark ettirmeden tıpayla kapatmış gibiydi. Birileri bir yerlerde tıpayı kapattı. Başka birileri başka bir yerlerde tıpayı açtı. Çıkış ve giriş yer değiştirmişti.</p>

  <p>Tengo, bir anda kendini ilkokulun sınıfında buluverdi.</p>

  <p>Pencere ardına kadar açılmıştı ve okul bahçesinden çocukların sesleri geliyordu. Rüzgâr aniden hatırlamış gibi esmeye başlamıştı, beyaz perdeler rüzgâra ayak uydurarak sallanıyordu. Yanında Aomame vardı. Tengo'nun elini tutuyordu. Her zamanki aynı görüntüydü. Fakat bir şeyler, her zaman olduğundan farklıydı. Gördüğü her şey, fazlasıyla berrak, canlı ve gerçek gibiydi. Cisimlerin duruşunu, şeklini, ayrıntısına varana kadar görebilmek mümkündü. Elini azıcık uzatacak olsa gerçekten dokunabilecekti. Kış başlangıcına özgü öğle sonrası saatlerinin kokusu burnunu sızlatıyordu. O zamana kadar burnunu kapatan bir örtü, çekilip alınıvermiş gibiydi. Gerçek bir kokuydu. Net, bir mevsimi anlatan bir koku. Karatahta silgisinin kokusu, temizlik için kullanılan deterjanın kokusu, okul bahçesinin bir köşesinde yakılan kuru yaprakların kokusu, yoğun bir şekilde havaya karışmıştı. O kokuyu ciğerlerinin ta dibine kadar çekince, yüreğinin ardına kadar genişleyip açıldığı hissine kapıldı. Vücudunun yapısı, sessizce yeniden kurgulanmış gibiydi. Kalp atışlarının ritmi sıradan olmaktan çıkmıştı.</p>

  <p>Yalnızca bir saniyeliğine, zamanın kapısı içeriye doğru açıldı. Eski ışıklar, yeni ışıklarla karışarak bütünleşti. Eski hava, yeni havaya karıştı. <i>Bu ışıklar ve bu hava,</i> diye düşündü Tengo. Her şey inandırıcıydı. Neredeyse her şey. <i>Bu kokuyu neden şimdiye kadar anımsayamadım acaba? Bu kadar basit bir şey oysa. Bu kadar canlı bir dünya.</i></p>

  <p>"Seni görmek istiyorum," dedi Tengo Aomame'ye. Sesi uzaklardan geliyormuş gibiydi. Fakat kesinlikle Tengo'nun sesiydi.</p>

  <p>"Ben de seni bulmak istedim," dedi kız. Kumi Adaçi'nin sesine benziyordu. Gerçeklik ve hayal sınırı ortadan kalkmıştı. Sınırı bulmaya çalıştıkça, kâse eğikleşiyor, beyni çalkalanmaya başlıyordu.</p>

  <p>"Seni çok daha önce aramaya başlamalıydım. Fakat yapamadım," dedi Tengo.</p>

  <p>"Şimdi bile geç değil. Beni bulabilirsin," dedi kız.</p>

  <p>"Nasıl bulabilirim seni?"</p>

  <p>Yanıt yoktu. Yanıt sözcüklere dönüşmüyordu.</p>

  <p>"Ben seni bulabilirim," dedi Tengo.</p>

  <p>Kız yanıtladı. "İyi de ben seni buldum ya işte."</p>

  <p>"Sen beni buldun mu?"</p>

  <p>"Beni bul," dedi kız. "Henüz zamanımız varken."</p>

  <p>Beyaz perde, uçmak için geç kalmış bir hayalet gibi sessizce, geniş salınımlarla dalgalanıyordu. Tengo'nun gördüğü en son manzara buydu.</p>

  <p><br /></p>

  <p>Kendine geldiğinde, Tengo dar bir yataktaydı. Işık sönmüş, perdenin aralığından sızan sokak lambasının ışığı odayı hafifçe aydınlatıyordu. Üzerinde tişört ve <i>boxer'</i>ı vardı. Kumi Adaçi'nin üzerinde ise yalnızca gülen suratlı tişörtü vardı. Uzun tişörtünün altında iç çamaşırı yoktu. Yumuşak memeleri, Tengo'nun koluna yapışmıştı. Tengo'nun kafasının içinde baykuş ötmeye devam ediyordu. Artık, koru Tengo'nun içini tamamen kaplamış gibiydi. Gecenin korusunu olduğu gibi içine hapsetmişti adeta.</p>

  <p>Genç hemşireyle aynı yatakta olsa bile, Tengo cinsel istek duymuyordu. Kumi Adaçi de cinsel istek duyuyor gibi görünmüyordu. Kadın, Tengo'nun vücudunda elini dolaştırarak yalnızca kıs kıs gülüyordu. Neyin bu kadar komik olduğunu Tengo anlayamıyordu. Birileri bir yerlerde, <i>gülün</i> panosunu kaldırıyordu belki de.</p>

  <p>Saat kaçtı acaba? Başını kaldırıp saate bakmak istedi, ama hiçbir yerde saat yoktu. Kumi Adaçi aniden gülmeyi kesip kollarını Tengo'nun boynuna doladı.</p>

  <p>"Yeniden doğdum," derken, Kumi Adaçi'nin ılık nefesi kulağını yaladı.</p>

  <p>"Yeniden mi doğdun?" dedi Tengo.</p>

  <p>"Bir kere öldüm ne de olsa."</p>

  <p>"Bir kere öldün," diye tekrarladı Tengo.</p>

  <p>"Soğuk bir yağmurun yağdığı gece," dedi kadın.</p>

  <p>"Neden öldün?"</p>

  <p>"İşte böyle yeniden doğmak için."</p>

  <p>"Yeniden doğdun," dedi Tengo.</p>

  <p>"Az çok öyle," dedi kadın, sakince mırıldanarak. "Farklı şekillerde."</p>

  <p>Tengo kadının ifadesini düşündü. <i>Az çok, farklı şekillerde yeniden doğmak nasıl bir şey acaba?</i> Tengo'nun beyni cıvıklaşmış, ağırlaşmış, kadim zamanların denizi gibi yaşam tohumlarını barındırmaya başlamıştı. Fakat bu, Tengo'yu hiçbir yere götürmüyordu.</p>

  <p>"Havadan pupa nereden çıkıp geliyor acaba?"</p>

  <p>"Yanlış soru," dedi Kumi Adaçi. "Evet, evet."</p>

  <p>Kadın Tengo'nun vücudunun üzerinde kıvranır gibi bir hareket yaptı. Tengo baldırında kadının apış arası tüylerini hissedebiliyordu. Gür ve sık tüyler. Kadının apış arası, düşüncelerinin bir parçası gibiydi.</p>

  <p>"Yeniden doğmak için ne gerekiyor acaba?" diye sordu Tengo.</p>

  <p>"Yeniden doğmakla ilgili en önemli sorun," dedi ufak tefek hemşire, bir sırrı açıklıyormuş gibi, "insanın kendisi için yeniden doğamamasıdır. Başka birileri için yeniden doğabilir ancak."</p>

  <p>"Az çok, farklı şekillerde ifadeleri bu anlama mı geliyor?"</p>

  <p>"Sabah olunca buradan çıkıp gideceksin, Tengo. Çıkış kapanmadan önce."</p>

  <p>"Sabah olunca buradan çıkıp gideceğim," diye hemşirenin sözlerini tekrarladı Tengo.</p>

  <p>Kadın bir kez daha o gür apış arası tüylerini Tengo'nun baldırına sürttü. Sanki bir işareti oraya kazımak istermiş gibi. "Havadan pupa hiçbir yerden gelmiyor. Ne kadar beklersen bekle gelmez."</p>

  <p>"Sen bunu anlayabiliyorsun."</p>

  <p>"Bir kez öldüm ne de olsa," dedi kadın. "Ölmek sıkıntılı. Senin tahmin edebileceğinden çok daha sıkıntılı. Üstelik sonsuza kadar süren bir yalnızlık. Bir insan nasıl olur da bu kadar yalnız kalabilir dedirtecek, hayrete düşürecek bir yalnızlık. Bunu aklında tutsan iyi olur. Fakat Tengo, sonuçta, bir kez ölmedikten sonra yeniden doğamazsın."</p>

  <p>"Ölümün olmadığı yerde yeniden doğum da olmaz," dedi Tengo.</p>

  <p>"Fakat insanların yaşarken ölüme yaklaştıkları olur."</p>

  <p>"Yaşarken ölüme yaklaşmak." Tengo, bu sözlerin anlamını kavrayamadığı halde tekrarladı.</p>

  <p>Beyaz perde rüzgârla salınmaya devam ediyordu. Sınıftaki havaya, karatahta silgisi, deterjan kokusu karışmıştı. Kuru yaprakların yanarken çıkardığı koku. Bir yerlerde birileri flüt çalışması yapıyordu. Küçük kız, Tengo'nun elini sıkı sıkı tutmuştu. Tengo kasığının altında tatlı bir sızı hissediyordu. Fakat sertleşmemişti. Bu, çok daha sonra olacaktı. <i>Daha sonra,</i> Tengo'ya sonsuzluk vaat ediyordu. Sonsuzluk, upuzun tek bir çubuktu. Kâse tekrar eğikleşti ve beyni çalkalandı.</p>

  <p><br /></p>

  <p>Tengo, uyandığında nerede olduğunu bir süre kavrayamadı. Belleğinin içinden dün gece olanları bulup çıkarması zaman aldı. Çiçek desenli perdenin aralığından içeri giren sabah güneşi gözlerini kamaştırıyor, kuşlar neşeyle ötüşüyordu. Tengo, küçük yatakta feci halde sıkışmıştı. Aynı pozisyonda gece boyunca uyumuştu. Kadın yanında yatıyordu. Yastığa başını yan koymuş, derin uykudaydı. Saçları, sabah çiyi ile ıslanmış sağlıklı bahar çimenleri gibi şakaklarını örtmüştü. <i>Kumi Adaçi,</i> diye aklından geçirdi Tengo. Yirmi üçüncü yaş gününü yakınlarda kutlamış olan genç hemşire. Kol saati, yatağın yanına, yere düşmüştü. İbresi 7.20'yi gösteriyordu. Sabahın 7.20'sini.</p>

  <p>Tengo, hemşireyi uyandırmamak için usulca yataktan çıkıp perdenin aralığından dışarıya baktı. Dışarıda lahana tarlası görünüyordu. Siyah toprak üzerinde lahanalar sıralanmış, büzüşüp kalmışlardı. Tarlanın ilerisinde koru vardı. Tengo, baykuşun sesini anımsadı. Dün gece orada baykuş ötüyordu. Gecenin erdemi. Tengo ve hemşire o sesi dinleyerek esrar içmişlerdi. Baldırında hâlâ, kadının apış arası tüylerini hissediyordu.</p>

  <p>Tengo mutfağa gitti, musluk suyunu avucuna doldurup içti. Boğazı öylesine kurumuştu ki ne kadar içerse içsin doymuyordu. Fakat bunun dışında değişen hiçbir şey yoktu. Başı ağrımıyordu, vücudunda halsizlik yoktu. Bilinci de açıktı. Yalnız, vücudunun içi sanki uzun uzun havalandırılmış gibiydi. Uzman eller tarafından, ustalıkla temizlenmiş bir su borusu gibi. Tişörtü ve <i>boxer'</i>ıyla tuvalete gidip uzun uzun işedi. Alışık olmadığı aynaya yansıyan yüzü, kendi yüzüymüş gibi görünmüyordu. Saçları yer yer dikilmişti, sakallarını da kesmesi gerekiyordu.</p>

  <p>Yatak odasına dönüp giysilerini topladı. Çıkarttığı giysileri Kumi Adaçi'nin çıkarttığı giysilerle karışmış, yerde sağa sola saçılmıştı. Giysilerini ne zaman ne şekilde çıkarttığını anımsamıyordu. Çoraplarını buldu, kot pantolonunu ve gömleğini giydi. Bunları yaparken, bir ara büyük, ucuz görünümlü bir yüzüğe bastı. Yüzüğü yerden kaldırıp yatağın başucundaki sehpanın üzerine bıraktı. Sıfır yaka süveterini giyip, rüzgârlığını eline aldı. Cüzdanının ve anahtarının cebinde olup olmadığını kontrol etti. Hemşire, yorganı kulağının altına kadar çekmiş, derin uykudaydı. Soluk alıp verişleri bile duyulmuyordu. Uyandırmalı mıydı acaba? Sonuçta onunla bir şey yapmadığını düşünüyordu, ama nihayetinde bir gece aynı yatağı paylaşmışlardı. Hiçbir şey söylemeden çekip gitmek, kabalık olacak gibi geliyordu. Fakat kadın çok derin uyuyordu ve bugün nöbeti olmadığını söylemişti. Zaten kadını uyandırsa da birlikte ne yapabilirlerdi ki?</p>

  <p>Tengo telefonun yanında not kâğıdı ve tükenmezkalem buldu. <i>Dün akşam için teşekkürler. Çok keyifliydi. Pansiyona dönüyorum. Tengo,</i> diye yazdı. Saati de ekledi. Not kâğıdını kadının başucundaki sehpanın üzerine bırakıp, az önce yerden kaldırdığı yüzüğü ağırlık olarak üzerine koydu. Sonra şeklini kaybetmeye başlamış spor ayakkabılarını giyerek dışarı çıktı.</p>

  <p>Yolda, biraz ötede otobüs durağı vardı. Beş dakika bekledikten sonra istasyona giden otobüs geldi. Tengo, neşe içindeki kızlı erkekli lise öğrencileriyle birlikte otobüse binip son durağa kadar gitti. Sabah 8'i biraz geçerken, uzamış sakalları yüzünden yüzü biraz kararmış bir şekilde dönse de pansiyondakiler hiçbir şey söylemedi. Bu türden manzaralara alışık olmalıydılar. Hiçbir şey söylemeden mekanik hareketlerle sabah kahvaltısını getirdiler.</p>

  <p>Tengo, kahvaltısını yapıp çay içerken önceki geceyi düşündü. Üç hemşirenin daveti üzerine ızgara et lokantasına gitmişlerdi. Yakınlardaki bir bara girerek karaoke yapmışlardı. Kumi Adaçi'nin evine gidip, baykuş sesi dinleyerek Hint malı esrar içmişlerdi. Beyninin, ılık ve cıvık bir lapa haline geldiği hissine kapılmıştı. Bir an farkına vardığında kendini o kış öğleden sonrasında, ilkokulun sınıfında bulmuştu. O havanın kokusunu duymuştu, Aomame ile konuşmuştu. Sonra Kumi Adaçi'yle yatakta, ölüm ve yeniden doğuştan bahsetmişlerdi. Yanlış soru sormuş, çok anlamlı bir yanıt almıştı. Koruda baykuş ötmeye devam etmiş, insanlar televizyon programında gülmüşlerdi.</p>

  <p>Belleğinde yer yer kopukluklar vardı. Bağlantı kısımlarında birkaç parça eksikti. Fakat anımsadıklarını şaşırtıcı bir netlikle anımsıyordu. Dile getirdiği her sözcük tek tek aklındaydı. Tengo, Kumi Adaçi'nin sonlara doğru söylediği sözü anımsıyordu. Bu bir uyarı, bir ikazdı.</p>

  <p><i>Sabah olunca buradan çıkıp gideceksin, Tengo. Çıkış kapanmadan önce.</i></p>

  <p>Evet, gitme zamanı gelmiş olabilirdi. Havadan pupanın içinde on yaşındaki Aomame'yi bir kez daha görebilmek için işten izin almış, bu şehre gelmişti. Sonra iki haftaya yakın bir süre, her gün tedavi merkezine gidip babasına kitap okumuştu. Fakat havadan pupa bir daha ortaya çıkmamıştı. Bunun yerine, neredeyse ümidini kesmek üzereyken, Kumi Adaçi Tengo için farklı türden bir halüsinasyon hazırlamıştı. Tengo orada bir kez daha Aomame'nin küçük kız haliyle karşılaşmış ve onunla konuşabilmişti. <i>Beni bul. Henüz zamanımız varken</i>, demişti Aomame. Hayır, gerçekte söyleyen Kumi Adaçi'ydi belki de. Ayrımsayamıyordu. Fakat fark etmezdi. Kumi Adaçi, bir kez ölmüş ve yeniden doğmuştu. Kendisi için değil, başka birisi için. Tengo orada duyduğu şeylere öylece inanmaya karar verdi. Bunlar önemli şeylerdi. Galiba.</p>

  <p><i>Burası kedilerin şehri. Buradan başka bir yerde elde edilemeyecek şeyler var.</i> Tengo bunun için trene binip buralara kadar gelmişti. Fakat burada elde edebileceği her şey risk de taşıyordu. Kumi Adaçi'nin sözlerine inanacak olursa, bu ölümcül bir riskti belki de. Uğursuz bir şeylerin yaklaştığını başparmağının kaşınmasından anlayabiliyordu.</p>

  <p>Artık Tokyo'ya dönme zamanı gelmişti. Çıkış kapanmadan önce, henüz tren istasyonda dururken. Fakat daha önce tedavi merkezine uğraması gerekiyordu. Babasını görüp vedalaşması gerekiyordu. Hâlâ emin olması gereken şeyler vardı.</p>
</body>
</html>
