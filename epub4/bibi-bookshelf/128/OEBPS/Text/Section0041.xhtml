<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="13. Aomame">13<br />
  Aomame</h2>

  <p><br /></p>

  <h3 class="sigil_not_in_toc">Senin aşkın olmasa</h3>

  <p>"1Q84 yılı," dedi Aomame. "Benim şu anda yaşadığım, 1Q84 adıyla adlandırılan yıl ve bu aslında 1984 değil, öyle mi?"</p>

  <p>"Asıl dünya hangisi, bu son derece zor bir soru," dedi Lider denilen adam, yüzükoyun yattığı yerden. "Bu nihayetinde fizikötesi bir sorun. Fakat burası asıl dünya. Buna kuşku yok. Bu dünyada tadacağın acı, gerçek acıdır. Bu dünyada gelen ölüm, gerçek ölümdür. Akan, gerçek kandır. Burası sahte, farazi ya da metafizik bir dünya değil. Bunu kabul ediyorum. Fakat senin bildiğin 1984 yılında da değiliz."</p>

  <p>"Paralel dünya gibi bir şey mi?"</p>

  <p>Adam omuzları hafifçe sarsılarak güldü. "Galiba fazla bilimkurgu okuyorsun. Hayır, yanlış. Burası paralel dünya falan değil. Öbür tarafta 1984 yılı var. Burada ise ayrılmış bir dal gibi uzanan 1Q84 yılı var. Bunlar da paralel halde ilerliyorlar gibi bir durum değil. 1984 yılı artık hiçbir yerde yok. Senin için de, benim için de, artık zaman denince 1Q84 yılından başka bir şey yok."</p>

  <p>"Biz o zaman akışının içine daldık."</p>

  <p>"Aynen öyle. Biz bu zaman akışına dalıverdik. Belki de bu zaman bizim içimize dalıverdi. Sonra benim anladığım kadarıyla kapı ancak tek yöne açılıyor, dönüş yolu yok."</p>

  <p>"Başkent Otobanı'nın acil durum merdivenlerini indiğim zaman meydana geldi bu durum," dedi Aomame.</p>

  <p>"Başkent Otobanı?"</p>

  <p>"Sangencaya civarında," dedi Aomame.</p>

  <p>"Yerin neresi olduğu önemli değil," dedi adam. "Senin için bu Sangencaya idi. Fakat somut bir yer meselesi değil bu. Burada esas sorun, zaman. Deyim yerindeyse hattın makası orada değiştirilip zaman 1Q84 yılına dönüştü."</p>

  <p>Çok sayıda <i>Little People'</i>ın güç birliği ederek, hattın makas değiştirme düzeneğini oynattığı sahneyi Aomame hayalinde canlandırdı. Geceyarısı mavimtırak ay ışıkları altında.</p>

  <p>"Dahası bu 1Q84 yılında gökte iki tane ay var, değil mi?" diye sordu.</p>

  <p>"Aynen öyle. Ay iki tane. Bu, hattın değiştirildiğinin işareti. Bu yolla iki dünyayı ayırabilmek mümkün. Fakat buradaki herkes iki ayı da görebiliyor denemez. Hayır, çoğu insan bunun farkında değil. Başka bir deyişle şu an 1Q84 yılında olduğumuzu bilen insan sayısı sınırlı."</p>

  <p>"Bu dünyada olan insanların çoğu zaman akışının değiştiğinin farkında değiller."</p>

  <p>"Öyle. Çoğu insan için hiçbir değişiklik olmayan her zamanki dünya. Asıl dünya burası derken bu anlamda söylüyordum."</p>

  <p>"Hattın makası değiştirildi," dedi Aomame. "Eğer o makas değiştirilmeseydi ben ve sen bu şekilde karşılaşmayacaktık, öyle mi?"</p>

  <p>"Bunu kimse bilemez. Olasılık sorunu. Fakat herhalde öyle olurdu."</p>

  <p>"Senin söylediğin mutlak bir gerçek mi, yoksa varsayım mı?"</p>

  <p>"İyi soru. Fakat bu ikisini ayırmak son derece güç. Hani eski bir şarkının sözlerinde de var ya, <i>Without your love, it's a honkey-tonk-parade."</i> Adam şarkının melodisini hafifçe mırıldandı. "Senin aşkın olmasa bu ucuz bir tiyatrodan öteye geçmez. Bu şarkıyı biliyor musun?"</p>

  <p><i>"It's only a papermoon."</i></p>

  <p>"Öyle. 1984 yılı da, 1Q84 yılı da prensip açısından aynı oluşuma sahipler. Sen dünyaya inanmazsan ve orada aşk olmazsa, hiçbir şey sahtelikten öteye geçmez. Hangi dünyadan olursan ol, ne gibi bir dünya olursa olsun, varsayım ve gerçekleri ayıran çizgi çoğu durumda gözle görülmez. O çizgiyi kalp gözüyle görmekten başka yol yoktur."</p>

  <p>"Hattın makasını değiştiren kim peki?"</p>

  <p>"Hattın makasını değiştiren kim? Bu zor bir soru. Sebep-sonuç ilişkisi burada pek etkili olmaz."</p>

  <p>"Nihayetinde ben, bir irade yoluyla bu 1Q84 dünyasına taşındım," dedi Aomame. "Benim kendi iradem dışında bir irade tarafından."</p>

  <p>"Evet öyle. Senin bindiğin tren, makas değiştirilerek bu dünyaya taşındı."</p>

  <p>"Bu, Little People ile ilgili bir durum mu?"</p>

  <p>"Bu dünyada Little People denen varlıklar var. En azından bu dünyada Little People diye adlandırılıyorlar. Fakat her zaman şekil veya ad sahibi değillerdir."</p>

  <p>Aomame dudaklarını ısırıp bunu düşündü. Sonra sessizliğini bozdu:</p>

  <p>"Senin söylediklerin bana tezat içeriyormuş gibi geliyor. Little People denen varlıklar, hattı değiştirerek beni 1Q84 yılına taşıdılar diyelim. Fakat benim burada sana yapmayı düşündüğüm şeyi Little People arzu etmiyorsa, neden o zaman beni buraya taşımak zorundaydılar? Beni devreden çıkartmaları onların yararına olurdu halbuki."</p>

  <p>"Bunu açıklamak kolay değil," dedi adam, ifadesiz bir sesle. "Fakat sen çok zekisin. Benim söylemeye çalıştığım şeyleri, muğlak biçimde de olsa anlayabiliyorsun galiba. Önceden de söylediğim gibi bizim yaşadığımız dünya için en önemli şey, iyilik ve kötülük oranının dengede tutulması. Little People denen varlıklar ya da oradaki bir şeylerin iradesi, gerçekten muazzam bir güce sahip. Fakat onlar güçlerini kullandıkları ölçüde o güce direnme gücü de kendiliğinden artıyor. Böylelikle dünya hassas dengesini koruyor. Hangi dünyada olursa olsun bu prensip değişmez. Bizim şimdi içinde bulunduğumuz 1Q84 yılının dünyası için de tamamen aynı şeyi söyleyebiliriz. <i>Little People,</i> o muazzam gücünü ortaya koymaya başladığı zaman <i>Anti-Little People</i> hareketi de kendiliğinden ortaya çıkıverdi. Seni 1Q84 yılına çekip getiren de bu direnme gücü olmalı."</p>

  <p>Kıyıya vurmuş balina gibi, o iri cüssesini mavi yoga şiltesi üzerine devirmiş halde, adam derin bir nefes aldı.</p>

  <p>"Az önceki demiryolu benzetmesini kullanarak konuşacak olursak şöyle diyebiliriz: Onlar hattın makasını değiştirebilirler. Bunun sonucunda tren, bu taraftaki hatta girmiş durumda. 1Q84 yılı dediğimiz hatta. Fakat onlar trendeki yolcuları tek tek ayırt etmek, seçmek gibi bir şey yapamazlar. Yani trene onlar açısından uygun olmayan insanlar da binmiş olabilir."</p>

  <p>"Davetsiz yolcular," dedi Aomame.</p>

  <p>"Aynen öyle."</p>

  <p>Gök gürledi. Az öncesine göre ses çok daha şiddetliydi. Fakat şimşek çakmadı. Yalnızca ses duyuluyordu. Aomame durumu tuhaf bulmuştu. Bu kadar yakınlara yıldırım düştüğü halde şimşekler çakmıyordu, yağmur da yağmıyordu.</p>

  <p>"Buraya kadar anlayabildin mi?"</p>

  <p>"Dinliyorum."</p>

  <p>Aomame iğnenin ucunu ensedeki noktadan çoktan çekmişti. İğnenin ucunu dikkatli bir şekilde havada tutuyordu. Şimdi zihnini adamın anlattıklarına yoğunlaştırmak zorundaydı.</p>

  <p>"Işığın olduğu yerde gölgenin de olması gerekir. Gölgenin olduğu yerde ise ışık mutlaka olur. Işık olmadan gölge olmaz, gölgesi olmayan ışık da olmaz. Carl Jung, bir kitapta böyle bir şeyi anlatıyordu.</p>

  <p>Gölge, biz insanların iyicil varlıklar olmaya çalışmasıyla aynı ölçüde şeytani bir varlıktır. Biz iyi, mükemmel ve üstün insanlar olmak için ne kadar çabalarsak, gölge de o ölçüde, karanlık, şeytani ve yıkıcı eğilimini keskinleştirir. İnsan kendi kapasitesini aşarak mükemmel olmaya çalışırken, gölge cehenneme inerek şeytan haline gelir. Çünkü doğada insanın, kendisinden daha aşkın bir varlık olması, kendisinden daha aşağı bir varlık olması kadar ağır bir suçtur.</p>

  <p>Little People denilen varlıklar iyi mi kötü mü, bilemiyorum. Bu bir anlamda bizim anlayışımızı ve kavramlarımızı aşan bir durum. Bizler çok eskiden beri onlarla birlikte yaşadık. Henüz iyi ve kötü dediğimiz şeylerin doğru dürüst var olmadığı zamanlardan beri. İnsan bilincinin henüz ilkel olduğu zamanlardan beri. Fakat önemli olan, onlar iyi de olsalar kötü de, ışık da olsalar gölge de, güçlerini kullanmaya kalktıklarında mutlaka karşı etkinin doğmasıdır. Bu durumda benim Little People dediğimiz şeylerin temsilcisi olmamla hemen hemen aynı şekilde, benim kızım da <i>Anti-Little People</i> hareketinin sembolü bir varlık oldu. Böylelikle de denge sağlandı."</p>

  <p>"Senin kızın mı?"</p>

  <p>"Öyle. Little People dediğimiz varlıkları ilk kez getiren, kızımdı. O zaman on yaşındaydı. Şimdi on yedi. Onlar bir anda karanlığın içinden çıkıp kızımın aracılığıyla buraya geldiler. Sonra beni temsilcileri yaptılar. Kızım <i>paşiva,</i> yani algılayandı. Ben, reşiva, yani kabul eden oldum. Tesadüfen bu nitelikler ikimizde de mevcuttu. Nihayetinde onlar gelip bizi bulmuştu. Biz onları bulmuş değiliz."</p>

  <p>"Sonra sen kendi kızına tecavüz ettin."</p>

  <p>"Çiftleştim," dedi. "Bu sözcük gerçeğe daha yakın. Dahası benim çiftleştiğim, nihayetinde kavramsal açıdan kızım. Çiftleşmek çok anlamlı bir sözcüktür. Önemli nokta, bizim bütünleşmemizdir. <i>Paşiva</i> ve <i>reşiva</i> olarak."</p>

  <p>Aomame başını iki yana salladı. "Senin söylediklerini anlayamıyorum. Sen kendi kızınla cinsel ilişkiye girdin mi, girmedin mi?"</p>

  <p>"Bunun yanıtı sonuna kadar hem evet, hem hayır."</p>

  <p>"Tsubasa için de durum aynı mı?"</p>

  <p>"Aynı. Prensipte."</p>

  <p>"Fakat Tsubasa'nın rahmi gerçek anlamda tahrip olmuştu."</p>

  <p>Adam başını iki yana salladı. "Senin gördüğün kavramsal görüntüsü, gerçek hali değil."</p>

  <p>Diyalog hızlı ilerliyordu ve Aomame yakalayamıyordu. Durup soluklarını düzenledi. Sonra sordu: "Yani kaçıp gelen onun kavramsal görüntüsü müydü?"</p>

  <p>"Basite indirgersek, evet."</p>

  <p>"Benim gördüğüm Tsubasa gerçek değildi yani."</p>

  <p>"Bu yüzden geri alındı."</p>

  <p>"Geri alındı," dedi Aomame.</p>

  <p>"Geri alındı, tedavi ediliyor. Gerekli tedaviler yapılıyor."</p>

  <p>"Senin söylediklerine inanmıyorum," dedi Aomame kesin bir şekilde.</p>

  <p>"Seni suçlayamam," dedi adam, duygularını işe karıştırmadığını hissettiren bir ses tonuyla.</p>

  <p>Aomame bir süre diyecek söz bulamadı. Sonra başka bir soru sordu: "Kendi kızına kavramsal ve çok anlamlı biçimde tecavüz etmek yoluyla <i>Little People'</i>ın temsilcisi oldun. Fakat sen <i>Little People'</i>ın temsilcisi olurken, kızın da bunu telafi etmek için senden ayrılıp düşman kampına geçen bir varlık haline geldi. Senin vurgulamak istediğin bu mu?"</p>

  <p>"Evet öyle. Kızım o yüzden kendiliğinden <i>Douta'</i>sını bıraktı," dedi adam. "Gerçi bu söylediğimi senin anlaman zor herhalde."</p>

  <p><i>"Douta?"</i> dedi Aomame.</p>

  <p>"Yaşayan gölge gibi bir şeydir ve bu noktada bir kişi daha işin içine karıştı. Benim eskiden beri samimi olduğum bir arkadaşım. Güvenilir bir adam. Kızımı ona emanet etmiştim. O kadar eski bir olay değil, ama senin de çok iyi bildiğin Tengo Kavana da işin içine karışmış oldu. Tengo ve kızım tesadüfen bir araya gelip ekip oldular."</p>

  <p>Zaman orada aniden duruvermiş gibiydi. Aomame bir türlü doğru sözcükleri bulamıyordu. Vücudu kaskatı kesilmişti, zamanın yeniden harekete geçmesini bekledi.</p>

  <p>Adam sözlerini sürdürdü: "İkisi birbirini tamamlayıcı niteliğe sahipti. Tengo'da eksik olana Eriko, Eriko'da eksik olana Tengo sahipti. İkisi birbirlerini tamamlayarak güçlerini birleştirip bir işi başardılar. Sonra bunun sonuçlarının etkisi büyük oldu. <i>Anti-Little People</i> hareketini görünür kılma anlamında."</p>

  <p>"Ekip mi oldular?"</p>

  <p>"İki sevgili olduklarını ya da cinsel ilişki yaşadıklarını söylemiyorum. Bu yüzden endişelenme. Eğer bunu düşünüyorsan elbette. Eriko hiç kimseyle aşk ilişkisi yaşayamaz. O öyle bir konumun çok ötesindedir."</p>

  <p>"İkisinin ortaklaşa yaptıkları işin sonucu nasıl bir şey? Somut olarak söyleyecek olursan."</p>

  <p>"Bunu açıklayabilmek için başka bir benzetme kullanmak gerekiyor. Şöyle ki, ikisi virüse karşı direnç gibi bir şey ortaya çıkardılar. Little People etkisini virüs olarak düşünürsek, onlar buna karşı direnç oluşturup bunu yaydılar. Elbette bu tek taraftan bakıldığında yapılabilecek bir benzetme. Little People tarafından bakıldığında, aksine ikisi virüs taşıyıcısı olurlar. Her şey birbirine bakan aynalar gibidir tıpkı."</p>

  <p>"Bu senin söylediğin telafi eylemi, öyle mi?"</p>

  <p>"Evet, öyle. Senin âşık olduğun insanla benim kızım güçlerini birleştirerek öyle bir iş başardılar. Yani sen ve Tengo, bu dünyada tam anlamıyla birbirinizin yolundan gidiyorsunuz."</p>

  <p>"Fakat bunun tesadüf olmadığını sen söyledin. Yani ben bir irade tarafından yönlendirilerek bu dünyaya geldim. Anlamı bu muydu?"</p>

  <p>"Evet, öyle. Sen bir irade tarafından yönlendirilerek bir amaçla buraya geldin. Bu 1Q84 dünyasına. Senin Tengo ile her ne şekilde olursa olsun bir ilişki kurmak için burada bulunman asla bir tesadüf değil."</p>

  <p>"Bu nasıl bir irade ve amaç ne?"</p>

  <p>"Bunu açıklamak benim görevim değil," dedi adam. "Kusura bakma."</p>

  <p>"Neden açıklayamıyorsun?"</p>

  <p>"Anlamını açıklayamam demiyorum. Fakat sözcüklerle açıklandığı anda yitirilen anlamlar olur."</p>

  <p>"Öyleyse farklı bir soru sorayım," dedi Aomame. "Peki, neden ben?"</p>

  <p>"Galiba henüz anlayamadın."</p>

  <p>Aomame birkaç kez sert bir hareketle başını iki yana salladı. "Galiba anlayamadım. Hem de hiç."</p>

  <p>"Son derece basit. Sen ve Tengo birbirinizi güçlü bir şekilde çekiyorsunuz."</p>

  <p>Aomame durdu, uzunca bir süre sessizliğini korudu. Alnından hafifçe ter süzülmeye başladığını hissediyordu. Gözle görülmeyen ince bir zar, bütün vücudunu kaplamış gibiydi.</p>

  <p>"Birbirimizi çekiyoruz," dedi Aomame.</p>

  <p>"Karşılıklı olarak, hem de çok güçlü bir şekilde."</p>

  <p>Aomame'nin içinde öfkeye benzer bir duygu nedensizce kabarmaya başlamıştı. Onunla birlikte hafif bir kusma hissi de vardı sanki. "Buna inanmak mümkün değil. O beni asla anımsamıyordur."</p>

  <p>"Hayır. Tengo, senin bu dünyada var olduğunu net olarak anımsıyor ve seni istiyor. Dahası bu ana kadar senden başka bir kadına bir kez bile âşık olmadı."</p>

  <p>Aomame bir süre diyecek söz bulamadı. O sırada yıldırımlar, kısa aralıklarla düşmeye devam ediyordu. Nihayet yağmur da yağmaya başlamıştı. İri yağmur damlaları otel odasının camını şiddetli biçimde dövüyordu. Fakat bu sesler Aomame'nin kulağına neredeyse hiç ulaşmıyordu.</p>

  <p>Adam, "İnanıp inanmamak sana kalmış. Fakat inanman daha iyi olur. Katıksız gerçek ne de olsa," dedi.</p>

  <p>"Yirmi yıldır hiç görüşmediğimiz halde o beni hâlâ anımsıyor mu? Doğru dürüst konuşmuşluğumuz bile olmamıştı oysa."</p>

  <p>"On yaşında, o boş sınıfta Tengo'nun elini sıkı sıkı tuttun. Bunu yapabilmek için sahip olduğun tüm cesareti ortaya koyman gerekmiştir mutlaka."</p>

  <p>Aomame yüzünü buruşturdu. "Sen bunu nasıl bilebiliyorsun?"</p>

  <p>Adam bu soruyu yanıtsız bıraktı. "Tengo o olayı asla unutmadı ve sen düşüncelerinden hiç çıkmadın. Şimdi bile seni düşünmeye devam ediyor. İnansan iyi olur. Ben birçok şeyi anlayabilirim. Sözgelimi sen şimdi bile mastürbasyon yaparken Tengo'yu düşünüyorsun. O gözünün önünde canlanıveriyor, değil mi?"</p>

  <p>Aomame, ağzı açık kalmış, söyleyecek hiçbir şey bulamıyordu. Yalnızca kesik nefesler alabiliyordu.</p>

  <p>Adam sözlerini sürdürdü: "Utanacak bir şey yok. İnsanın doğası. O da aynı şeyi yapıyor. O anlarda seni düşünüyor. Şimdi bile."</p>

  <p>"Böyle bir şeyi sen nereden..."</p>

  <p>"Böyle bir şeyi nereden biliyorum... Kulak verince anlaşılır. Sesleri dinlemek benim işim çünkü."</p>

  <p>Aomame bir yandan katıla katıla gülmek, diğer yandan da ağlamak istiyordu. Fakat ikisini de yapamadı. İki hal arasında kalakalmıştı, ne birini ne de diğerini yapabiliyordu. Söyleyecek tek sözcük de bulamıyordu.</p>

  <p>"Korkacak bir şey yok," dedi adam.</p>

  <p>"Korkmak?"</p>

  <p>"Sen korkuyorsun. Bir zamanlar Vatikan'da insanların Koper-nik'in güneş merkezlilik savını kabul etmekten korktukları gibi. Onlar da aslında Batlamyus'un dünya merkezlilik savının sarsılmazlığına körü körüne inanmıyorlardı. Güneş merkezlilik savını kabul etmeleri durumunda kendilerini içinde bulacakları koşullar onları korkutmuştu. Korktukları, algılama sistemlerini bu yeni koşullara göre sil baştan yeniden oluşturmak zorunda kalmaktı. Doğrusunu söylemek gerekirse Katolik Kilisesi şimdi bile resmi olarak Kopernik'in savını kabul etmez. Sen de aynısın. Şu ana kadar edindiğin katı savunma zırhını çıkartıp atmak zorunda kalmaktan korkuyorsun."</p>

  <p>Aomame elleriyle yüzünü kapatarak, birkaç kez hıçkırdı. Bunu yapmak istememiş, ama bir an kendini tutamamıştı. Bu bir gülme sesiymiş gibi yapmak isterdi. Fakat karşısındaki adama bunu yutturmasına imkân yoktu.</p>

  <p>"Siz, deyim yerindeyse aynı trenle bu dünyaya taşındınız," dedi adam sakin bir ses tonuyla. "Tengo benim kızımla birlikte <i>Anti-Little People</i> etkisini ortaya çıkarttı. Sen ise farklı bir nedenden dolayı beni öldürmek niyetindesin. Başka türlü söylersek, ikiniz ayrı ayrı son derece tehlikeli yerlerde çok tehlikeli işler yapıyorsunuz."</p>

  <p>"Başka bir irade bizden öyle yapmamızı istiyor mu demek istiyorsunuz?"</p>

  <p>"Muhtemelen."</p>

  <p>"Peki, niçin?" dediği anda Aomame, sorusunun ne kadar saçma olduğunun farkına vardı. Yanıt gelme ihtimali olmayan bir soruydu.</p>

  <p>"En iyi çözüm, ikinizin bir yerlerde buluşup el ele vererek bu dünyadan çıkıp gitmeniz," dedi adam soruyu yanıtlamadan. "Fakat bu basit bir şey değil."</p>

  <p>"Basit bir şey değil," diye adamın sözlerini tekrarladı Aomame, farkında olmadan.</p>

  <p>"Maalesef, son derece hafife indirgenmiş bir ifade olarak, basit bir şey değil. Dürüst olmak gerekirse imkânsız. Siz her ne şekilde tanımlarsanız tanımlayın, karşınıza aldığınız, muazzam bir güç."</p>

  <p>"Bu noktada," dedi Aomame kuru bir sesle. Sonra genzini temizledi. Artık karmaşa içinde değildi. <i>Şimdi ağlanacak zaman değil,</i> dedi Aomame içinden. "Yani, bu noktada senin önerin karşımıza çıkıyor. Ben sana acısız bir ölüm sunacağım, karşılığında sen de bana bir şeyler vereceksin. Mesela farklı seçenekler."</p>

  <p>"Çok çabuk anlıyorsun," dedi adam, yüzükoyun yattığı yerden. "Aynen öyle. Benim önerim sen ve Tengo ile ilgili bir seçenek. Çok sevindirici bir şey olmayabilir. Fakat en azından tercih hakkınız var."</p>

  <p><br /></p>

  <p><i>"Little People</i> beni yitirmekten korkuyor," dedi adam. "Çünkü onlar için benim varlığım hâlâ gerekli. Ben onların temsilcisi olarak son derece işe yarayan bir insanım. Benim yerime geçecek kişiyi bulmak kolay değil. Dahası, henüz veliahdım da hazır değil. Onların temsilcisi olmak için farklı, zor koşulları yerine getirmek gerekiyor ve ben bu koşulların tamamını yerine getirmeyi başarmış biri olarak nadir bulunan bir varlığım. Onlar beni yitirmekten korkuyorlar. Şimdi burada beni yitirecek olurlarsa geçici bir süre boşluk yaşanır. Bu yüzden, benim canımı almanı engellemeye çalışıyorlar. Bir süre daha beni hayatta tutmak istiyorlar. Duyduğun gök gürültüleri, onların öfkesinin işareti. Fakat sana doğrudan zarar veremezler. Yalnızca öfkelerini göstermeye çalışıyorlar, uyarıyorlar. Aynı nedenle senin arkadaşını, muhtemelen ustaca bir yöntemle ölüme sürüklediler. Dahası, bir şey yapılmazsa Tengo'ya da bir şekilde zarar verebilirler."</p>

  <p>"Zarar mı verebilirler?"</p>

  <p>"Tengo, Little People ve onların yaptıkları hakkında bir öykü yazdı. Eriko öyküyü ortaya çıkardı, Tengo da bu öyküyü etkili biçimde metin haline dönüştürdü. İşte onların ortak işi buydu. O öykü yayımlandı. Çok satanlar listesinin zirvesine oturdu. Bu yüzden Little People çaba göstererek gerçekleştirmek üzere oldukları birçok olasılığı, geçici bir süreliğine de olsa elinden kaçırmış oldu. Hareketlerinin çoğu da sınırlandı. <i>Pupa Hava</i> diye bir kitabı hiç duydun mu?"</p>

  <p>Aomame başını salladı. "Gazetede kitapla ilgili bir yazı gözüme çarpmıştı sanıyorum. Yayınevinin reklamı da. Kitabı okumadım gerçi."</p>

  <p><i>"Pupa Hava'</i>yı gerçekte yazan Tengo'dur. Şimdi o, kendisine ait yeni bir öykü yazıyor. Gökyüzünde iki ay bulunan bu dünyada kendi öyküsünü keşfetti. Üstün nitelikli bir <i>paşiva</i> olan Eriko, onun antikor gibi taşıdığı öyküyü görünür kıldı. Tengo da reşiva olarak üstün yeteneklere sahip gibi. Seni buraya getiren de, farklı bir ifadeyle söyleyecek olursak, seni vagona bindiren de onun bu yeteneği olabilir."</p>

  <p>Aomame karanlıkta yüzünü şiddetle buruşturdu. Bir şekilde konuşmadan kopmaması gerekiyordu. "Yani ben, Tengo'nun öykü anlatma yeteneği yoluyla, senin sözcüklerini kullanacak olursak reşiva gücü yoluyla 1Q84 yılı denilen başka bir dünyaya taşınmış mı oldum?"</p>

  <p>"En azından bu benim tahminim," dedi adam.</p>

  <p>Aomame kendi ellerine baktı. Parmakları gözyaşlarıyla ıslanmıştı.</p>

  <p>"Böyle gidecek olursa büyük bir olasılıkla Tengo öldürülecektir. O, şu an için Little People denen varlıklar açısından en tehlikeli insan. Dahası burası nihayetinde, gerçek dünya. Gerçek kan akar, gerçek ölüm gelir, insanları bulur. Ölüm elbette sonsuzdur."</p>

  <p>Aomame dudaklarını ısırıyordu.</p>

  <p>"Şöyle düşünmeni istiyorum," dedi adam. "Diyelim beni burada öldürdün ve bu dünyadan sildin. Bunu yaparsan <i>Little People'</i>ın Tengo'ya zarar verme nedeni ortadan kalkar. Benim bir kanal olarak varlığım silinecek olursa, Tengo ve kızımın bu kanalı rahatsız etmelerinin onlar açısından tehdit niteliği kalmamış olur çünkü. <i>Little People</i> onları bırakır, başka bir yerde, farklı bir kanal arar. Farklı bir şekilde oluşmuş bir kanal. Bu, onlar için en öncelikli konu olur. Bunu anlayabiliyor musun?"</p>

  <p>"Mantık açısından evet," dedi Aomame.</p>

  <p>"Fakat öte yandan ben öldürülecek olursam, benim kurduğum örgüt seni rahat bırakmaz. Seni bulana kadar uzunca bir süre geçebilir. Sen mutlaka adını, adresini değiştirirsin. Muhtemelen yüzünü de. Yine de bir gün seni mutlaka bulup şiddetle cezalandırırlar. İşte böylesine katı, şiddet eğilimli, geri dönüşü olmayan bir sistemi oluşturduk biz. Bu, tercihlerden birisi."</p>

  <p>Aomame adamın söylediklerini zihninde düzene koymaya çalıştı. Adam, söylediklerinin Aomame'nin zihnine yerleşmesini bekledi.</p>

  <p>Sonra sözlerini sürdürdü: "Öte yandan, diyelim beni öldürmedin. Sen buradan usulca ayrılırsın. Ben yaşamaya devam ederim. Bu durumda <i>Little People,</i> beni yani temsilcilerini korumak için tüm gücünü kullanarak Tengo'yu ortadan kaldırmaya uğraşır. Onun koruması henüz o kadar güçlü değil. Zayıf noktalarını keşfedip bir yolunu bularak Tengo'yu mahvederler mutlaka. Daha fazla direnç unsurunun yayılmasına izin vermezler çünkü. Öte yandan, sen artık tehdit olmaktan çıkarsın, seni cezalandırmaları için de bir neden kalmaz. Bu da bir diğer tercih."</p>

  <p>"Bu durumda Tengo ölür, ben hayatta kalırım. Bu 1Q84 dünyasında," dedi Aomame adamın söylediklerini özetleyerek.</p>

  <p>"Muhtemelen," dedi adam.</p>

  <p>"Fakat Tengo'nun olmadığı bir dünyada benim yaşamamın anlamı yok. Bizim karşılaşma olasılığımız ebediyen ortadan kalkar ne de olsa."</p>

  <p>"Senin bakış açından yola çıkarsak öyle olabilir."</p>

  <p>Aomame dudaklarını ısırıp o durumu kafasında canlandırdı. "Fakat bu senin söylediğin bir şey sadece," dedi Aomame. "Benim senin söylediklerine tamamen inanmam için bir dayanak ya da gerekçe var mı?"</p>

  <p>Adam başını iki yana salladı. "Haklısın. Bir dayanak ya da gerekçe yok. Yalnızca ben öyle söylüyorum. Fakat benim sahip olduğum özel güçleri az önce gösterdim. Oradaki saate bağlı bir ip ya da öyle bir şey yok. Üstelik çok ağır bir saat. İstersen gidip inceleyebilirsin. Söylediklerimi kabul edip etmemek sana kalmış. Dahası, fazla zamanımız da kalmadı."</p>

  <p>Aomame sehpanın üzerindeki masa saatine baktı. 9 olmak üzereydi. Saatin yeri biraz oynamıştı ve tuhaf bir açıyla duruyordu. Az önce havaya kaldırılıp bırakıldığı için.</p>

  <p>Adam sessizliği bozdu: "Bu 1Q84 yılında, şu an için ikinizi aynı anda kurtarmak mümkün değil. İki seçenek var. Birisinde sen ölürsün, Tengo hayatta kalır. Diğerinde muhtemelen o ölür, sen hayatta kalırsın. İkisinden biri. Kolay bir seçim olmayacağını en başta belirtmiştim."</p>

  <p>"Fakat bunlardan başka seçenek yok."</p>

  <p>Adam başını iki yana salladı. "Şu an bulunduğumuz noktada bu ikisinden birini seçmekten başka yol yok."</p>

  <p>Aomame ciğerlerini havayla doldurduktan sonra usulca boşalttı.</p>

  <p>"Üzülüyorum ama," dedi adam, "eğer sen 1984 yılında kalsaydın, böyle bir tercih yapman gerekmeyecekti. Fakat aynı zamanda eğer 1984 yılında kalsaydın, Tengo'nun seni düşünmeyi sürdürdüğü gerçeğini asla öğrenemeyecektin. 1Q84 yılına taşınmış olduğun için bu gerçeği öğrendin. Sizin yüreklerinizin bir anlamda birbirine bağlı olduğu gerçeğini."</p>

  <p>Aomame gözlerini kapattı. <i>Asla ağlamayacağım,</i> dedi içinden. <i>Şu an ağlamanın zamanı değil.</i></p>

  <p>"Tengo beni gerçekten istiyor mu? Sen, işe hiçbir yalan karıştırmadan mı söylüyorsun bunları?" diye sordu Aomame.</p>

  <p>"Tengo şu ana kadar senin dışında tek bir kadına bile yürekten âşık olmadı. Bu, kuşku götürmez bir gerçek."</p>

  <p>"Yine de beni aramaya kalkmadı."</p>

  <p>"Sen de onun ne yaptığını öğrenmeye kalkmadın, öyle değil mi?"</p>

  <p>Aomame gözlerini kapatıp, kısa bir an, geride kalmış uzun yılları aklından geçirdi. Yüksek bir tepeye çıkmış, derin bir uçurumun kenarında, ayaklarının altındaki bir boğaza bakar gibi. Denizin kokusunu hissedebiliyordu. Rüzgârın derinden gelen sesini duyabiliyordu. Aomame, "Bizim çok daha önce cesaret göstererek, birbirimizi aramamız gerekirdi. Bunu yapsaydık asıl dünyamızda bir araya gelebilirdik belki," dedi.</p>

  <p>"Bir varsayım olarak öyle," dedi adam. "Fakat 1984 yılı dünyasında sen böyle bir şeyi aklından bile geçirmeyecektin. Bu sebep-sonuç ilişkisi çarpık bir şekilde birbirine bağlı. Kaç dünyayı üst üste koyarsan koy, bu çarpıklığın çözülebilmesi mümkün değil."</p>

  <p>Aomame'nin gözlerinden yaşlar süzüldü. Şimdiye kadar yitirdiği şeyler için ağlıyordu. Elbette şimdiden sonra yitireceği şeyler için de. Ne kadar ağladığını bilemiyordu, ama nihayet, daha fazla ağlayamayacağı noktaya geldi. Duyguları gözle görülmeyen bir duvara çarpmış gibi, gözyaşları son buldu.</p>

  <p>"Tamam," dedi Aomame. "Gerçekten bir dayanak yok. Kanıtlanmış hiçbir şey yok. Ayrıntılarını anlayamıyorum. Fakat yine de senin önerini kabul etmek durumundayım sanırım. İstediğin gibi seni bu dünyadan sileceğim. Sıkıntısız, acısız, bir anda gerçekleşecek bir ölümle. Tengo'nun hayatta kalabilmesi için."</p>

  <p>"Benimle anlaşmayı kabul ediyorsun yani."</p>

  <p>"Evet, öyle. Anlaşmayı yapıyoruz."</p>

  <p>"Büyük olasılıkla öleceksin," dedi adam. "Peşine düşüp köşeye sıkıştırır, cezalandırırlar seni. Bu ceza çok feci olabilir. Çılgınca düşünceleri olan insanlardır."</p>

  <p>"Fark etmez."</p>

  <p>"İçinde aşk olduğu için mi?"</p>

  <p>Aomame başıyla onayladı.</p>

  <p>"Aşk olmasa her şey ucuz bir tiyatrodan öteye geçmez," dedi adam, şarkı sözlerini tekrarlayarak.</p>

  <p>"Seni öldürürsem Tengo gerçekten hayatta kalacak mı?"</p>

  <p>Adam bir süre sessiz kaldı. Sonra yanıtladı: "Tengo hayatta kalır. Söylediklerime harfiyen inanabilirsin. Bu sözü canımı almana karşılık olarak kesinlikle verebilirim."</p>

  <p>"Bir de benim canıma karşılık," dedi Aomame.</p>

  <p>"Bazı şeyler yalnızca can karşılığında mümkün olabilir," dedi adam.</p>

  <p>Aomame yumruklarını sertçe sıktı. "Fakat doğrusunu söylemek gerekirse, ben hayatta kalıp Tengo ile birlikte olmak isterdim."</p>

  <p>Bir süre odaya sessizlik hâkim oldu. Gök gürültüsü o süre boyunca kesilmişti. Ortalık sakindi.</p>

  <p>"Keşke sizin için bunu yapabilseydim," dedi adam sakin bir ses tonuyla. "Elimden gelseydi, tabii ki yapardım. Fakat ne yazık ki böyle bir seçenek yok. 1984 yılında da yoktu. 1Q84 yılında da yok. Farklı anlamlarda."</p>

  <p>"1984 yılında Tengo ile benim yollarımızın çakışması bile söz konusu değildi. Bunu mu söylemek istediniz?"</p>

  <p>"Aynen öyle. İkiniz hiç birbirinizle karşılaşmadan, birbirinizi düşünerek, muhtemelen yalnızlık içerisinde yaşlanıp giderdiniz."</p>

  <p>"Fakat 1Q84 yılında en azından ben, onun için öldüğümü bileceğim."</p>

  <p>Adam bir şey söylemeksizin derin bir nefes aldı.</p>

  <p>"Bir şeyi öğrenmek istiyorum," dedi Aomame.</p>

  <p>"Söyleyebileceğim bir şeyse," dedi adam yüzükoyun yattığı yerden.</p>

  <p>"Tengo benim onun için öldüğümü bir şekilde öğrenecek mi, yoksa o hiçbir şey bilmeden her şey bitecek mi?"</p>

  <p>Adam uzunca bir süre o soru hakkında düşündü. "Bu, sana bağlı herhalde."</p>

  <p>"Bana bağlı," dedi Aomame. Sonra hafifçe yüzünü buruşturdu "Bunun anlamı ne?"</p>

  <p>Adam sakince başını iki yana salladı. "Senin zorlu bir sınavdan geçmen gerekecek. Bu sınavdan yüzünün akıyla çıkarsan, her şeyin olması gerektiği halini görebileceksin. Daha fazlasını söyleyemem. Gerçekte ölene kadar, ölmenin nasıl bir şey olduğunu hiç kimse tam olarak bilemez."</p>

  <p><br /></p>

  <p>Aomame havluyu alıp yüzündeki gözyaşlarını özenle sildikten sonra havluyu yere bıraktı ve ince buz kıracağını eline aldı. Hassas ucunun kırılıp kırılmadığını bir kez daha kontrol etti. Sonra sağ işaretparmağıyla az önce bulduğu, ensedeki hayati noktayı aradı. Aomame o noktayı iyice bellemişti ve hemen bulmayı başardı. Parmağının ucunu usulca o noktaya bastırıp o noktadaki direnci ölçerek, sezgilerinde yanlışlık olmadığından bir kez daha emin oldu. Sonra birkaç kez derin nefes alıp kalp atışlarını düzenleyerek kendini sakinleştirdi. Kafasının içini tamamen boşaltması gerekiyordu. Aomame Tengo'ya karşı hislerini, bir anlığına aklından çıkarttı. Nefret, öfke, tereddüt, merhamet duygularını farklı bir yere kilitledi. Hataya yer yoktu. Zihnini, ölüm üzerinde yoğunlaştırması gerekiyordu. Cılız bir ışığı tek bir noktaya odaklar gibi.</p>

  <p>"Şu işi bitirelim," dedi Aomame sakin bir sesle. "Seni bu dünyadan temizlemek zorundayım."</p>

  <p>"Böylelikle ben de bana bahşedilen tüm acılardan kurtulabilirim."</p>

  <p>"Tüm acılardan, <i>Little People'</i>dan, her şeyi değişen dünyadan, farklı varsayımlardan ve aşktan."</p>

  <p>"Bir de aşktan. Aynen öyle," dedi adam kendi kendine konuşur gibi. "Benim de aşkla bağlı olduğum insanlar vardı. Haydi, ikimiz de işimizi yapalım. Aomame, sen müthiş yetenekli bir insansın. Bunu anlayabiliyorum."</p>

  <p>"Sen de," dedi Aomame. Sesi ölümü çağıran birinin sesindeki tuhaf keskinliği taşıyordu. "Sen de muhtemelen çok yetenekli ve üstün bir insansın. Seni öldürmek zorunda kalmayacağım bir dünya olabilirdi mutlaka."</p>

  <p>"Öyle bir dünya artık yok," dedi adam. Bu, onun dile getirdiği son sözler oldu.</p>

  <p>"Öyle bir dünya artık yok."</p>

  <p>Aomame sivri iğne ucunu adamın ensesinin o hassas noktasına denk getirdi. Bilincini odaklayarak doğru açıyı buldu. Sonra sağ elini yumruk yaparak havaya kaldırdı. Nefesini tutup öylece işareti bekledi. <i>Artık hiçbir şey düşünmeyeceğim,</i> dedi içinden. <i>İkimiz de işimizi yapalım. Durum bundan ibaret. Bir şey düşünmeye gerek yok. Açıklamalara gerek yok. Yalnızca işareti beklemeliyim.</i> Yumruğu kaya gibi sert, duygudan yoksundu.</p>

  <p>Yıldırımsız gök gürültüleri, pencerenin dışında daha da şiddetlenmişti. Yağmur serpiştiriyordu. O sırada kadim bir mağaranın içindeydiler sanki. Karanlık, nemli, tavanı basık bir mağara. Karanlık hayvanlar ve ruhlar, girişi çevirmişti. Aomame'nin çevresinde ışık ve gölge, yalnızca bir anlığına bir bütün oldu. Uzaklardaki bir boğazdan isimsiz bir rüzgâr öylece esip geçiverdi. İşaret buydu. İşaretle birlikte Aomame elini keskin, sert bir hareketle indirdi. Her şey sessizce bitmişti. Hayvanlar ve kutsal ruhlar, derin bir nefes verip kuşatmayı kaldırmış, yüreğini yitiren ormanın derinliklerine dönmüşlerdi.</p>
</body>
</html>
