<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="1. Aomame">1<br />
  Aomame</h2>

  <p><br /></p>

  <h3 class="sigil_not_in_toc">Orası dünyanın en sıkıcı şehriydi</h3>

  <p>Yağmur mevsiminin sona erdiğini henüz meteoroloji yetkilileri açıklamamıştı. Gökyüzü masmaviydi, güneş yeryüzünün dört bir tarafını ışığa boğuyordu. Yeşil yaprakları iyice sıklaşan salkımsöğütler uzun bir aradan sonra yine yolda koyu gölgeler oluşturmuştu.</p>

  <p>Tamaru, Aomame'yi ana kapıda karşıladı. Koyu renkli yazlık takım elbise giymiş, beyaz gömleğinin üstüne desensiz bir kravat takmıştı. Yüzünde terden eser yoktu. Onun gibi iriyarı bir adamın, en sıcak yaz günlerinde bile terlememesi Aomame'nin en fazla tuhafına giden şeylerden biriydi.</p>

  <p>Tamaru, Aomame'yi görünce başını hafifçe eğerek zor duyulur bir selam verdi; sonra tek kelime bile etmedi. Her zamanki kısa sohbetlerinden birini yapmamışlardı. Arkasına dönüp bakmadan, uzun koridorda öne düşerek, Aomame'yi Madam'ın beklediği odaya götürdü. Birileriyle havadan sudan sohbet edecek ruh halinde olmadığını Aomame tahmin edebiliyordu. Köpeğin ölümü onu sarsmıştı mutlaka. "Yeni bekçi köpeği bulmak lazım," demişti, Aomame'ye telefonda. Hava durumundan bahsediyormuş gibi. Fakat bu söylediklerinin gerçek ruh halini yansıtmadığını Aomame anlayabiliyordu. O erkek Alman kurt köpeği Tamaru için önemli bir varlıktı ve uzun yıllardır birbirlerine çok alışmışlardı. Köpeğin aniden, nedeni anlaşılamaz biçimde ölüşünü, Tamaru bir tür kişisel hakaret ya da tahrik olarak algılıyordu mutlaka. Tamaru'nun sınıflardaki karatahtaları andıran kocaman sırtına bakarken, Aomame onun içinde yaşadığı sessiz öfkeyi tahmin edebiliyordu.</p>

  <p>Tamaru oturma odasının kapısını açarak, Aomame'yi içeri buyur ettikten sonra, kapının önünde durup yaşlı kadının direktifini bekledi. "Bugün içeceğe gerek yok," dedi yaşlı kadın Tamaru'ya.</p>

  <p>Tamaru başını hafifçe eğdikten sonra, kapıyı ses çıkartmadan kapattı. Yaşlı kadın ve Aomame odada yalnız kalmışlardı. Madam'ın oturduğu kolçaklı koltuğun yanındaki masada, yuvarlak cam kavanoz içinde iki kırmızı Japon balığı yüzüyordu. Her yerde rastlanabilecek türden Japon balıklarıydı; her yerde görülebilecek türden bir cam kavanozdu. Suyun içerisinde sanki mutlaka şartmış gibi yeşil bir su bitkisi de vardı. Aomame bu düzenli, geniş odaya birçok kez gelmişti, ama o balıkları ilk kez görüyordu. Klima düşük ayarda çalışıyor olacak, arada sırada serin bir esinti geliyordu. Kadının arkasında kalan masanın üzerine ise içine üç beyaz zambağın konduğu bir vazo yerleştirilmişti. Çiçekler kocamandı; başka bir ülkeye götürülünce durgunlaşan küçük hayvanlar gibi ölgün bir halleri vardı.</p>

  <p>Yaşlı kadın eliyle işaret ederek, Aomame'yi yanındaki koltuğa oturttu. Bahçeye bakan pencerenin dantelli perdesi çekilmişti, ama yaz öğleden sonrasının güneşi yine de çok kuvvetliydi. Bu ışıklar altında, yaşlı kadın her zamankinden çok daha bitkin duruyordu. İnce kolunu başına destek yapmış, o büyük koltuğa iyice gömülmüştü. Gözlerinin feri sönmüş, boynundaki kırışıklar da çoğalmıştı. Dudaklarında renk yoktu, uzun kaşlarının uçları da yerçekimine direnmekten vazgeçmiş gibi biraz aşağı sarkmıştı. Belki de kan dolaşımı yavaşladığı için, teninin bazı kısımları toz serpilmiş de ağarmış gibi daha beyaz görünüyordu. Son görüşmelerinden bu yana sanki beş altı yıl ihtiyarlamış gibi bir hali vardı. Dahası şimdi, yorgunluğunun dışarı yansımasına, yaşlı kadın hiç aldırış etmiyormuş gibiydi. Normal değildi. En azından Aomame'nin bildiği kadarıyla, Madam dış görünümüne özen gösterir, içindeki gücü dışarı yansıtır, dimdik durur, yüzündeki ifadeyi kontrol eder, en ufak bir yaşlılık belirtisi bile göstermemek için çabalardı. Üstelik bu çabası karşılıksız kalmazdı.</p>

  <p><i>Bugün evdeki her şey farklı,</i> dedi Aomame içinden. Odanın içerisindeki ışık normalde olduğundan farklı gibiydi. Bir de, antika eşyaların tavana kadar her yeri kapladığı bir odaya hiç uygun düşmeyen Japon balıkları ve cam kavanoz vardı.</p>

  <p>Yaşlı kadın bir süre öylece hiç ses çıkartmadan durdu. Koltuğun kolçağına dirseğini dayamış, elini de yanağına yapıştırmış halde Aomame'nin yan tarafında, havadaki bir noktaya bakıyordu. Fakat o noktada özel bir şeyin havada asılı durmadığını Aomame biliyordu. Kadın o an için bakışlarını sabitleyeceği bir noktaya gereksinim duyuyordu yalnızca.</p>

  <p>"Susadın mı?" diye sordu yaşlı kadın, sakin bir ses tonuyla.</p>

  <p>"Hayır, susamadım," dedi, Aomame.</p>

  <p>"Orada buzlu çay var. İstersen bardağa koyup içebilirsin."</p>

  <p>Yaşlı kadın parmağıyla giriş kapısının yakınındaki servis sehpasını işaret etti. Sehpada limonlu buzlu çay sürahisi vardı. Yanına da farklı renklerde kesme cam bardaklar konmuştu.</p>

  <p>"Teşekkür ederim," dedi Aomame. Fakat duruşunu hiç bozmadı, kadının sonraki sözlerini bekliyordu.</p>

  <p>Madam bir süre daha sessizliğini korudu. Mutlaka konuşması gereken bir konu vardı ve bunu dile getirmesiyle o konuyla alakalı gerçekler, daha kesin bir hal alacaktı belki de. Mümkün olsa zamanı ileriye sarmak istediğini hissettiren bir sessizlikti. Kadın, yanındaki Japon balığı kavanozuna şöyle bir göz attı. Sonra bıkkın bir ifadeyle dosdoğru Aomame'ye baktı. Dudakları düz bir çizgi gibi kapanmıştı, iki ucu hafifçe yukarı çevrilmiş gibiydi.</p>

  <p>"Sığınma evindeki bekçi köpeği olayını Tamaru söyledi mi? Anlaşılmaz bir biçimde öldüğünü," diye sordu yaşlı kadın.</p>

  <p>"Duydum," dedi Aomame.</p>

  <p>"Ondan hemen sonra, Tsubasa ortadan kayboldu."</p>

  <p>Aomame yüzünü hafifçe buruşturdu. "Kayıp mı oldu?"</p>

  <p>"Öylece kayboluverdi işte. Muhtemelen geceleyin. Bu sabah yoktu."</p>

  <p>Aomame dudaklarını büzüp, söylenebilecek bir söz bulmaya çalıştı. "Fakat... Geçen gün söylediklerinize göre, Tsubasa hep aynı odada yanında biri varken uyuyabiliyordu. Kendini güvende hissedebilmek için."</p>

  <p>"Orası öyle. Fakat o kadın ne ara olduysa, derin bir uykuya dalmış, Tsubasa'nın gittiğinin farkına varmamış. Gün ağardığında Tsubasa yatağında değilmiş."</p>

  <p>"Alman kurt köpeği öldü, ertesi gün Tsubasa ortadan kayboldu," dedi Aomame, emin olmak istermiş gibi.</p>

  <p>Yaşlı kadın başını sallayarak onayladı. "Bu iki olay arasında bir ilişki olup olmadığını şu an kesin olarak bilemiyoruz. Fakat ben, muhtemelen bir bağ olduğunu düşünüyorum."</p>

  <p>Aomame masanın üzerindeki Japon balıklarına şöyle bir baktı. Yaşlı kadın da Aomame'nin bakışlarını izleyerek aynı yere baktı. İki balık yüzgeçlerini hafifçe oynatarak, camla çevrili göllerinde gidip geliyorlardı. Yaz ışıkları o kavanozun içinde tuhaf bir şekilde kırılıyor, insan kendisini denizin derinliklerinde gizemli bir noktaya bakıyormuş gibi hissediyordu.</p>

  <p>"Bu Japon balıklarını Tsubasa için almıştım," dedi Madam, Aomame'nin yüzüne bakıp, açıklamak istermiş gibi. "Azabu merkezinde küçük bir panayır vardı, ben de Tsubasa'yı yanımda götürdüm. Odaya tıkılıp kalırsa, sağlığı için iyi olmayacağını düşündüm. Elbette Tamaru da bizimleydi. Oradaki seyyar dükkânlardan birinden bu kavanozla birlikte balıkları aldım. Balıklar onu çok heyecanlandırmış gibiydi. Kendi odasına koymuştu, gün boyunca bıkmadan izliyordu. Fakat o ortadan kaybolunca ben buraya getirdim. Artık ben de sık sık bu balıkları izliyorum. Hiçbir şey yapmadan öylece izliyorum. Tuhaf, ama gerçekten hiç bıkmıyor insan. Bugüne kadar Japon balıklarının karşısına geçip de kendimi kaptırarak izlediğim hiç olmamıştı gerçi."</p>

  <p>"Tsubasa'nın nereye gitmiş olabileceğine dair bir fikriniz var mı?" diye sordu Aomame.</p>

  <p>"Hiçbir fikrim yok," dedi yaşlı kadın. "Kızın, yanlarına gidebileceği akrabaları yok. Benim bildiğim kadarıyla bu dünyada gidebilecek hiçbir yeri olmayan bir kız."</p>

  <p>"Birilerinin onu zorla götürmüş olması mümkün mü?"</p>

  <p>Yaşlı kadın gözle görülmeyen bir sineği kovalarmış gibi, başını sinirli bir hareketle iki yana salladı. "Hayır, sadece çekip gitti. Birileri gelip de zorla götürmüş olamaz. Öyle bir şey olsaydı, çevresindeki diğer kadınlar uyanırdı. Hiçbir şey olmasa bile o kadınların uykusu hafiftir. Kendi iradesiyle çıkıp gittiği kanısındayım. Ses çıkarmadan adım atarak merdivenlerden inmiş, giriş kapısının kilidini açarak, çıkıp gitmiş olmalı. O sahneyi hayal edebiliyorum. Kız çıkarken köpek havlayamazdı. Çünkü köpek önceki akşam ölmüştü. Elbiselerini değiştirmemiş. Elbiseleri hemen oracıkta katlanmış olarak durduğu halde, üzerinde pijamalarıyla gitmiş. Tek kuruş para da yoktu yanında mutlaka."</p>

  <p>Aomame'nin yüzü iyice yamulmaya başlamıştı. "Tek başına ve üzerinde pijamalarla mı?"</p>

  <p>Madam başını evet anlamında salladı. "Evet öyle. On yaşında bir kız çocuğu, tek başına, üzerinde pijamalarıyla, tek kuruş parası olmadan gece yarısı çıkıp nereye gidebilir acaba? Normalde kavraması güç. Fakat ben, nedense pek anormal bir durum olmadığı kanısındayım. Hayır, hatta şimdi, bunun böyle olması gerektiği için gerçekleştiğini düşünüyorum. O yüzden, peşine düşüp aramaya da kalkmadım. Hiçbir şey yapmaksızın, yalnızca oturup Japon balıklarını izliyorum."</p>

  <p>Yaşlı kadın kavanoza kısa bir bakış fırlattı. Sonra tekrar, dosdoğru Aomame'nin yüzüne baktı.</p>

  <p>"Şu an aramanın boşa olacağını biliyorum çünkü. O kız artık bizim ulaşamayacağımız bir yere gitti."</p>

  <p>Kadın bu sözlerinden sonra başını yasladığı elini indirdi, uzunca bir süredir vücudunda birikmiş her şeyi boşaltır gibi iç geçirdi. Ellerini dizlerinin üzerine düzgün bir şekilde koydu.</p>

  <p>"Fakat neden çıkıp gitti acaba?" dedi Aomame. "Sığınma evinde olduğu müddetçe koruma altındaydı ve gidebileceği başka bir yer de yok."</p>

  <p>"Nedenini bilemiyorum. Fakat köpeğin ölümünün, onun bu hareketini tetiklediğini sanıyorum. Buraya geldiğinden beri köpeği çok seviyordu, köpek de kıza alışmıştı. Samimi iki arkadaş gibiydiler. O yüzden köpek ölünce, hem de öyle ortalık kana bulanarak, nedeni belirsizce ölünce Tsubasa şoka girmişti. Çok doğal. Sığınma evindeki herkes şok geçirdi. Fakat şimdi düşünüyorum da, köpeğin o feci ölümü, belki de Tsubasa'ya yönelik bir mesajdı."</p>

  <p>"Mesaj?"</p>

  <p>"Burada kalamayacağına dair bir mesaj. <i>Burada saklandığını biliyoruz. Buradan çıkmak zorundasın. Bunu yapmazsan insanların başına daha kötü şeyler gelebilir.</i> Böyle bir mesaj işte."</p>

  <p>Kadının parmakları dizlerinin üzerinde hayali bir zamanı dilimliyordu. Aomame konuşmasının devamını getirmesini bekledi.</p>

  <p>"Belli ki kız mesajın ne ifade ettiğini anladı ve kendiliğinden çıkıp gitti. İsteyerek gittiğini sanmıyorum. Başka gidebileceği bir yer olmadığını bildiği hale, gitmek zorunda kaldı. Böyle düşününce dayanamıyorum. Henüz on yaşında bir kız çocuğu, neden böyle ağır bir karar vermek zorunda kalsın?"</p>

  <p>Aomame'nin içinden ellerini uzatıp yaşlı kadının ellerini tutma isteği geçti. Fakat kendine engel oldu. Kadının konuşması henüz bitmemişti.</p>

  <p>Madam devam etti: "Benim için, söylememe hiç gerek yok, ama çok büyük bir şok oldu. Etimden et koparılmış gibi. O kızı resmen evlatlık almayı bile düşünüyordum ne de olsa. Elbette o kadar kolay olmayacağının bilincindeydim. Zor olacağını bildiğim halde, bunu istiyordum. İşler yolunda gitmese bile, şikâyet edecek kimse yoktu. Fakat dürüst olmak gerekirse, bu yaşa gelince zor oluyor insan için."</p>

  <p>Aomame söze girdi. "Fakat bakarsınız, Tsubasa bir gün aniden çıkıp geliverir. Parası, gidebileceği başka bir yer yok zira."</p>

  <p>"Öyle düşünmek isterim, ama bu asla olmaz herhalde," dedi yaşlı kadın, güçten eser kalmamış sesiyle. "O kız daha on yaşında, ama kendi doğruları var ve buradan gitmeye kendisi karar verdi. Geri döneceğini sanmam."</p>

  <p>Aomame, "Affedersiniz," diyerek kalkıp, servis sehpasına gitti ve mavi tonlardaki kesme cam bardağa buzlu çay koydu. Pek susamamıştı, ama yerinden kalkarak konuşmaya biraz ara vermek istemişti. Koltuğuna döndü, buzlu çaydan bir yudum alıp, bardağı masanın üstüne bıraktı.</p>

  <p>"Tsubasa hakkında konuşmayı bırakalım artık," dedi yaşlı kadın, Aomame'nin yerleşmesini bekledikten sonra. Sonra yaşadığı duygulardan kurtulmak istermiş gibi, boynunu esnetip, parmaklarını vücudunun tam önünde birbirine geçirdi.</p>

  <p>"Şimdi şu Öncüler'deki Lider meselesini konuşalım. Onun hakkında öğrenebildiklerimi anlatayım sana. Bugün buraya gelmeni istememin en önemli nedeni de bu zaten. Elbette Tsubasa'yla da ilgili bir mesele bu."</p>

  <p>Aomame başını sallayarak onayladı. Bunu zaten tahmin etmişti.</p>

  <p>"Geçen sefer konuştuğumuz gibi, bu Lider denilen adamın, biz ne pahasına olursa olsun hakkından gelmeliyiz. Yani <i>öteki dünyaya gitmesini</i> sağlamalıyız. Senin de bildiğin gibi, bu adam on yaşlarındaki kız çocuklarına tecavüz etmeyi alışkanlık haline getirmiş. Hepsi de henüz ilk âdetlerini görmemiş kız çocukları. Bu yaptığını meşru kılmak için, kafasına göre bir öğreti uydurarak, cemaat sistemini kullanıyor. Ben konuyu elimden geldiği kadarıyla araştırdım. İşinin ehli insanlardan rica edip, yüklü bir para da harcadım. Kolay olmadı. Tahmin ettiğimden çok daha fazla para harcamak gerekti. Fakat neticede, şimdiye kadar bu adamın tecavüzüne uğrayan kız çocuklarından dördünü belirlemeyi başardım. Bunların dördüncüsü Tsubasa."</p>

  <p>Aomame buzlu çay bardağını alarak bir yudum içti. Bir tat alamadı. Sanki ağzının içerisinde pamuk varmış da, bütün tatları emivermiş gibi bir hisse kapıldı.</p>

  <p>"Ayrıntıları bilinmiyor, ama dört kız çocuğundan en az ikisi hâlâ cemaatte yaşamaya devam ediyor," dedi yaşlı kadın. "Onlar Lider'in cariyesi pozisyonundalar. Sıradan müritlerin önüne hiç çıkmıyorlar. Kendi istekleriyle mi orada kaldılar, yoksa kaçmayı başaramadılar mı belli değil. Onlarla Lider arasında şimdilerde de cinsel ilişki söz konusu mu değil mi, bu da bilinmiyor. Fakat neticede, kızlar galiba Lider'le aynı yerde yaşıyorlar. Lider'in yaşadığı alan kale gibi korunuyor, sıradan cemaat üyeleri asla giremiyor. Birçok şey hâlâ bir sır perdesinin ardında."</p>

  <p>Kesme cam bardak masanın üzerinde terlemeye başlamıştı. Yaşlı kadın bir ara vererek soluklarını düzenledikten sonra konuşmasını sürdürdü.</p>

  <p>"Kesin olan bir şey var. Bu dört kız arasında ilk kurban, Lider'in öz kızı."</p>

  <p>Aomame yüzünü iyice buruşturdu. Kasları kontrolü dışında hareket etmiş, yüzü tamamen yamulmuştu. Bir şeyler söylemek istediyse de, sözcükler sese dönüşmedi.</p>

  <p>"Evet, doğru. O adamın en başta öz kızına tecavüz ettiği sanılıyor. Yedi yıl önce, kız on yaşındayken," dedi yaşlı kadın.</p>

  <p><br /></p>

  <p>Madam iç hat telefonun ahizesini kaldırarak, Tamaru'ya şeri şişesini ve iki bardak getirmesini söyledi. O gelene kadar iki kadın bilinçli olarak sessizce bekleyip, kafalarındaki düşüncelere bir düzen vermeye çalıştılar. Tamaru şeri şişesi ve iki kristal bardağı bir tepsiye yerleştirmiş halde getirdi. Tepsidekileri sehpanın üzerine sıralayıp, sonra sanki tavuk boğazlarmış gibi, hızlı hareketlerle şişenin tıpasını açtı. Şeriyi şırıltılarla bardaklara boca etti. Yaşlı kadın başını sallayınca, Tamaru başıyla hafifçe selam vererek odadan çıktı. Tamaru her zaman olduğu gibi, tek kelime bile etmemişti. Ayak sesleri bile duyulmamıştı.</p>

  <p><i>Mesele yalnızca köpek değilmiş,</i> dedi Aomame içinden. <i>Kendi gözünün önünden (hem de Madam'ın her şeyden çok değer verdiği) bir kızın kaybolup gitmesi Tamaru'yu yaralamış. Onun sorumlu olduğu pek söylenemez. Yatılı olarak çalışmıyor ve çok özel bir durum olmadığı müddetçe, akşamları yürüyerek on dakikalık mesafedeki evine dönüp orada yatıyor. Köpeğin ölümü de, kızın ortadan kaybolması da, onun burada bulunmadığı gece saatlerinde oldu. Neticede onun engel olabileceği şeyler değildi. Onun işi nihayetinde Madam'ı ve Söğüt Konağı'nı korumak. Sığınma evine varana kadar gücü yetmez. Fakat tüm bunlara rağmen, bu olanlar Tamaru'nun eksiklik hissetmesine neden olmuş ve bunu kendisine karşı yapılan affedilmesi imkânsız bir hakaret gibi algılıyor olmalı.</i></p>

  <p>"Peki, sen o adamın hakkından gelmeye hazır hissediyor musun kendini?" diye sordu yaşlı kadın Aomame'ye.</p>

  <p>"Hazırım," diye yanıtladı Aomame, net bir ses tonuyla.</p>

  <p>"Bu basit bir iş değil," dedi yaşlı kadın. "Elbette senden rica ettiğim işler hiçbir zaman basit değildi. Fakat bu sefer, özellikle öyle. Ben de elimden geleni yaparım, ama senin güvenliğini ne ölçüde sağlayabileceğimi bilemiyorum. Muhtemelen bu sefer her zamankinden daha riskli olacak."</p>

  <p>"Bunun farkındayım."</p>

  <p>"Önceden de söylemiştim, seni tehlikeli bir ortama göndermek istemiyorum. Fakat dürüst olmak gerekirse, bu sefer tercih hakkımız son derece sınırlı."</p>

  <p>"Önemli değil," dedi Aomame. "O adamın bu dünyada yaşamaya devam etmesine izin veremeyiz."</p>

  <p>Yaşlı kadın şeri bardağını eline alıp, küçük bir yudum içti. Sonra bir süre Japon balıklarına baktı.</p>

  <p>"Yazın öğleden sonraları oda sıcaklığında tutulmuş şeri içmeyi eskiden beri severim. Sıcak günlerde soğuk içkiler içmeyi pek sevmem. Şeri içtikten sonra bir süre geçince, biraz uzanır uyurum. Ne zaman uyuduğumun farkına bile varmam. Uyandığımda vücudum biraz serinlemiş olur. Bir gün aynen o şekilde ölebilsem diyorum. Yaz günü öğleden sonra şeri içsem, koltuğa uzanıp farkına varmadan uyuyakalsam, sonra da hiç uyanmasam."</p>

  <p>Aomame bardağını eline alıp biraz şeri içti. Bu içkinin tadını beğenmemişti. Fakat bir şeyler içmek istiyordu. Buzlu çaydan farklı olarak bu sefer şerinin tadını alabilmişti. Alkolün etkisini dilinde hissetti.</p>

  <p>"Dürüstçe yanıtlamanı istiyorum," dedi Madam. "Ölmekten korkuyor musun?"</p>

  <p>Yanıtlaması fazla zaman almadı. Aomame başını iki yana salladı. "Pek korkmuyorum. Özellikle, tek başıma bir hayat sürdüğümü düşünürsek."</p>

  <p>Yaşlı kadının dudaklarında cılız bir gülümseme belirdi. Madam az öncesine nazaran biraz gençleşmiş gibiydi. Dudaklarına da yeniden renk gelmişti. Belki Aomame'yle konuşmak ona iyi gelmiş, belki de şeri etkisini göstermeye başlamıştı.</p>

  <p>"Fakat yanılmıyorsam, senin sevdiğin biri vardı."</p>

  <p>"Evet. Fakat benim o insanla birlikte olma olasılığım sıfıra son derece yakın. O yüzden, şimdi ölecek olsam, yitireceğim şeyler de sıfıra son derece yakın."</p>

  <p>Yaşlı kadın gözlerini kıstı. "O adamla birlikte olmanın mümkün olmadığını düşünmen için somut bir neden var mı?"</p>

  <p>"Özel bir neden yok," dedi Aomame. "Benim, kendim olmam dışında."</p>

  <p>"Ona yaklaşmak için bir girişimde bulunmaya niyetin yok mu?"</p>

  <p>Aomame başını iki yana salladı. "Benim için önemli olan, onu yürekten arzuladığım gerçeği."</p>

  <p>Yaşlı kadın hayranlıkla Aomame'yi süzdü. "Çok keskin fikirleri olan bir insansın sen."</p>

  <p>"Böyle olmam gerekiyordu," dedi Aomame. Sonra şeri bardağını dudaklarına götürdü. "İsteyerek böyle olmadım."</p>

  <p>Oda bir süre tamamen sessizliğe gömüldü. Zambaklar boynunu bükmüş, Japon balıkları kırılarak gelen yaz ışıkları altında yüzmeye devam ediyordu.</p>

  <p>"Lider'le senin yalnız kalacağınız bir ortam hazırlamamız mümkün," dedi yaşlı kadın. "Kolay iş değil. Biraz zaman da alacaktır. Fakat nihayetinde, ben bunu ayarlayabilirim. Senin <i>her zamanki işini</i> yapman yeterli olur. Fakat bu sefer, işten sonra ortadan kaybolman gerekecek. Yüzüne estetik ameliyat yaptıracağız. Şu an çalıştığın işi bırakıp, uzaklara gideceksin. Adını da değiştireceksin. Bugüne kadar sahip olduğun her şeyi terk etmen gerekecek. Başka bir insan olacaksın. Elbette toplu bir ödül alacaksın. Diğer konularla ilgili her şeyin sorumluluğu bana ait. Senin için uygun mu?"</p>

  <p>Aomame yanıtladı: "Az önce söylediğim gibi, yitireceğim hiçbir şey yok. İşim, adım, şu an Tokyo'daki yaşantım, benim için anlamı olmayan şeyler. İtirazım yok."</p>

  <p>"Yüzünün değişmesine de mi?"</p>

  <p>"Şimdikinden daha iyi mi olacak?"</p>

  <p>"Öyle olmasını istersen, elbette mümkün," diye yanıtladı yaşlı kadın, yüzünde ciddi bir ifadeyle. "Elbette belli sınırlar içinde olur, ama yüzüne senin istediğin şekil verilebilir."</p>

  <p>"Yapmışken, göğüs büyütme ameliyatı da yaptırmak belki daha iyi olur."</p>

  <p>Yaşlı kadın başını sallayarak onayladı. "Bu iyi olabilir. Elbette insanların dikkatini başka yöne çekmek için."</p>

  <p>"Şaka yapmıştım," dedi Aomame ve ifadesini yumuşattı. "Pek gurur duyduğumu söyleyemem, ama benim açımdan göğüslerimin şu anki halinde kalması sorun değil. Hafif, taşıması kolay ve üstelik şimdi kalkıp da farklı beden iç çamaşırı almak zahmetli olur."</p>

  <p>"İstediğin kadar alırım ben sana."</p>

  <p>"Bu da şakaydı," dedi Aomame.</p>

  <p>Yaşlı kadının yüzündeki gülümseme derinleşti. "Kusura bakma. Şaka yapmana pek alışık değilim ne de olsa."</p>

  <p>"Estetik ameliyatı olmaya itirazım yok," dedi Aomame. "Şimdiye kadar estetik ameliyatı olmayı aklımdan hiç geçirmemiştim, ama şu an bunu reddetmem için bir neden de yok. Zaten yüzümden aman aman hoşlandığım söylenemez, özel olarak hoşlanan da çıkmamıştı."</p>

  <p>"Fakat arkadaşlarını yitireceksin."</p>

  <p>"Arkadaşım olduğunu söyleyebileceğim kimse yok," dedi Aomame. Sonra bir an Ayumi aklına geliverdi. <i>Hiçbir şey söylemeden ortadan kaybolursam, Ayumi üzülecektir. Belki ihanet olarak da algılayabilir. Fakat Ayumi'yi arkadaş olarak düşünmem en baştan beri imkânsızdı.</i> Bir polisle arkadaşlık ederek Aomame tehlikeli bir yola girmiş oluyordu aslında.</p>

  <p>"Benim iki çocuğum vardı," dedi yaşlı kadın. "Bir erkek ve ondan üç yaş küçük bir kız. Kızım öldü. Önceden de söylediğim gibi intihar etti. Çocuğu yoktu. Oğlumla ise, özel durumlar nedeniyle uzun süredir anlaşamıyoruz. Şu an neredeyse hiç konuşmuyoruz. Üç torunum var, ama uzun zamandır onları da görmedim. Fakat ben ölecek olursam, sahip olduğum servetin büyük kısmı o tek oğluma ve çocuklarına kalacaktır. Neredeyse otomatik olarak. Son günlerde, eski zamanlardan farklı olarak, vasiyetnamelerin pek bir etkisi olmuyor. Yine de, şu an için, istediğim gibi kullanabileceğim muazzam bir servetim var. Sen bu seferki işi başarırsan, bunun büyük bir kısmını sana vermek niyetindeyim. Yanlış anlamanı istemem. Seni parayla satın almaya çalışıyor değilim. Söylemek istediğim, seni gerçek kızımmış gibi görüyorum. Keşke benim gerçek kızım olsaydın."</p>

  <p>Aomame yaşlı kadının yüzüne baktı. Yaşlı kadın aklına bir şey gelmiş gibi, elindeki şeri bardağını masaya bıraktı. Sonra arkasını dönüp zambağın solgun yapraklarına baktı. Odayı dolduran kokusunu içine çekip gözlerini yeniden Aomame'nin yüzüne çevirdi.</p>

  <p>"Az önce söylediğim gibi, ben Tsubasa'yı evlatlık edinmeyi düşünüyordum. Buna rağmen onu yitirdim. Ona yardım bile edemedim. Elim kolum bağlı halde, gecenin karanlığında tek başına ortadan kaybolmasına seyirci kaldım yalnızca. Şimdi de seni, bugüne kadarki en tehlikeli işe göndermek üzereyim. Fakat maalesef, amacımızı gerçekleştirmek için başka yol yok. Benim elimden gelebilecek tek şey gerçekçi bir şekilde bunu telafi etmeye çalışmak olabilir."</p>

  <p>Aomame sessizce konuşmaya kulak vermişti. Yaşlı kadın suskunlaşınca pencerenin dışından kuş cıvıltıları duyuldu. Bir süre oralarda dolaştıktan sonra çekip gittiler.</p>

  <p>"Ne pahasına olursa olsun bu adamın hakkından gelmemiz gerek," dedi Aomame. "Şu an en önemli konu bu. Beni bu kadar önemli bulduğunuz için minnettarım. Bildiğinizi sanıyorum, ama ben özel bir durum dolayısıyla ailemi terk etmiş bir insanım. Yine özel bir durumdan dolayı çocukluğumda ailem tarafından reddedilmiş biriyim. Aile sevgisi gibi bir şeyle hiç tanışmadan kendi yolumda yürümek zorunda kaldım. Tek başıma hayatta kalabilmek için yüreğimi bu duruma uydurmak zorundaydım. Kolay bir şey değildi. Arada sırada kendimi bir şeylerin posası gibi gördüm. Anlamsız pis bir posa. Bu yüzden bu sözlerinize müteşekkirim. Benim düşünce şeklimi ve yaşam tarzımı değiştirmek için artık çok geç. Fakat durum, Tsubasa için farklı. O, hâlâ kurtarılabilir. Bu kadar kolay vazgeçmeyin. Ümidinizi kaybetmeyin ve o kızı geri getirin."</p>

  <p>Madam başını sallayarak onayladı. "Sanıyorum düzgün ifade edemedim. Elbette Tsubasa'dan vazgeçmiş değilim. Ne pahasına olursa olsun tüm gücümü kullanarak bu kızı geri getirmek niyetindeyim. Fakat gördüğün gibi, şu an çok yorgunum. O kıza destek olamadığım için kendimi çok çaresiz hissediyorum. Şimdilik biraz zamana ihtiyacım var. Enerjimi yeniden toplayabilmek için. Belki de çok yaşlandım. Ne kadar beklersem bekleyeyim eski gücüme kavuşamayabilirim."</p>

  <p>Aomame koltuktan kalkıp yaşlı kadının yanına gitti. Koltuğun kolçağına oturarak, elini uzatıp kadının narin elini sıktı.</p>

  <p>Aomame, "Siz müthiş güçlü bir kadınsınız," dedi. "Herkesten daha güçlü bir şekilde yaşamaya devam edeceksiniz. Şu an yalnızca hayal kırıklığına uğramış durumdasınız ve yorgunsunuz. Biraz uzanıp dinlenmeniz iyi olur. Uyandığınızda tekrar eski halinize dönmüş olursunuz."</p>

  <p>"Sağ ol," dedi yaşlı kadın, o da Aomame'nin elini sıkarak. "Evet, biraz uyusam iyi olacak."</p>

  <p>"Ben çıkayım artık," dedi Aomame. "Sizden haber bekliyorum. Eşyalarımı toparlarım. Gerçi pek fazla bir şeyim de yok."</p>

  <p>"Her an kolayca harekete geçebilecek gibi hazır ol. Bir ihtiyacın olursa, hemen tedarik ederim."</p>

  <p>Aomame yaşlı kadının elini bırakıp ayağa kalktı. "İyi uykular. Her şey yolunda gidecek."</p>

  <p>Yaşlı kadın başını sallayarak onayladı, sonra koltukta gözlerini kapadı. Aomame bir kez daha masanın üzerindeki Japon balığı kavanozuna göz atıp, zambağın kokusunu içine çektikten sonra yüksek tavanlı oturma odasından çıktı.</p>

  <p><br /></p>

  <p>Giriş kapısında Tamaru onu bekliyordu. Saat 5 olmuştu, ama güneş hâlâ yüksekteydi, gücünü henüz kaybetmemişti. Adamın siyah mokasen ayakkabıları her zamanki gibi güzelce parlatılmıştı. İnsanın gözünü alacak şekilde ışıkları yansıtıyordu. Yer yer yaz bulutları görülüyordu, ama sanki güneşe engel olmaktan çekinir gibi kıyıya köşeye dağılmışlardı. Ağustosböceklerinin sesleri bahçedeki ağaçların arasından geliyordu. Sesler henüz pek yüksek değildi. Çekine çekine öter gibiydiler. Gelmekte olan mevsimi haber veriyorlardı sanki. Dünyanın düzeni her zamanki halini koruyordu. Ağustosböcekleri ötüyor, yaz bulutları geçip gidiyordu, Tamaru'nun deri ayakkabılarında tozdan eser yoktu. Ama her şey Aomame'ye yepyeni görünüyordu. Dünyanın böyle hiçbir değişikliğe uğramadan devam etmesini istiyordu.</p>

  <p>"Tamaru," dedi Aomame. "Biraz konuşabilir miyiz? Zamanın var mı?"</p>

  <p>"Olur," dedi Tamaru. Yüzündeki ifade değişmemişti. "Zamanım var. Zaman öldürmek benim işimin bir parçasıdır zaten." Adam giriş kapısının dışındaki bahçe sandalyesine oturdu. Aomame de yanındaki sandalyeye. Saçaklar güneş ışıklarını engelliyordu, ikisi serin gölgede kalmıştı. Taze otların kokusu duyuluyordu.</p>

  <p>"Yaz geldi artık," dedi Tamaru.</p>

  <p>"Ağustosböcekleri de ötmeye başladı," dedi Aomame.</p>

  <p>"Bu yıl ağustosböcekleri her zamankinden biraz daha erken ötmeye başladı galiba. Buraları bir süre sonra iyice gürültülü bir hal alır. İnsanın kulaklarını sağır edecek kadar. Niagara Şelalesi'nin yakınlarındaki bir şehirde kalmıştım; orada tam da böyle bir ses çıkıyordu işte. Sabahtan akşama kadar kesilmeksizin devam ediyordu. Milyonlarca irili ufaklı ağustosböceği bir ağızdan ötüyor gibi."</p>

  <p>"Niagara'ya gittin yani?"</p>

  <p>Tamaru başını evet anlamında salladı. "Dünyanın en sıkıcı şehriydi. Orada tek başıma üç gün kaldım. Şelalenin sesini dinlemekten başka yapacak hiçbir şey yoktu. Öyle rahatsız ediciydi ki kitap bile okuyamadım."</p>

  <p>"Niagara'da tek başına üç gün ne yaptın?"</p>

  <p>Tamaru bu soruyu yanıtlamadı. Yalnızca başını hafifçe iki yana salladı.</p>

  <p>Tamaru ve Aomame bir süre hiç konuşmadan ağustosböceklerinin sesine kulak verdiler.</p>

  <p>"Bir ricam var," dedi Aomame.</p>

  <p>Tamaru biraz merak etmiş gibiydi. Aomame sık sık bir şeyler isteyen tiplerden değildi.</p>

  <p>Aomame, "Biraz normal olmayan bir rica. Canını sıkmam umarım," dedi.</p>

  <p>"Yapabileceğim bir şey mi bilmiyorum, ama sen hele bir söyle. Ne de olsa bir centilmen olarak hanımlar bir ricada bulununca kıramam."</p>

  <p>"Bir tabancaya ihtiyacım var," dedi Aomame, resmi bir ses tonuyla. "El çantama sığacak büyüklükte, geri tepmesi az, ama tahrip gücü yüksekçe, güvenilecek bir şey. Şu kurusıkı tabancadan bozma olanlardan ya da Filipinler'de yapılmış taklitlerden olursa işime yaramaz. Yalnızca bir kez kullanırım herhalde. Tek mermi yeter."</p>

  <p>Bir süre sessizlik oldu. Bu süre boyunca Tamaru gözlerini Aomame'nin yüzünden ayırmadı. Bakışları bir milim bile oynamıyordu.</p>

  <p>Tamaru öğüt verir gibi yavaşça konuştu: "Bu ülkede sıradan vatandaşların tabanca taşıması kanunen yasaktır. Bunu biliyorsundur."</p>

  <p>"Elbette."</p>

  <p>"Bilgin olsun diye söylüyorum, ama ben şimdiye kadar hiç ceza soruşturması geçirmedim," dedi Tamaru. "Başka bir deyişle, sabıkam yok. Yargı yetkililerinin görmezden geldiği şeyler olabilir. Bunu inkâr edemem. Fakat kayıtlar üzerinden konuşacak olursak, ben tamamen temiz bir vatandaşım. Sağlıklı, temiz, şüpheli bir noktası olmayan bir vatandaş. Gay'im, ama bu kanunen yasak değil. Vergimi söyledikleri şekilde öderim. Seçimlerde oy veririm. Şimdiye kadar benim oy verdiğim adayın seçildiği hiç olmadı gerçi. Park cezalarını bile hep zamanında ödedim. Şu son on yılda aşırı hızdan bir kere bile yakalanmadım. Halk sağlık sigortası da yaptırdım. NHK yayın ücretini bankadan havaleyle ödediğim gibi, American Express ve Master Card sahibiyim. Öyle bir niyetim yok ama eğer istersem otuz yıl geri ödemeli konut kredisi bile alabilirim. Dahası böyle bir konumda olmak beni her zaman sevindirmiştir. Sense toplumun temel taşı denebilecek böyle bir adama, tabanca bulmasını söylüyorsun. Farkında mısın?"</p>

  <p>"Onun için en başta, canını sıkmak istemediğimi söylemiştim."</p>

  <p>"Evet, söyledin."</p>

  <p>"Özür dilerim, ama senden başka böyle bir şey isteyebileceğim hiç kimse gelmedi aklıma."</p>

  <p>Tamaru'nun gırtlağının derinliklerinden boğuk bir ses geldi. İç geçirme sesini bastırmış gibi. "Eğer, bunu yapabilecek olsaydım, normalde sana şu soruyu sorardım: Neye ateş etmek niyetindesin?"</p>

  <p>Aomame işaretparmağıyla kendi şakağını gösterdi. "Muhtemelen buraya."</p>

  <p>Tamaru ifadesiz bir yüzle bir süre o parmağa baktı. "Herhalde ikinci sorum da şöyle olur: Neden?"</p>

  <p>"Yakalanmak istemiyorum çünkü. Ölmekten korkmuyorum. Hapishaneye gitmek ise müthiş can sıkıcı olur, ama sanırım katlanabilirim. Fakat anormal tipler tarafından ele geçirilip, işkenceye uğramak canımı sıkar. Kimsenin adını vermek istemem. Ne demek istediğimi anlıyor musun?"</p>

  <p>"Sanırım anlıyorum."</p>

  <p>"Kimseyi vurmak niyetinde değilim. Banka da soymayacağım. Bu yüzden seri yirmi atış yapan yarı otomatik gibi abartılı bir alet istemez. Avuca sığabilecek, geri tepmesi az bir şey olsun yeter."</p>

  <p>"İlaç da bir tercih olabilir. Tabancayla karşılaştırıldığında daha pratik olur."</p>

  <p>"İlacı çıkartıp içene kadar zaman geçer. Kapsülü ısırıp kıramadan biri elini ağzıma sokacak olursa kımıldayamaz hale gelirim. Fakat silah olması durumunda karşımdakini durdurarak her şeyi bitirebilirim."</p>

  <p>Tamaru, bir süre Aomame'nin sözlerini düşündü. Sağ kaşı biraz yukarı kalkmıştı.</p>

  <p>"Mümkünse seni yitirmek istemem," dedi Tamaru. "Senden hoşlanıyorum diyebilirim. Yani, bir kişi olarak."</p>

  <p>Aomame hafifçe gülümsedi. "Bir kadın olarak mı?"</p>

  <p>Tamaru'nun yüzündeki ifade değişmemişti. "İster erkek olsun, isterse kadın, hatta bir köpek. Hoşuma gidenlerin sayısı çok değildir."</p>

  <p>"Elbette," dedi Aomame.</p>

  <p>"Öte yandan Madam'ın rahatını ve sağlığını korumak benim için en önemli konu. Dahası nasıl söylesem, ben bir tür profesyonelim."</p>

  <p>"Bunu söylemene gerek yok."</p>

  <p>"Bu açıdan bakıldığında neler yapabileceğime şöyle bir bakayım. Garanti veremem. Fakat belki senin isteğine cevap verebilecek bir tanıdık bulabilirim. Yalnız, bu çok hassas bir konu. Siparişle elektrikli battaniye satın almaktan farklı. Yanıt alana kadar bir hafta geçebilir."</p>

  <p>"Fark etmez," dedi Aomame.</p>

  <p>Tamaru gözlerini kısarak ağustosböceklerinin öttüğü ağaçlara baktı. "Her şeyin yolunda gitmesi için dua edeceğim. Bir işe yarayacaksa, ben de elimden geleni yaparım."</p>

  <p>"Sağ ol. Bu iş herhalde benim son işim olur. Belki artık Madam'la da hiç karşılaşamam."</p>

  <p>Tamaru iki elini kaldırıp avuç içlerini yukarı çevirdi. Sanki çölün ortasında durmuş yağmur yağmasını bekleyen bir insan gibiydi, fakat hiçbir şey söylemedi. Büyükçe ellerinin avuç içlerinde yer yer yara izleri vardı. Elleri vücudunun bir uzantısından çok, devasa bir makinenin yedek parçası gibi duruyordu.</p>

  <p>"Veda etmeyi pek sevmem," dedi Tamaru. "Kendi aileme veda etme fırsatı bile bulamadım."</p>

  <p>"Öldüler mi?"</p>

  <p>"Sağlar mı, öldüler mi onu bile bilmiyorum. Ben Sahalin'de savaşın bitiminden bir sene önce doğmuşum. Sahalin'in güneyi Japonya topraklarıydı ve o sıralarda o bölgeye Karafuto deniliyordu, ama 1945 yılı yazında Sovyet ordusu tarafından işgal edildi. Ailem esir düşmüş. Babam galiba liman inşaatında çalışıyormuş. Sıradan vatandaş olan Japon esirlerin çoğu, çok geçmeden ülkelerine gönderilmiş. Fakat benim ailem oraya işçi olarak gönderilen Kore kökenlilerden olduğundan Japon hükümeti Japonya'ya gitme isteklerini reddetmiş. Savaşın bitmesiyle birlikte Kore Yarımadası kökenliler artık Büyük Japonya İmparatorluğu halkı olmaktan çıkmış çünkü. Feci bir öykü. Hiç merhamet etmemişler. Ailem istese Kuzey Kore'ye gidebilirmiş, ama oraya gönderilmeyi istememişler. Sovyetler o dönemde Güney Kore'yi tanımamıştı. Ailemse Güney Kore'deki Pusan yakınlarında bir balıkçı köyünden geliyormuş ve Kuzey'e gitmek istemiyormuş. Kuzey'de ne akrabalarımız, ne de tanıdıklarımız varmış. Henüz bir bebekken beni ülkelerine dönen Japonlara teslim etmişler, onlarla birlikte Hokkaido'ya gelmişim. O sıralarda Sahalin'de yiyecek bulmak çok zormuş ve Sovyet ordusunun esirlere davranışı da tam bir felaketmiş. Ailemin benden başka, küçük çocukları da varmış. Beni orada yetiştirmeleri zor olacakmış. Hokkaido'ya gönderip, sonradan tekrar bulabileceklerini düşündüler herhalde. Fakat belki de bir belayı ustaca başlarından savmaya çalışmış da olabilirler. İşin ayrıntısını bilemiyorum. Neticede bir daha görüşemedik. Ailem muhtemelen hâlâ Sahalin'dedir, elbette henüz ölmedilerse."</p>

  <p>"Ailenle ilgili hiçbir şey anımsamıyor musun?"</p>

  <p>"Hiçbir şey anımsamıyorum. Ayrıldığımızda bir yaşımdan biraz büyükmüşüm. Öbür aile bir süre bana baktıktan sonra Hakodate yakınlarındaki bir yetimhaneye verilmişim. Bu aile de bana bakabilecek ölçüde rahat koşullara sahip değildi herhalde. Yetimhane bir Katolik cemaat tarafından işletiliyordu, ama koşulları ağırdı. Savaştan hemen sonrası olduğu için çok fazla yetim vardı, gıda ve ısınma da yeterli değildi. Hayatta kalabilmek için her yolu denemek zorundaydım."</p>

  <p>Tamaru, sağ elinin sırtına şöyle bir göz attı. "Orada evlatlık verilmek üzere Japon uyruğu olma hakkı kazandım, sonra bana bir de Japon adı vermişler: Ken'içi Tamaru. Gerçek adımın Park olduğundan başka bir şey bilmiyorum. Dahası, Park adı Koreliler arasında yıldızların sayısı kadar çoktur."</p>

  <p>Aomame ve Tamaru yan yana oturup ağustosböceklerinin sesini dinlemeye devam ettiler.</p>

  <p>"Yeni bir köpek alsan iyi olur," dedi Aomame.</p>

  <p>"Madam da öyle söylüyor. Sığınma evi için yeni bir bekçi köpeği lazım, fakat bir türlü içimden gelmiyor."</p>

  <p>"Neler hissettiğini anlayabiliyorum. Fakat bulsan iyi olur. Ben insanları uyarabilecek durumda değilim ama bence öyle."</p>

  <p>"Dediğini yapacağım," dedi Tamaru. "Eğitimli bir köpek olması lazım. Bir an önce köpek yetiştiricilerini arayayım."</p>

  <p>Aomame kol saatine göz attı. Sonra ayağa kalktı. Günün batmasına biraz daha zaman vardı. Fakat gökyüzü günbatımının yaklaştığını hissettirecek bir renk almıştı. Mavinin içine başka tonda maviler karışmaya başlamıştı. Şerinin etkisi bir parça devam ediyordu. Yaşlı kadın hâlâ uyuyor muydu acaba?</p>

  <p>"Çehov şöyle der," dedi Tamaru yavaşça ayağa kalkarak, "öykünün içinde bir tabanca varsa, bu tabancanın patlaması gerekir."</p>

  <p>"Anlamı ne?"</p>

  <p>Tamaru, Aomame'nin tam karşısında durarak yanıtladı. Boyu ondan yalnızca birkaç santim daha uzundu. "Öykünün içerisine mutlaka gerekli olmayan küçük gereçleri taşımayın, demek istiyor. Eğer karşınıza bir tabanca çıkarsa, öykünün bir yerinde patlaması gerekir. Gereksiz süslemelerden kaçınarak yazmayı severdi Çehov."</p>

  <p>Aomame tek parça elbisesinin eteklerini düzeltip çantasını omzuna astı. "Ve sen de buna önem veriyorsun, eğer tabanca sahneye çıkıyorsa, mutlaka bir yerlerde patlar diye."</p>

  <p>"Çehov'un bakış açısıyla öyle."</p>

  <p>"Bu yüzden, mümkünse bana tabanca vermek istemiyorsun."</p>

  <p>"Hem tehlikeli, hem de yasadışı. Bunlara ek olarak, Çehov inandığım bir yazardır."</p>

  <p>"Fakat bu bir öykü değil. Gerçek dünyada yaşıyoruz."</p>

  <p>Tamaru, kıstığı gözlerini ayırmadan Aomame'nin yüzüne baktı, sonra dudaklarını usulca araladı. "Bunu kim bilebilir?"</p>
</body>
</html>
