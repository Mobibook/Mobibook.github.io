<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="23. Aomame">23<br />
  Aomame</h2>

  <p><br /></p>

  <h3 class="sigil_not_in_toc">Arabana kaplan koy</h3>

  <p>Sabah 6'yı biraz geçerken Aomame uyandı. Güzel, havanın açık olduğu bir sabahtı. Kahve makinesinde kahve yapıp, tost ekmeği kızartarak yedi, yumurta haşladı. Televizyon haberlerine bakıp henüz Öncüler'in liderinin öldüğünün kamuoyuna açıklanmadığından emin oldu. Adamlar, polise bildirmeden, kimseye fark ettirmeden cesedin gizlice icabına bakmış olmalıydılar. Bunun bir zararı yoktu. O kadar önemli bir sorun değildi. Ölmüş bir insan ne şekilde ortadan kaldırılırsa kaldırılsın nihayetinde ölmüş bir insandı. Ölmüş olması gerçeğini hiçbir şey değiştiremezdi.</p>

  <p>Saat 8'de duş alıp lavabo aynasının önünde özenle saçlarını düzeltti, ancak çok dikkatli bakınca fark edilebilecek şekilde ruj sürdü. İnce çorap giydi. Dolaba astığı beyaz ipek bluzunu ve vücut hatlarını ortaya çıkaran Junko Şimada marka döpiyesini giydi. Birkaç kez sağa sola dönüp dikleştirici, balenli ve süngerli sutyeninin vücuduna tam oturduğundan emin olduktan sonra, <i>göğüslerim biraz daha büyük olsaydı keşke,</i> diye düşündü. Şimdiye kadar aynı şeyi binlerce kez aynanın karşısında aklından geçirmişti. Fakat önemli değildi. <i>Neyi kaç kez aklımdan geçireceğim nihayetinde bana kalmış. Binlerce kez olsa bile bunun kime ne zararı var? En azından yaşarken düşünmek istediğim şeyleri, istediğim zaman, istediğim şekilde, istediğim kadar düşünürüm. Kimse şikâyet edemez.</i> Sonra yüksek topuklu Charles Jourdan ayakkabılarını ayaklarına geçirdi.</p>

  <p>Aomame giriş kapısının yanındaki boy aynasının önünde durup kıyafetinde herhangi bir eksiklik olup olmadığını kontrol etti. Aynanın karşısında tek omzunu hafifçe yukarı kaldırıp, <i>Kibar Soyguncu filmindeki Faye Dunaway gibi görünüyor muyum acaba?</i> diye aklından geçirdi. Dunaway o filmde bıçak gibi soğuk bir kadını canlandırıyordu, bir sigorta şirketinin müfettişiydi. Soğukkanlı ve seksiydi, iş kıyafetleri de üzerinde çok iyi duruyordu. Elbette Aomame Faye Dunaway gibi görünmüyordu, ama bir parça onunkine yakın bir havası vardı. En azından hiç benzemiyor değildi. Birinci sınıf profesyonellerden yayılan özel bir havaydı. Üstelik omuz çantasının içinde sert, soğuk otomatik tabanca da vardı.</p>

  <p><br /></p>

  <p>Aomame küçük Ray-Ban güneş gözlüğünü takıp evden çıktı. Sonra apartmanın karşısındaki çocuk parkına giderek, önceki akşam Tengo'nun oturduğu kaydırağın önünde durup, o andaki görüntüyü kafasında yeniden canlandırdı. <i>Yaklaşık 12 saat önce Tengo gerçekten oradaydı. Benim bulunduğum yerle arasında yalnızca bir sokak vardı</i>. Orada tek başına sessizce oturmuş ve ayı uzun süre izlemişti. Aomame'nin gördüğü iki ayı.</p>

  <p>Tengo'nun bu kadar yakınına gelmiş olması Aomame'ye göre tam bir mucizeydi. İlahi adalet gibi bir şeydi aynı zamanda. Bir şeyler Tengo'yu onun gözünün önüne getirivermişti. Dahası, bu olay Aomame'nin vücudunun metabolizmasını da değiştirmiş gibiydi. Sabah uyandığı andan beri Aomame, bu değişim sonrasında vücudunun parçalarının yerli yerine otururken gıcırtılar çıkarttığını hissediyor gibiydi. <i>Benim karşıma çıktı sonra da çekip gitti. Ne konuşabildik, ne birbirimize dokunabildik. Fakat o kısa süre boyunca benim içimdeki birçok şeyi değiştirdi Tengo. Tam manasıyla kaşıkla kakaoyu karıştırır gibi yüreğimi ve bedenimi karman çorman etti. İç organlarıma, rahmime varana kadar.</i></p>

  <p>Aomame beş dakika kadar orada öylece durdu, tek elini kaydırağın basamağına koyarak yüzünü hafifçe buruşturdu, yüksek topuklu ayakkabılarının ince topuğu ile yeri hafifçe kazıdı. Yüreği karmakarışık olmuştu, bedeni iliklerine kadar uyarılmış gibi hissediyordu. Sonra kararını vererek parktan ayrılıp anacaddeye çıkarak taksi çevirdi.</p>

  <p>"Önce Yoga'ya kadar gidip oradan 3. Başkent Otoban Hattı'na geçeceğiz, oradan da İkeciri çıkışının hemen ilerisine kadar gideceğiz," dedi Aomame şoföre.</p>

  <p>Doğal olarak şoförün kafası karışmıştı.</p>

  <p>"İyi de hanımefendi, tam olarak gideceğiniz yer neresi?" diye sordu rahat bir ses tonuyla.</p>

  <p>"İkeciri çıkışı, şimdilik."</p>

  <p>"Öyleyse buradan İkeciri'ye doğrudan gitseniz çok daha yakın. Yoga'ya kadar gidecek olursak çok dolaşmış oluruz. Üstelik sabahın bu saatlerinde 3. hattın merkez yönü iğne atsan yere düşmez durumdadır, çok kalabalıktır. Trafik doğru düzgün ilerlemiyordur bile. Bugünün çarşamba olduğundan ne kadar eminsem bundan da o kadar eminim."</p>

  <p>"Kalabalık olsun. Fark etmez. Bugün perşembe, cuma, hatta imparatorun doğum günü bile olsa hiç fark etmez. Yoga'dan Başkent Otobanı'na gir bakalım bir. İstemediğim kadar zamanım var benim nasıl olsa."</p>

  <p>Şoför, otuzlu yaşların başında gibiydi. Zayıf, beyaz tenli, suratı ince uzundu. Temkinli otçul hayvanlar gibi bir görüntüsü vardı. Şili'nin batısındaki Paskalya Adası'nda bulunan taş heykeller gibi çenesi öne doğru çıkıktı. Adam, dikiz aynasından Aomame'nin yüzüne bakıyordu. Karşısındaki insan, aklını mı kaçırmıştı yoksa başını derde sokmuş sıradan biri miydi? Yüzündeki ifadeden okumaya çalışıyordu. Fakat öyle bir şeyi kolayca okumak mümkün değildi. Özellikle küçük bir aynaya yansıyan görüntüden.</p>

  <p>Aomame omuz çantasından cüzdanını çıkartıp, sanki az önce matbaadan çıkmış gibi gıcır gıcır duran 10 bin yenlik banknotu şoförün burnuna doğru uzattı.</p>

  <p>"Üstü kalsın. Fiş de istemez," diyerek kestirip attı Aomame. "Bu yüzden fikirlerini kendine sakla ve dediğim şeyi yap. Önce Yoga'ya gidip, oradan Başkent Otobanı'na girerek İkeciri'ye gideceğiz. Trafik sıkışık bile olsa. Bu yeterlidir herhalde."</p>

  <p>"Elbette yeterli," dedi şoför, yine de kuşkulu bakışlarla. "İyi de hanımefendi, Başkent Otobanı'nda özel bir işiniz mi var?"</p>

  <p>Aomame 10 bin yenlik banknotu adamın dikkatini çekmeye çalışır gibi havada salladı.</p>

  <p>"Gitmeyeceksen inip başka taksi çevireyim. Gidip gitmeyeceğine bir an önce karar ver."</p>

  <p>Şoför on saniye kadar kaşlarını çatıp 10 bin yene baktı. Sonra kararını vererek banknotu aldı. Işığa tutup gerçek olup olmadığını kontrol ettikten sonra iş çantasına yerleştirdi.</p>

  <p>"Tamam, gidelim. 3. Başkent Otoban Hattı. Fakat gerçekten trafik feci sıkışıktır. Üstelik Yoga ile İkeciri arasında başka çıkış yok. Umumi tuvalet bile yok. Bu yüzden eğer tuvaletiniz gelecek gibiyse şimdiden halledin."</p>

  <p>"Mesele yok. Hemen yola koyulabilirsin."</p>

  <p><br /></p>

  <p>Şoför, konut semtinin iç içe geçmiş sokaklarından geçip 8. Çevreyolu'na çıktı. Sonra o kalabalık yolda Yoga'ya doğru ilerledi. Bu arada ikisi tek kelime etmedi. Şoför, sürekli radyoda haber programı dinliyordu. Aomame ise kendi düşüncelerine dalmıştı. Başkent Otobanı girişine yaklaştıklarında şoför radyonun sesini kısıp Aomame'ye sordu:</p>

  <p>"Üstüme vazife değil ama hanımefendi, özel bir iş mi yapıyorsunuz?"</p>

  <p>"Sigorta şirketi müfettişiyim," dedi Aomame hiç tereddüt etmeden.</p>

  <p>"Sigorta şirketi müfettişi," dedi şoför. O ana kadar hiç yemediği bir yemeği tadıyormuş gibi ağzının içinde dikkatlice o sözcüğü tekrarladı.</p>

  <p>"Sigorta dolandırıcılıklarını açığa çıkartıyorum," dedi Aomame.</p>

  <p>"Hımm," dedi şoför, hayran kalmış gibi. "Bu sigorta dolandırıcılığı falan gibi şeylerle 3. Başkent Otoban Hattı'nın bir ilgisi var yani?"</p>

  <p>"Aynen öyle."</p>

  <p>"Sanki şu film gibi."</p>

  <p>"Hangi film?"</p>

  <p>"Çok eski bir film. Steve McQueen oynuyordu. Adını unuttum gerçi."</p>

  <p><i>"Kibar Soyguncu,"</i> dedi Aomame.</p>

  <p>"Evet, evet. İşte o. Faye Dunaway, sigorta şirketi müfettişliği yapıyordu. Hırsızlık sigortası uzmanıydı. Sonra McQueen, çok zengindi ve hobi olarak suç işliyordu. Keyifli bir filmdi. Lisedeyken izlemiştim. Müziğini de severdim. Hoş bir müzikti."</p>

  <p>"Michael Legrand."</p>

  <p>Şoför ilk dört mısrasını alçak sesle mırıldandı. Sonra dikiz aynasından bakıp Aomame'nin yüzünü bir kez daha kontrol etti.</p>

  <p>"Hanımefendi, konu açılmışken, sizde de Faye Dunaway'in o zamanlardaki halini andıran bir hava var."</p>

  <p>"Teşekkürler," dedi Aomame. Dudaklarına yayılan gülümsemeyi gizlemek için çaba sarf etmesi gerekti.</p>

  <p><br /></p>

  <p>3. Başkent Otoban Hattı merkez yönü, şoförün önceden uyardığı gibi müthiş kalabalıktı. Girişten sonra, henüz 100 metre bile ilerlememişken sıkışıklık başlayıvermişti. Sıkışıklık sözcüğüne örnek vermek için özel olarak hazırlanmış bir sahne gibiydi. Fakat zaten bu da Aomame'nin istediği şeydi. Aynı giysiler, aynı yol, aynı trafik sıkışıklığı.</p>

  <p>Sadece, taksinin radyosundan Janáček'in "Sinfonietta"sı yayılmıyordu ve ne yazık ki araba radyosunun ses kalitesi, Toyota Crown-Royal Saloon'daki ile karşılaştırılacak kadar yüksek değildi. Ama zaten o kadarını da isterse biraz abartmış olurdu.</p>

  <p>Araba, kamyonların arasından ağır ağır ilerliyordu. Uzunca bir süre olduğu yerde durup sonra birden aklına gelivermiş gibi ileriye atılıyordu. Yan şeritteki dondurulmuş gıda taşıyan kamyonun genç şoförü, trafik durdukça, kendini kaptırmış halde manga dergisi okuyordu. Krem rengi Toyota Corona Mark II'deki orta yaşlı çift, yüzlerinde ciddi bir ifadeyle önlerine bakıyor, bir kez bile konuşmuyorlardı. Muhtemelen konuşacak bir şeyleri de yoktu. Belki de bir şeyler konuştukları için o hale gelmişlerdi. Aomame, koltuğa iyice gömülerek düşüncelere dalmış, taksi şoförü de radyo programlarına kulak vermişti.</p>

  <p>Bin bir güçlükle Komazava tabelasının bulunduğu yere kadar ulaşıp, sümüklüböcek gibi yavaş yavaş Sangencaya'ya yöneldiler. Aomame arada sırada başını kaldırıp pencerenin dışındaki manzarayı izledi. <i>Bu şehirden de artık ayrılıyorum. Uzak bir yere gideceğim.</i> Fakat öyle düşünse bile Tokyo şehrinden ayrıldığı için hiç üzüntü duymuyordu. Başkent Otobanı boyunca sıralanan binaların tamamı çirkindi, arabaların egzoz dumanları yüzünden kirlenmişlerdi, her taraflarına aşırı gösterişli reklam tabelaları yerleştirilmişti. O manzaraya baktıkça içine bir ağırlık çöktü. <i>İnsanlar böyle iç sıkıcı bir yeri neden daha da çirkin kılmaya çalışıyorlar acaba? Dünya kıyı bucak güzel bir yer olmalıdır gibi bir laf etmek istemiyorum. Fakat bu kadar da çirkinleştirmenin ne âlemi var?</i></p>

  <p>Bir süre sonra anımsadığı nokta, Aomame'nin görüş alanı içerisine girdi. O gün taksiden indiği yerdi. Sanki çok normal bir şeymiş gibi orta yaşlı bir şoför, Aomame'ye orada acil çıkış merdiveni olduğunu söylemişti. Yolun ilerisinde Esso Petrol'ün büyük reklam tabelası görülüyordu. Kaplan neşeyle gülümsüyor, elinde benzin pompası tutuyordu. O günküyle aynı tabelaydı.</p>

  <p><i>Arabana kaplan koy.</i></p>

  <p>Aomame birden boğazının kuruduğunu fark etti. Hafifçe öksürüp omuz çantasına elini daldırarak, nefes açıcı limonlu şekeri çıkarttı. Ağzına bir tane atıp kutusunu çantasına geri koydu. Bunu yaparken çantadaki Heckler&amp;Koch'un kabzasını sımsıkı tuttu. Elinde sertliğini ve ağırlığını kontrol etti. <i>Evet, böyle olmalı,</i> dedi içinden. Araba biraz daha ilerlemişti.</p>

  <p>"Sol şeride geç," dedi Aomame şoföre.</p>

  <p>"İyi de sağ şerit daha akıcı değil mi?" diye itiraz etti şoför, düz bir sesle. "Üstelik İkeciri çıkışı sağ tarafta. Burada sola girersek sonra sıkıntı yaşarız."</p>

  <p>Aomame, bu itirazı kabul etmedi. "Olsun, sen sol şeride gir."</p>

  <p>"Nasıl isterseniz," dedi şoför teslimiyeti kabullenerek.</p>

  <p>Adam pencereden elini çıkartıp dondurulmuş gıda taşıyan kamyona işaret etti, diğer şoförün bu hareketini gördüğünden emin olduktan sonra, direksiyonu kırarak sol şeride geçti. 50 metre kadar ilerledikten sonra trafik yine tamamen durdu.</p>

  <p>"Burada ineceğim. Kapıyı aç."</p>

  <p>"İnecek misiniz?" dedi taksi şoförü, küçükdilini yutmuş gibi. "İneceğim derken burada mı?"</p>

  <p>"Evet, burada ineceğim. Burada işim var çünkü."</p>

  <p>"İyi de hanımefendi, şu an Başkent Otobanı'nın tam ortasındayız. Hem tehlikeli, hem de gidebileceğiniz hiçbir yer yok."</p>

  <p>"Hemen şu ileride acil durum merdiveni var. Sorun yok."</p>

  <p>"Acil durum merdiveni." Şoför başını iki yana salladı. "Öyle bir şeyin olup olmadığını bilmiyorum. Fakat böyle bir yerde müşteri indirdiğim duyulacak olursa şirkette başıma gelmeyen kalmaz. Başkent Otobanı İşletmesi'nden de fırça yerim. Lütfen hanımefendi, başımı derde sokmayın."</p>

  <p>"Fakat mutlaka burada inmek zorundayım," dedi Aomame ve cüzdanından 10 bin yenlik bir banknot daha çıkartarak hafifçe salladıktan sonra şoföre uzattı. "Sizi zor durumda bırakıyorum belki, kusura bakmayın ama bu, zahmetinizin karşılığı. Bu yüzden başka bir şey söylemeden beni burada indirin lütfen."</p>

  <p>Şoför o 10 bin yenlik banknotu almadı. Sıkkın bir yüz ifadesiyle manivelayı çekip sol arka kapıyı açtı.</p>

  <p>"Başka paraya gerek yok. En başta aldığım yeterli. Fakat lütfen çok dikkatli olun. Başkent Otobanı'nda kaldırım yoktur. Böyle bir yerde insanların yürümesi, her ne kadar trafik ağır ilerlese de, çok tehlikeli olur."</p>

  <p>"Teşekkür ederim," dedi Aomame.</p>

  <p>Arabadan indikten sonra yolcu koltuğunun penceresini tıklatarak camı indirtti. Sonra camdan içeri dalacakmış gibi bir hareketle o 10 bin yenlik banknotu şoförün eline sıkıştırdı. "Tamam, al haydi. Kafana takma. Fazlasıyla param var benim."</p>

  <p>Şoför bir o banknota, bir de Aomame'nin yüzüne baktı.</p>

  <p>Aomame konuşmaya devam etti: "Eğer polis ya da şirket benimle ilgili bir şey söyleyecek olursa, tabanca ile tehdit ettiğimi söylersin. Bu yüzden başka çaren olmadığını da. O zaman sana laf eden olmaz."</p>

  <p>Şoför Aomame'nin dediklerini tam olarak algılayamıyor gibiydi. Fazlasıyla parası varmış. Tabancayla tehdit etmiş. Yine de 10 bin yeni aldı. Almayı reddedecek olursa akla gelmeyecek şeyler yapmasından korkmuştu herhalde.</p>

  <p><br /></p>

  <p>Tıpkı önceki sefer olduğu gibi Aomame bariyer ile sol şeritteki arabaların arasından sıyrılırmış gibi geçerek trafiğin akış yönüne doğru ilerledi. Mesafe 50 metre kadardı. İnsanlar arabaların içinden inanmaz gözlerle Aomame'yi izliyordu. Fakat Aomame buna aldırış etmeksizin, Paris defilelerinin birinde podyuma çıkan mankenler gibi, sırtı dimdik, geniş adımlarla kendinden emin bir şekilde ilerliyordu. Rüzgâr saçlarını dalgalandırıyordu. Ters yöne giden boş şeritteki arabalar büyük bir süratle yanından geçip giderken, bastığı yer hafiften titriyordu. Esso levhası gitgide büyüdü ve Aomame nihayet anımsadığı acil durum cebine ulaştı.</p>

  <p><br /></p>

  <p>Manzara daha önce geldiği zamankiyle aynıydı. Demir parmaklık, yanında acil durum telefonunun bulunduğu sarı kutu.</p>

  <p><i>Burası 1Q84 yılının başladığı yer,</i> dedi Aomame içinden.</p>

  <p><i>Bu acil durum merdivenini kullanarak aşağıdaki 246. Devlet Karayolu'na indiğim andan beri benim için dünya başka bir dünya haline geliverdi. Bu yüzden bir kez daha bu merdivenlerden inmek niyetindeyim. Önceki sefer merdivenlerden indiğimde aylardan nisandı. Üzerimde bej rüzgârlığım vardı. Şimdi henüz eylül başı, rüzgârlık giymek için fazla sıcak. Fakat bunun dışında, üzerimdeki giysiler o günküyle tamamen aynı. Şibuya'daki otelde, petrol işiyle uğraşan o sefil herifi öldürdüğüm zaman üzerimde olanlarla aynı giysiler. Junko Şimada döpiyes ile yüksek topuklu Charles Jourdan ayakkabılar, beyaz bluz, ince çorap, balenli beyaz sutyen. Mini eteğimi yukarı kaldırarak demir parmaklıkları aşmış, acil durum merdivenini inmiştim.</i></p>

  <p><i>Bir kez daha aynı şeyi yapacağım. Bu, tamamen meraktan kaynaklanan bir şey. O günkü yere aynı kıyafetlerle gidip aynı şeyi yaparak nasıl bir sonuç çıkacağını bilmek istiyorum yalnızca. Kurtulmak gibi bir niyetim yok. Ölmekten pek korkmuyorum. O an geldiğinde tereddüt etmem. Yüzümde gülümsemeyle ölebilirim.</i> Fakat Aomame olayların nasıl geliştiğini anlayamadan, hiçbir şey bilmeden ölmek istemiyordu. Deneyebileceği her şeyi denemek istiyordu. Eğer hiçbir şey olmazsa o zaman teslim olabilirdi. Fakat son ana kadar yapabileceği her şeyi yapacaktı. <i>Bu, benim yaşam tarzım,</i> diye düşündü.</p>

  <p>Aomame demir parmaklığa dayanarak acil durum merdivenini görmek için eğildi. Fakat orada acil durum merdiveni yoktu.</p>

  <p>Kaç kez eğilip baktıysa da sonuç aynıydı. Acil durum merdiveni yok olmuştu.</p>

  <p>Aomame dudaklarını ısırıp yüzünü buruşturdu.</p>

  <p>Yer konusunda hata yapmış değildi. Aynı acil durum park cebiydi. Çevredeki görüntü de aynıydı. Esso reklam tabelası gözünün önündeydi. 1984 yılının dünyasında acil durum merdiveni orada duruyordu. O tuhaf taksi şoförünün söylediği gibi, Aomame o merdiveni kolayca bulabilmişti. Sonra parmaklığın üzerinden aşıp o merdivenden inerek yoluna devam edebilmişti. Fakat 1Q84 yılı dünyasında acil durum merdiveni yoktu.</p>

  <p><b>Çıkış kapatılmıştı.</b></p>

  <p>Aomame buruşturduğu yüzünü eski haline getirdikten sonra dikkatle çevreye göz atıp, bir kez daha Esso reklam tabelasına baktı. Kaplan da elinde benzin pompasıyla kuyruğunu kıvırarak yukarı kaldırmış, Aomame'den tarafa göz kırparak keyifle gülümsüyordu. <i>Müthiş mutluyum. Bundan daha keyifli olabilmem imkânsız,</i> der gibiydi.</p>

  <p><i>Çok doğal,</i> dedi Aomame içinden.</p>

  <p>Evet, bunu en baştan beri biliyordu. Okura Oteli'nin süitinde onun ellerinin altında ölmeden önce Lider net olarak söylemişti. 1Q84 yılından 1984 yılına dönebilecek yol yok. O dünyaya girilen kapı, yalnızca tek yöne açılır, diye.</p>

  <p>Yine de Aomame kendi gözleriyle o gerçeği teyit etmeden yapamamıştı. Bu, onun doğasında vardı ve şimdi bu gerçeği teyit etmişti. İspat gerçekleşmişti. Q.E.D.<a href="../Text/Section0085.xhtml#Footnote0008" id="Feedback0008"><sup>[8]</sup></a></p>

  <p><br /></p>

  <p>Aomame demir parmaklıklara yaslanıp gökyüzüne baktı. Muhteşem bir gökyüzüydü. Derin mavi fonda ince uzun bulutlar süzülüyordu. Ta ilerilere kadar gökyüzünü görebilmek mümkündü. Sanki büyük bir şehrin gökyüzü değilmiş gibiydi. Fakat hiçbir yerde ay görünmüyordu. Ay nereye gitmişti acaba? <i>Neyse ay, aydır. Ben de ben. Her birimizin kendi yaşam şekli ve kendi planları var.</i></p>

  <p>Faye Dunaway muhtemelen burada ince sigarasını çıkartır, ucunu çakmakla soğukkanlı bir edayla yakardı herhalde. Zarif bir şekilde gözlerini kısarak. Fakat Aomame sigara içmiyordu. Üzerinde sigara ve çakmak da yoktu. Onun çantasında sadece nefes açıcı limonlu şeker vardı. Bir de çelik, dokuz milimetrelik otomatik tabanca ile şimdiye kadar birkaç erkeğin ensesine saplanan özel imalat buz kıracağı. İkisi de sigaradan biraz daha ölümcül şeylerdi.</p>

  <p>Aomame sıkışan trafikteki araba kuyruğuna baktı. İnsanlar da kendi arabalarından dikkatle Aomame'ye bakıyorlardı. Çok doğaldı. Başkent Otobanı'nda yürüyen bir vatandaş, öyle her zaman görülecek bir olay değildi. Hele bir de bu genç bir kadınsa. Üstelik mini etek ve yüksek topuklu ayakkabılarla, gözünde yeşil güneş gözlüğü, dudağında gülümsemeyle. Esas, dönüp bakmayanın aklından zoru var demekti.</p>

  <p>Yolda duran arabaların büyük kısmı, nakliye kamyonlarıydı. Çoğu başka başka yerlerden Tokyo'ya mal taşıyorlardı. Adamlar muhtemelen gece boyunca direksiyon sallamışlardı. Şimdi de kaderin cilvesi bir sıkışıklığın içine hapsolmuşlardı. Şoförler sıkılmış, bıkkın ve yorgun haldeydiler. Banyoya girip sakallarını tıraş etmek, uzanıp uyumak istiyorlardı. Tek istedikleri buydu. Adamlar görmeye alışık olmadıkları nadir bir hayvanı izlermiş gibi dalgın gözlerle Aomame'ye bakıyorlardı. Daha fazlasını yapamayacak kadar yorgundular.</p>

  <p>Bu sıra sıra nakliye kamyonlarının arasına, sanki hantal bir gergedan sürüsünün arasına karışmış bir geyik gibi, kurşuni bir Mercedes Benz Coupé sıkışıp kalmıştı. Fabrikadan yeni çıkmış gibiydi. O güzel kasası yeni yükselmeye başlayan sabah güneşini ışıltılar saçarak yansıtıyordu. Jantları da arabanın rengine uydurulmuştu. Şoför koltuğu tarafındaki pencere camı indirildi. Bakımlı, orta yaşlı bir kadın gözlerini ayırmadan Aomame'ye bakmaya başladı. Givenchy güneş gözlüğü, direksiyonun üzerindeki elleri görünüyordu. Elindeki yüzüğü parlıyordu.</p>

  <p>Kadın her haliyle nazik bir insan olduğunu belli ediyordu. Nedense Aomame için endişelenmiş gibiydi. <i>Başkent Otobanı üzerinde, iyi giyimli genç bir kadın tek başına. Ne oldu acaba?</i> diyen kuşkulu bakışlarla Aomame'yi süzüyordu. Aomame'ye seslenmek üzereydi. Ondan rica edecek olursa bir yerlere kadar arabasına alabilirdi belki.</p>

  <p>Aomame taktığı Ray-Ban gözlüğünü çıkartarak ceketinin göğüs cebine koydu. Güçlü sabah güneşi altında gözlerini kısarak, burnunun iki kenarında gözlüğün iz bıraktığı yerleri parmaklarıyla ovuşturdu. Dilinin ucuyla kuruyan dudaklarını ıslattı. Ağzına hafif bir ruj tadı geldi. Önce gökyüzüne, sonra bir kez daha ayaklarının bastığı yere baktı.</p>

  <p>Aomame omuz çantasını açıp çevresine aldırış etmeden Heckler&amp;Koch'u çıkarttı. Omuz çantasını yere bırakınca elleri serbest kaldı. Sol eliyle tabancanın emniyet mandalını indirip sürgüsünü çekerek fişek yuvasına mermi sürdü. Bu bir dizi hareketi, hızlı ve seri biçimde yapmıştı. Mekanik sesler çevrede yankılandı. Elinde hafifçe tartarak tabancanın ağırlığından emin oldu. Tabancanın kendi ağırlığı 480 gramdı. Buna yedi merminin ağırlığı ekleniyordu. Evet, kesinlikle mermiler içindeydi. Aomame, ağırlık farkını hissedebiliyordu.</p>

  <p>Aomame'nin dümdüz dudaklarında gülümseme vardı. İnsanlar Aomame'nin o hareketlerini izliyordu. Çantasından tabancayı çıkartışını görseler bile hiç kimse şaşırmamıştı. En azından şaşkınlıkları yüzlerine yansımamıştı. Bunun gerçek bir tabanca olduğunu düşünmemişlerdi belki de. <i>Fakat bu gerçek bir tabanca</i>, dedi Aomame içinden.</p>

  <p>Sonra silahı yukarı kaldırıp namluyu ağzının içine soktu. Namlu doğruca beynine yönelmişti. Bilincinin saklı durduğu kurşuni labirente.</p>

  <p>Duanın sözlerini düşünmesine gerek yoktu, kendiliğinden aklına geliverdi. Tabancayı ağzına sokmuş halde Aomame hızla duayı tekrarladı. <i>Ne söylüyorsun? Kim duyacak seni? Fark etmez ki. Tanrı'nın duyması yeter.</i> Dile getirdiği sözlerin içeriğini, küçük Aomame hiç anlayamazdı. Fakat o bir dizi sözcük onun varlığının derinliklerine kadar işlerdi. Okulda yemek öncesinde mutlaka dua etmek zorundaydı. Tek başına, fakat yüksek sesle. Çevresindeki insanların meraklı bakışlarına ve gülüşmelerine aldırmamalıydı. <i>Önemli olan Tanrı'nın seni izliyor olması. Kimse onun gözünden kaçamaz.</i></p>

  <p>Big Brother seni izliyor.</p>

  <p><i>Semalardaki Yüce Efendimiz. Saf adın hak ettiği saygıyı görsün, Krallığın bize gelsin. Günahlarımızı bağışla. Ufacık adımlarımızı kutsa. Amin.</i></p>

  <p>Fabrikadan yeni çıkmış gibi duran Mercedes Benz'in direksiyonunu tutan güzel yüzlü, orta yaşlı kadın hâlâ gözünü ayırmadan Aomame'yi süzüyordu. O da çevresindeki diğer insanlar gibi, Aomame'nin elindeki tabancanın anlamını tam olarak algılayamamış gibiydi. <i>Eğer algılamış olsa gözlerini başka yana çevirirdi,</i> diye geçirdi içinden Aomame. Beynin etrafa saçılışını görecek olursa, bugün ne öğle yemeği ne de akşam yemeği yiyebilir herhalde. Bu yüzden canını sıkmak istemem. Gözlerini başka tarafa çevir. Aomame kadından tarafa bakarak içinden bunları geçirdi. <i>Dişlerimi fırçalamıyorum burada. Heckler&amp;Koch marka Alman malı otomatik tabancayı ağzıma sokmuş durumdayım. Duamı da bitirdim. Bunun ne anlama geldiğini biliyor olmalısın.</i></p>

  <p><i>Benden sana bir tavsiye. Gözlerini başka yana çevir. Hiçbir şeyi görme. Yeni gümüş rengi Mercedes Coupé'ni sürüp dosdoğru evine dön. Değer verdiğin kocan ve çocuklarının seni beklediği güzel evine. Sonra da sakin yaşantına devam et. Bu, senin gibi insanların göreceği bir şey değil. Gerçek ve çirkin bir tabanca bu. Yedi atış yapabiliyor, içinde dokuz milimetrelik mermiler var. Dahası, Anton Çehov'un da söylediği gibi, bir öyküde ortaya bir tabanca çıkarsa bu bir yerlerde muhakkak patlatılmalıdır. Öykünün anlamı budur.</i></p>

  <p>Fakat orta yaşlı kadın nedense gözlerini Aomame'den ayırmıyordu. Aomame teslimiyeti kabullenerek başını hafifçe iki yana salladı. <i>Kusura bakma, ama daha fazla bekleyemem. Vakit tamam. Şov zamanı.</i></p>

  <p>Arabana kaplan koy.</p>

  <p>"Evet, evet," dedi ateşleyici <i>Little People.</i></p>

  <p>"Evet, evet," dedi geri kalan altısı bir ağızdan.</p>

  <p>"Tengo," dedi Aomame. Sonra tetiğe yerleştirdiği parmağına kuvvet verdi.</p>
</body>
</html>
