<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="10. Tengo">10<br />
  Tengo</h2>

  <p><br /></p>

  <h3 class="sigil_not_in_toc">Gerçek kanın aktığı gerçek devrim</h3>

  <p>"Aktarma," dedi Fukaeri. Sonra bir kez daha Tengo'nun elini tuttu. Tren Taçikava İstasyonu'na varmak üzereydi.</p>

  <p>Trenden indiklerinde, merdiven çıkıp başka merdivenlerden inerek diğer perona geçtikleri süre boyunca da, Fukaeri Tengo'nun elini bir an bile bırakmadı. Çevredeki insanların gözüne, birbirine âşık iki sevgili gibi göründükleri kesindi. Aralarındaki yaş farkı büyüktü, ama Tengo gerçek yaşından genç gösterirdi. Cüsselerindeki farkı da çevredeki gözler gülümseyerek izlemiş olmalıydılar. Baharda bir pazar sabahı, gezmeye çıkmış iki mutlu sevgili.</p>

  <p>Fakat Tengo'nun elini tutan Fukaeri'nin elinde, farklı cinse yönelik bir sevgiyi hissetmek mümkün değildi. Kız sabit bir kuvvetle Tengo'nun elini tutmayı sürdürüyordu. Parmakları hastasının nabzına bakan bir doktorun titiz profesyonelliğini taşıyor gibiydi. <i>Bu kız parmakları ve avuç içinin teması yoluyla, sözcüklerle başaramadığı bilgi alışverişini sağlamaya çalışıyor herhalde.</i> Bir an Tengo'nun aklından bu düşünce geçiverdi. Fakat böyle bir şey gerçekten mümkün olsa bile, alışverişten ziyade tekyönlü bir trafik olurdu yalnızca. Tengo'nun yüreğindeki bir şeyleri, Fukaeri avuç içi yoluyla özümsüyor, hissediyor olabilirdi, ama Tengo'nun Fukaeri'nin yüreğinden geçenleri anlamasına imkân yoktu. Fakat Tengo pek de umursamıyordu. Ne hissederse hissetsin, içinde Fukaeri'nin bilmesi durumunda sıkıntı yaşayacağı bilgi ya da duygu yoktu ne de olsa.</p>

  <p>Bu bir yana, kızda karşı cins algılaması olmasa bile, Tengo'ya bir ölçüde sempati duyuyormuş gibiydi. Tengo bunu tahmin edebiliyordu. En azından kötü bir izlenim bırakmamış olmalıydı. Öyle olmasaydı, ne niyetle olursa olsun, o kadar uzun süre elini tutmazdı.</p>

  <p>İkisi Aome Hattı'nın peronuna inip, orada bekleyen günün ilk trenine bindiler. Pazar günü olduğundan, dağ yürüyüşü giysileri içerisindeki yaşlılar ve ailecek gezmeye çıkanların doluştuğu vagon, tahmin ettiklerinden daha kalabalıktı. İkili bir koltuğa oturmak yerine kapıya yakın bir yerde yan yana ayakta durdular.</p>

  <p>"Sanki okul gezisi gibi," dedi Tengo, vagonun içinde göz gezdirerek.</p>

  <p>"Elini tutabilir miyim?" diye sordu Fukaeri, Tengo'ya. Trene bindikten sonra bile, Fukaeri Tengo'nun elini bırakmamıştı.</p>

  <p>"Olur. Elbette," dedi Tengo.</p>

  <p>Fukaeri rahatlamış bir yüz ifadesiyle Tengo'nun elini tutmaya devam etti. Kızın parmakları her zamanki gibi kuruydu, azıcık bile terlememişti. O el yoluyla Tengo'nun içindeki bir şeyleri aramayı, emin olmaya çalışmayı sürdürüyor gibiydi.</p>

  <p>"Artık korkmuyorsun," diye sordu Fukaeri, soru tonlaması kullanmadan.</p>

  <p>"Sanırım artık korkmuyorum," diye yanıtladı Tengo. Yalan değildi. Üzerine çullanan pazar sabahı paniği, muhtemelen Fukaeri'nin elini tutması sayesinde, kesin bir şekilde zayıflamıştı. Artık terlemiyordu, yüreği de gümbür gümbür atmıyordu. Halüsinasyon da baş göstermemişti. Soluk alıp verişleri de her zamanki normal haline kavuşmuştu.</p>

  <p>"İyi öyleyse," dedi Fukaeri, yapmacıklıktan uzak bir ses tonuyla.</p>

  <p><i>Evet, iyi,</i> diye geçirdi içinden Tengo.</p>

  <p>Trenin az sonra kalkacağı hızlıca konuşan bir ses tarafından bildirildi; sonra, kadim, kocaman bir hayvan uyanıp da silkiniyormuş gibi abartılı sesler çıkartan kapı kapandı. Tren nihayet son kararını vermiş gibi, perondan ağır ağır ayrıldı.</p>

  <p>Tengo, Fukaeri'nin elini tutarak pencerenin dışındaki manzarayı izlemeye koyuldu. Başlangıçta her yerde görülebilecek türden bir konut alanı manzarasıydı. Fakat tren ilerledikçe Musaşino'nun durağan manzarası, insanın dikkatini çeken bir dağ manzarası haline geliverdi. Doğu Aome İstasyonu'ndan sonra hat teke düştü. Orada dört vagonluk bağlantı trenine aktarma yaptıktan sonra, çevredeki dağlar yavaş yavaş heybetini artırmaya başladı. Artık buralardan itibaren, Tokyo merkezine günlük olarak gidilip gelinebilecek alandan çıkmışlardı. Dağlar kışın soluk renklerine bürünmüş haldeydi, ama yaprak dökmeyen ağaçların yeşili de daha göz alıcı bir hale gelmişti. Durdukları istasyonlarda trenin kapısı açılınca, havadaki kokunun farklılaştığı hissedilebiliyordu. Seslerin yankısı da çok uzaklardan geliyormuş gibiydi. Hattın iki yanında tarlalar çoğaldı, çiftlik evi tarzı binalar artmaya başladı. Yollarda binek arabalarından ziyade kamyonetler daha fazla görülür olmuştu. <i>Çok uzaklara geldim,</i> dedi Tengo içinden. <i>Acaba daha ne kadar gideceğiz?</i></p>

  <p>"Endişelenmene gerek yok," dedi Fukaeri, Tengo'nun içinden geçenleri okumuş gibi.</p>

  <p>Tengo bir şey söylemeden, başını sallamakla yetindi. Sanki kızı istemeye gidiyormuş gibi hissediyordu kendini.</p>

  <p><br /></p>

  <p>İndikleri yer "Futamatao" adlı bir istasyondu. Tengo daha önce bu istasyonun adını hiç duymamıştı. "Çatalkuyruk" anlamına gelen ad, alışılmadık bir yer adıydı. Küçük, eski, ahşap bir binası olan istasyonda, ikisi dışında beş kişi daha indi. Trene binen olmamıştı. İnsanlar havası temiz dağ yollarında gezintiye çıkmak için Futamatao'ya kadar geliyor olmalıydılar. "La Mancha'dan Gelen Adam" gösterisini, çılgınlığıyla ünlü bir diskoteği, Aston Martin'in sergi salonunu, karides grateniyle ünlü restoranı görmeye gelen olmazdı kuşkusuz. İnen insanların kıyafetlerinden de bunu anlamak mümkündü.</p>

  <p>İstasyonun önünde dükkân denilebilecek hiçbir yer ve kimsecikler yoktu, yalnızca bir taksi park etmiş, bekliyordu. Herhalde taksi de trenin varış saatine göre geliyordu. Fukaeri usulca penceresine vurdu. Kapı açılınca önce Fukaeri bindi. Sonra, Tengo'ya da binmesi için eliyle işaret etti. Kapı kapanınca, Fukaeri şoföre gidecekleri yeri basitçe tarif etti, şoför de tamam anlamında başını salladı.</p>

  <p>Takside oldukları süre o kadar uzun değildi, ama izledikleri güzergâh bir hayli karışıktı. Dik bir yokuşu tırmanıp, yine dik bir yokuştan indiler. Karşıdan bir araba gelecek olsa sorun yaşanması muhtemel tarla yollarından geçtiler. Virajlar ve dönemeçler de sayılamayacak kadar çoktu. Fakat öyle yerlerde bile, şoför pek hız kesmediğinden, Tengo siniri bozulmuş halde, tavandaki tutamağı bir an bile bırakmadı. Sonra taksi nihayet, kayak pisti gibi şaşırtıcı ölçüde dik bir yamacı tırmanıp, ufakça bir dağın zirvesinde durdu. Taksiden ziyade, lunaparklarda binilen oyuncaklardan inmiş gibiydiler. Tengo 1.000 yenlik iki banknot uzatıp, paranın üzeriyle birlikte fiş aldı.</p>

  <p>Japon tarzı eski evin önünde kısa tip siyah bir Mitsubishi Pajero ile irice bir yeşil Jaguar duruyordu. Pajero pırıl pırıldı, ama Jaguar eski tiplerdendi ve orijinal rengi anlaşılamayacak kadar tozla kaplanmıştı. Ön camı da tozdan bembeyaz olmuştu, uzunca bir süredir hiç kullanılmamış gibi duruyordu. Hava insanı hayrete düşürecek ölçüde temizdi ve etraf sessizliğe bürünmüştü. İnsanın duyma yetisini yeniden düzenlemesini gerektirecek kadar derin bir sessizlikti bu. Gökyüzü şehirde olduğundan çok daha yüksekteydi, güneş ışınlarının sıcaklığı insanın teninde tatlı dokunuşlar bırakıyordu. Arada sırada pek duyulmadık türde tiz kuş sesleri geliyordu kulağa. Fakat kuşların nerede olduğunu görmek mümkün değildi.</p>

  <p>Kendine özgü bir havası olan, büyük bir konaktı. Çok eski zamanlarda yapıldığı belliydi, ama bakımlıydı. Bahçesindeki ağaçlar da güzelce budanmıştı. Fazlaca titizlikle budandığından olsa gerek, bazı ağaçlar plastikten yapılmış gibi duruyordu. Koca bir çam ağacı zeminde geniş bir gölge oluşturmuştu. Manzarayı kapatan bir şey yoktu ve ortalıkta kimseler görünmüyordu. Böylesine ücra bir yerde yaşayan birinin, başkalarıyla temas etmekten pek hoşlanmadığını Tengo'nun tahmin etmesi zor değildi.</p>

  <p>Fukaeri kilitlenmemiş kapıyı gıcırtıyla açarak içeri girip, Tengo'ya da girmesi için işaret etti. Onları karşılayan olmamıştı. Aşırı geniş antrede ayakkabılarını çıkartıp, güzelce parlatılmış koridorda ilerleyerek misafir odasına girdiler. Misafir odasından dağ silsilesi panorama halinde görülebiliyordu. Güneş ışınlarını yansıtarak kıvrıla kıvrıla akan bir ırmak da görülüyordu. Muhteşem bir manzaraydı, ama Tengo bu manzaranın keyfine varacak kadar rahat değildi. Fukaeri Tengo'yu büyükçe bir koltuğa oturttuktan sonra, hiçbir şey söylemeden odadan çıktı. Koltuğa eski zamanların kokusu sinmişti. Ne kadar eski olduğu hakkında, Tengo'nun hiçbir fikri yoktu.</p>

  <p>İnsanı ürkütecek derecede süssüz bir misafir odasıydı. Kalınca tek parça ahşaptan yapılmış geniş sehpanın üzerinde hiçbir şey yoktu. Ne bir kül tablası, ne de bir sehpa örtüsü. Duvarlarda resim de yoktu. Saat ya da takvim de. Tek bir vazo bile yoktu. Dergi ve kitap da konulmamıştı. Yere, rengi atmış, desenleri ayırt edilemeyecek hale gelmiş eski bir halı serilmiş, üzerine de aynı ölçüde eski bir koltuk takımı konmuştu yalnızca. Tengo'nun oturduğu sal büyüklüğündeki koltukla, tek kişilik üç berjer vardı. Önü açık büyük bir şömine vardı, ama son zamanlarda ateş yakıldığına dair iz yoktu. Nisan ortaları olmasına rağmen, oda fazlasıyla serindi. Kış boyunca odaya sinen soğukluk hâlâ varlığını koruyor gibiydi. Odanın, misafir odası olmasına karar verildiğinden bu yana oldukça uzun bir süre geçtiği belliydi. Fukaeri geri dönerek, yine tek kelime etmeden Tengo'nun yanına oturdu.</p>

  <p>Uzun bir süre suskunca oturdular. Fukaeri kendi sırlarla dolu dünyasına dalmıştı, Tengo ise sessizce derin nefesler alarak sakinleşmeye çalışıyordu. Arada sırada uzaklardan gelen kuş sesleri hariç tutulursa, odaya ölüm sessizliği hâkimdi. Kulak verdiğinde, o sessizliğin bazı anlamlarla yüklü olduğunu Tengo hissedebiliyordu. Mesele tek bir sesin bile duyulmaması değildi sadece. Sessizliğin kendisi bir şeyler anlatmaya çalışıyormuş gibiydi. Tengo hiçbir anlamı olmadığı halde kol saatine baktı. Yüzünü kaldırıp pencerenin dışındaki manzaraya göz attıktan sonra, yine kol saatine baktı. Zaman neredeyse hiç ilerlememişti. Pazar günü sabahları zamanın ilerleyişi yavaşlıyordu.</p>

  <p><br /></p>

  <p>On dakika kadar sonra, kapı ansızın açılıp zayıf bir adam pervasız adımlarla misafir odasına girdi. Altmışlı yaşların ortalarında olmalıydı. Boyu 1.60 civarındaydı, ama dik duruşu sayesinde, kuvvetsiz biri izlenimi vermiyordu. Sırtı demir çubuklarla desteklenmiş gibi düzdü, çenesi belirgin biçimde içeri çekikti. Kaşları gürdü, insanı korkutmak için özel olarak yapılmışçasına kalın, siyah çerçeveli bir gözlük takmıştı. Adamın hareketlerinde sağlam ve hassas makineleri andıran bir yan vardı. Tek bir fazlalığı olmayan, tüm kısımları en etkin haline getirilmiş bir makine. Tengo kalkıp selam vermek istediyse de, adam hızlı bir hareketle kalkmaması için işaret etti. Tengo o işaret üzerine tekrar koltuğa yerleşince, adam da Tengo'yla yarışır gibi hışırtılar çıkartarak karşısındaki berjere oturdu. Sonra bir süre, tek kelime etmeden Tengo'yu süzdü. Bakışları keskin değildi, ama tembelliğe kaçmadan, en ince ayrıntısına kadar inceliyor gibiydi. Gözlerini arada sırada kısıyor, sonra tekrar açıyordu. Mercek ayarı yapan bir fotoğrafçı gibi.</p>

  <p>Adam beyaz gömlek üzerine koyu yeşil süveter, koyu gri pamuklu kumaştan pantolon giymişti. Tüm giysileri en az on yıl boyunca her gün giyilmiş gibi görünüyordu. Vücudunda iğreti durmuyordu, ama iyice eskimişlerdi. Herhalde giyim konusunda takıntıları olmayan bir adamdı. Saçları seyrelmiş, o yüzden önden arkaya doğru geniş kafa şekli iyice belirginleşmişti. Güzelce tıraş edilmiş çenesi köşeliydi. Yer yer kesilmeden kalan kıllar göze çarpıyordu. Fakat belki de, ışığın açısıyla öyle görünüyor da olabilirdi. Dağlık alanda pencereden gelen güneş ışıkları, Tengo'nun normalde alışkın olduğu güneş ışıklarından bir parça farklıydı herhalde.</p>

  <p>"Bu kadar uzaklara gelip yoruldun. Kusura bakma." Adamın konuşma tarzında özgüven yüklü bir hava vardı. Uzun yıllar kalabalık önünde konuşmaya alışkın olduğu belliydi. Hem de teorik konuşmalar yapmaya. "Özel bir durum dolayısıyla buradan ayrılamıyorum, o yüzden senin gelmenden başka çare yoktu."</p>

  <p>Tengo aklından, <i>bunun hiç önemi yok,</i> diye geçirdi. Sonra adını söyleyerek, kartvizit kullanmadığı için özür diledi adam.</p>

  <p>"Adım Ebisuno," dedi. "Kartvizitim yok."</p>

  <p>"Ebisuno Bey," diye tekrarladı Tengo.</p>

  <p>"Herkes bana 'Öğretmen' der. Kendi öz kızım bile nedense bana Öğretmen diyor."</p>

  <p>"Adınız hangi karakterlerle yazılıyor?"</p>

  <p>"Nadir karşılaşılan bir addır. Binde bir görülür. Eri, nasıl yazıldığını göster."</p>

  <p>Fukaeri başını tamam anlamında sallayarak, ajanda benzeri bir defter çıkartıp, tükenmezkalemle beyaz bir sayfaya ağır ağır karakterleri yazdı. Yazısı çivi kullanarak tuğla üzerine kazınmış gibiydi. Elbette kendine özgü bir havası olduğu da söylenebilirdi.</p>

  <p>"İngilizce söylersek <i>field of savages,</i> yani yaban alanı. Eskiden kültürel antropoloji ile uğraşırdım. Bu araştırma alanına çok uygun bir ad," dedi Öğretmen. Sonra dudaklarında az çok gülümsemeyi andıran kıvrımlar oluştu. Yine de dikkatli bakışları hiç değişmemişti. "Fakat uzun zaman önce araştırma dünyasından elimi eteğimi çektim. Şimdi tamamen ilgisiz şeylerle uğraşıyorum. Farklı bir tür yaban alanındayım şimdi."</p>

  <p>Gerçekten nadir karşılaşılan bir addı, ama Tengo bu ismi duymuştu. 1960'ların ikinci yarısında, Ebisuno adlı bir araştırmacı gerçekten vardı. Onlarca kitap yazmış, o dönemde adı sıkça anılır olmuştu. Kitapların içeriğinin ne olduğunu bilmiyordu, ama bu ad belleğinin bir yerinde varlığını koruyordu. Fakat bir an gelmiş, adı artık anılmaz olmuştu.</p>

  <p>"Sanırım adınızı duymuşluğum var," dedi Tengo, adamın açıklamasını ümit ederek.</p>

  <p>"Olabilir," dedi Öğretmen, sanki orada olmayan biriyle konuşuyormuş gibi uzaklara bakarak. "Her neyse. Çok eski mesele."</p>

  <p>Tengo, yanında sessizce oturan Fukaeri'nin soluklarını hissedebiliyordu. Ağır, ama derin soluklar.</p>

  <p>"Tengo Kavana," dedi Öğretmen, sanki bir kartvizitten okuyormuş gibi.</p>

  <p>"Evet," dedi Tengo.</p>

  <p>"Üniversitede matematik öğrenimi gördün, şimdi Yoyogi'de bir dershanede öğretmenlik yapıyorsun," dedi Öğretmen. "Fakat öte yandan roman da yazıyorsun. Bu kadarını Eri'den öğrendim. Doğru mudur?"</p>

  <p>"Doğru," dedi Tengo.</p>

  <p>"Ne matematik öğretmeni ne de roman yazarı gibi duruyorsun."</p>

  <p>Tengo'nun yüzünde buruk bir gülümseme belirdi. "Çok yakın bir zamanda aynı şeyi bir başkası daha söyledi. Sanırım vücudumun yapılı olmasından dolayıdır."</p>

  <p>"Kötü anlamda söylemedim," dedi Öğretmen. Sonra parmağını siyah gözlüğünün köprüsüne bastırdı. "Bir şey gibi olmamak, asla kötü değildir. Henüz bir çerçeveye sıkıştırılmadığın anlamına gelir ne de olsa."</p>

  <p>"Böyle söylemeniz gurur verici, ama henüz bir yazar olabilmiş değilim. Roman yazmayı deniyorum yalnızca."</p>

  <p>"Deniyorsun."</p>

  <p>"Yani farklı deneme yanılma yöntemleri uyguluyorum."</p>

  <p>"Demek öyle," dedi Öğretmen. Sonra odanın serinliğinin farkına yeni varmış gibi hafifçe ellerini ovuşturdu. "Duyduğum kadarıyla Eri'nin yazdığı romana el atacak, daha olgun bir eser haline getirecek ve edebiyat dergisinin yeni yazarlar ödülünü kazanmasını sağlayacakmışsın. Bu şekilde yorumlayabilir miyiz?"</p>

  <p>Tengo sözcüklerini özenle seçti. "Esas olarak öyle. Komatsu adlı bir editörün planı bu. Planın yürüyüp yürümeyeceğini henüz ben de bilemiyorum. Bunun etik olarak doğru olup olmadığını da. Bu konunun içerisinde benim rolüm, yalnızca <i>Pupa Hava'</i>nın metnini yeniden kaleme almak. Deyim yerindeyse yalnızca teknisyenim. Geri kalan kısmın sorumluluğu şu Komatsu dediğim editöre ait."</p>

  <p>Öğretmen bir süre zihnini yoğunlaştırarak düşündü. Sessizliğe gömülen odanın içerisinde, düşüncelerin adamın kafasının içinde dolaşırken çıkarttığı ses duyuluverecek gibiydi. Sonra, Öğretmen sessizliği bozdu. "Şu Komatsu dediğin editör bu planı tasarladı, sen de teknik açıdan katkıda bulunacaksın."</p>

  <p>"Aynen söylediğiniz gibi."</p>

  <p>"Ben aslında bilim adamıyım ve dürüst olmak gerekirse roman türünden şeyleri pek hevesle okumam. O yüzden roman dünyasında işlerin nasıl yürüdüğünü de bilmem, ama sizin yapmaya kalktığınız iş, bana bir tür dolandırıcılıkmış gibi geliyor. Yanlış mı düşünüyorum?"</p>

  <p>"Hayır, yanlış değil. Bana da öyle geliyor," dedi Tengo.</p>

  <p>Öğretmen hafifçe yüzünü buruşturdu. "Fakat sen bu planı ahlâki açıdan sorunlu bulduğun halde, kendi isteğinle bu plana dahil olmak üzeresin."</p>

  <p>"Pek kendi isteğimle denemez, ama dahil olmak üzere olduğum doğru."</p>

  <p>"Neden peki?"</p>

  <p>"Bu soruyu, şu son bir haftadır ben de kendime sorup duruyorum," dedi Tengo dürüstçe.</p>

  <p>Öğretmen ve Fukaeri sessizce Tengo'nun sözlerinin devamını bekliyorlardı.</p>

  <p>Tengo konuşmasını sürdürdü. "Sahip olduğum mantık, akıl ve içgüdülerim bana bu işten bir an önce vazgeçmemi söylüyor. Aslında özenli, aklı başında bir insanımdır. Kumardan ve maceradan hoşlanmam. Bir tanım getirmek gerekirse o konularda korkağımdır. Fakat bu konu özelinde, Komatsu'nun ortaya attığı bu tehlikeli plana, bir türlü hayır diyemiyorum. Bunun tek bir nedeni var. <i>Pupa Hava</i> beni tüm yüreğimle içine çekiyor. Başka bir eser olsaydı yüz kere reddederdim."</p>

  <p>Öğretmen bir süre Tengo'nun yüzüne, nadir bulunur bir şeyi izliyormuş gibi baktı. "Yani sen bu planın dolandırıcılık tarafına meraklı değilsin, ama eser metnini yeniden kaleme almak için güçlü bir istek duyuyorsun. Özetle, böyle mi?"</p>

  <p>"Evet, öyle. <i>Güçlü istek</i> ifadesinin ötesinde bir şey. Eğer <i>Pupa Hava'</i>nın yeniden yazılması mutlaka gerekiyorsa, bunu başka birine bırakmayı asla istemem."</p>

  <p>"Demek öyle," dedi Öğretmen. Sonra yüzü, ağzına yanlışlıkla ekşi bir şey atıvermiş gibi buruştu. "Demek öyle. Sanırım hissettiklerini anlayabiliyorum. Peki, bu Komatsu adlı adamın amacı ne? Para mı? Şöhret mi?"</p>

  <p>"Komatsu'nun niyetinin ne olduğunu, dürüst olmak gerekirse ben de bilemiyorum," dedi Tengo. "Fakat onu paradan, şöhretten daha güçlü bir şeyin motive ettiği kanısındayım."</p>

  <p>"Ne gibi?"</p>

  <p>"Kendisi büyük olasılıkla kabul etmeyecektir, ama Komatsu da edebiyata bağlı bir insan. Böyle insanların arzuladıkları yalnızca bir şey vardır. Bütün ömürleri boyunca bir kez bile olsa, gerçek anlamda bir edebiyat eseri yakalayabilmek. Sonra da o bulduğu eseri tepsiye koyup cümle âleme sunabilmek."</p>

  <p>Öğretmen, yine bir süre Tengo'yu süzdü. Sonra sessizliğini bozdu. "Yani sizin farklı dürtüleriniz var. Para, şöhret dışında."</p>

  <p>"Sanırım öyle denebilir."</p>

  <p>"Fakat bu dürtülerin niteliği ne olursa olsun, senin de söylediğin gibi oldukça tehlikeli bir plan. Eğer herhangi bir aşamada gerçek ortaya çıkacak olursa, kesinlikle skandal patlak verir ve topun ağzındakiler yalnızca ikiniz olmazsınız. Eri'nin yaşamı on yedi gibi çok erken bir yaşta hayati bir yara alabilir. Bu, benim konuyla ilgili en derin endişem."</p>

  <p>"Endişelenmeniz çok doğal," dedi Tengo, başını sallayarak. "Haklısınız."</p>

  <p>O gür, bir çift siyah kaş arasındaki mesafe neredeyse bir santimetre daralıverdi. "Buna rağmen, sonuçta Eri'nin başına bir tehlike gelmesi söz konusu olduğu halde, sen <i>Pupa Hava'</i>yı kendi ellerinle düzeltmeyi istiyorsun."</p>

  <p>"Az önce söylediğim gibi, bu istek artık mantıkla, akılla açıklanamayacak bir noktaya ulaştı. Elbette, Eri'yi mümkün olduğunca korumak niyetindeyim. Fakat onun asla zarar görmeyeceği sözünü veremem. Yalan söylemiş olurum."</p>

  <p>"Hımm," dedi Öğretmen. Sonra konuyu kapatırmış gibi hafifçe genzini temizledi. "Her neyse. Dürüst bir adama benziyorsun."</p>

  <p>"En azından, elimden geldiğince dürüst olmaya çalışıyorum."</p>

  <p>Öğretmen bir süre, dizlerinin üzerindeki ellerine, görmeye alışkın olmadığı bir şeye bakıyormuş gibi baktı. Önce elinin sırtına, sonra ters çevirip avuç içine baktı. Derken, başını kaldırdı. "Peki, şu Komatsu denen editör, bu planın başarılı olacağına gerçekten inanıyor mu?"</p>

  <p>"Onun düşüncesi, 'Şeylerin mutlaka iki yüzü vardır' şeklinde," dedi Tengo. "İyi yüzü ve pek fena olmayan diğer yüzü."</p>

  <p>Öğretmen güldü. "Epeyce sıra dışı bir görüş. Bu Komatsu, iyimser mi, yoksa kendine aşırı güvenen biri mi? Hangisi?"</p>

  <p>"İkisi de değil. Genel kanıları küçümseyen bir adamdır."</p>

  <p>Öğretmen başını hafifçe iki yana salladı. "Eğer öyleyse, iyimser demektir. Değilse bile kendine aşırı güveniyordur. Yanlış mı?"</p>

  <p>"O tür eğilimleri olduğu söylenebilir."</p>

  <p>"Geçinmesi güç bir tip öyleyse."</p>

  <p>"Bir hayli," dedi Tengo. "Fakat aptal değildir."</p>

  <p>Öğretmen nefesini usulca salıverdi. Sonra Fukaeri'ye döndü. "Eri, sen ne diyorsun? Bu plan hakkında düşüncen ne?"</p>

  <p>Fukaeri havadaki bir noktayı kısa bir süre süzdü. Sonra, "Öyle olsun," dedi.</p>

  <p>Öğretmen Fukaeri'nin yalın ifadesine gerekli sözcükleri ekledi. "Yani, bu adamın <i>Pupa Hava'</i>yı yeniden yazmasında sorun yok mu?"</p>

  <p>"Sorun yok," dedi Fukaeri.</p>

  <p>"Fakat bu yüzden sıkıntılı durumlarla karşılaşabilirsin."</p>

  <p>Fukaeri bunu yanıtlamadı. Hırkasının yakasını boynu hizasında iyice kapatmakla yetindi. Fakat bu hareket, kızın kararının sarsılmaz olduğunu gösteriyordu.</p>

  <p>"Herhalde doğru olan, bu kızın yaptığı," dedi Öğretmen, vazgeçirmeye çalışmayı bırakarak.</p>

  <p>Tengo, Fukaeri'nin yumruk yaptığı küçük ellerine bakıyordu.</p>

  <p>"Fakat bir sorun daha var," dedi Öğretmen, Tengo'ya. "Sen ve şu Komatsu adlı kişi <i>Pupa Hava'</i>yı piyasaya çıkartıp, Eri'den bir yazar yaratmaya çalışıyorsunuz. Fakat bu kızın okuma bozukluğu var. Disleksi yani. Bunu biliyor muydun?"</p>

  <p>"Az önce trende, durumu aşağı yukarı anladığımı sanıyorum."</p>

  <p>"Galiba doğuştan. O yüzden, okulda hep bir tür zihinsel özürlü gibi davrandılar, ama gerçekte akıllı bir kızdır. Güçlü meziyetleri vardır. Fakat yine de, onun disleksi olması, sizin planınız açısından son derece hafif bir ifadeyle pek hoş bir etki yaratmaz."</p>

  <p>"Bu gerçeği bilen toplam kaç kişi var?"</p>

  <p>"Kendisi dışında üç kişi," dedi öğretmen. "Ben, kızım Azami ve sen. Başka kimse bilmiyor."</p>

  <p>"Eri'nin gittiği okuldaki öğretmenleri bunu bilmiyor mu?"</p>

  <p>"Bilmiyorlar. Küçük bir taşra okulu. Disleksi diye bir sözcüğü bile duymamışlardır. Üstelik okula gittiği süre çok kısa bir dönem."</p>

  <p>"Öyleyse, bir şekilde gizleyebiliriz."</p>

  <p>Öğretmen bir süre, Tengo'nun yüzüne fiyat biçiyormuş gibi baktı.</p>

  <p>"Nedense Eri sana güveniyor gibi," dedi bir süre sonra Tengo'ya. "Neden bilemiyorum. Fakat..."</p>

  <p>Tengo sessizce sonrasında gelecek sözcükleri bekledi.</p>

  <p>"Fakat ben Eri'ye güvenirim. Eğer o eserini senin ellerine bırakmak istiyorsa, kabul etmekten başka çarem yok. Yalnız, bu planı devam ettirmek istiyorsan, onunla ilgili bilmen gereken bazı gerçekler var." Öğretmen sanki ince bir iplik parçası görmüş gibi, pantolonunun sağ dizini birkaç kez eliyle hafifçe silkeledi. "Bu kızın nerede, nasıl bir çocukluk geçirdiğini, benim nasıl bir mazi sonrasında Eri'yi alıp yetiştirdiğimi bilmen gerek. Konuşmaya başlarsak uzun sürer gerçi."</p>

  <p>"Dinlerim," dedi Tengo.</p>

  <p>Tengo'nun yanındaki Fukaeri oturuşunu düzeltti. Kız yine hırkasının yakasını elleriyle tutarak boynunda birleştirmişti.</p>

  <p>"Tamam öyleyse," dedi Öğretmen. "1960'lara gidelim. Eri'nin babasıyla benim, uzun süren samimi bir dostluğumuz oldu. Ben on yaş kadar büyüğüm, ama aynı üniversitede, aynı fakültede ders veriyorduk. Karakterlerimiz ve dünya görüşümüz oldukça farklıydı, ama nedense huylarımız uyuşurdu. İkimiz de geç evlendik ve aynı sıralarda ikimizin de kız çocuğu oldu. Aynı lojmanda oturduğumuzdan, ailecek de görüşüyorduk. İşimizde de başarılıydık. İkimiz o dönemde 'baş döndürücü bilim adamları' olarak revaçtaydık. Sık sık medyada da boy gösteriyorduk. Her şeyden keyif aldığımız bir dönemdi.</p>

  <p>Fakat 1960'ların sonuna yaklaştıkça, toplum gitgide kokuşmaya başladı. 1970'teki Japon-Amerikan Güvenlik Antlaşması öncesinde öğrenci olayları şiddetlendi, üniversiteler işgal edildi, özel polis birlikleriyle çatışmalar oldu, iç çatışmalar da çıktı, kan döküldü, insanlar öldü. Bütün bunlar beni öylesine yıprattı ki, üniversiteyi bıraktım. Zaten akademiye uygun olmadığımı hissediyordum, ama o sıralarda iyice nefret ettim. Yok sistemmiş, yok sistem karşıtıymış, bunların benim için hiçbir önemi yoktu. Nihayetinde iki farklı örgütlenmenin kapışmasından başka bir şey değildi. İşte o yüzden, ister büyük olsun isterse küçük, örgüt denen şeye asla inanmam. Görünüşüne bakılırsa, sen o sıralarda üniversite öğrencisiydin herhalde."</p>

  <p>"Ben üniversiteye girdiğimde, o patırtılar tamamen sona ermişti."</p>

  <p>"Şenliği kaçırdın yani."</p>

  <p>"Eh, öyle."</p>

  <p>Öğretmen ellerini bir anlığına havaya kaldırıp, sonra tekrar dizlerinin üstüne koydu. "Üniversiteyi bıraktım, Eri'nin babası da iki yıl sonra üniversiteden ayrıldı. O, dönemin, Mao Zedong'un devrim ideolojisine körü körüne inanıyordu ve Çin'in kültür devriminin destekçilerindendi. Kültür devriminin ne kadar çirkin, nasıl insanlık karşıtı yanları olduğuna dair bilgilere ne yazık ki kulak asmıyorduk. Mao'nun özdeyişlerinden örnekler vererek konuşmak, bir grup entelektüel arasında moda bile olmuştu. Eri'nin babası bir grup öğrenciyi örgütleyip Kızıl Tugaylar benzeri bir bölüğü okul içerisinde oluşturarak, üniversite işgaline de katıldı. Ona inanarak başka üniversitelerden gelip, örgütüne katılanlar bile olmuştu. Onun önderlik ettiği fraksiyon bir dönem oldukça büyümüştü. Üniversitenin talebi üzerine özel polis birlikleri üniversiteyi bastı. Eri'nin babası binaları işgal eden öğrencilerle birlikte tutuklanarak, hâkim karşısına çıkartıldı. Dahası, üniversitedeki işinden tamamen atıldı. Eri çok küçüktü, herhalde hiçbir şey anımsamıyordur."</p>

  <p>Fukaeri suskundu.</p>

  <p>"Babasının adı Tamotsu Fukada idi. Üniversiteden atıldıktan sonra, Kızıl Tugayların çekirdeğini oluşturan on kadar öğrencisini de yanına alarak 'Takaşima Okulu'na katıldı. Öğrencilerin çoğu da üniversiteden atılmıştı. Gidecekleri bir yer yoktu. Takaşima onlar için biçilmiş kaftandı. O dönem medyadaki gündem maddelerinden biriydi. Bilmiyor musun?"</p>

  <p>Tengo başını iki yana salladı. "Bu konuyu bilmiyorum."</p>

  <p>"Fukada ailesiyle birlikte hareket ediyordu. Yani karısı ve Eri'yle birlikte. Ailecek Takaşima'ya katıldılar. Takaşima Okulu'nun ne olduğunu biliyor musun?"</p>

  <p>"Ana hatlarıyla," dedi Tengo. "Komün benzeri bir örgütlenme. Tamamen ortak, tarıma dayanan bir yaşam sürüyorlardı. Mandıra işine de el atmışlardı ve ülke geneline yayılan bir örgüttü. Özel mülkiyet asla kabul edilmiyordu. Her şey ortaktı."</p>

  <p>"Aynen öyle. Fukada işte o Takaşima Sistemi içerisinde ütopyasını bulmaya çalıştı diye bilinir." Öğretmen'in yüzünde düşünceli bir ifade oluşmuştu. "Açıklamaya gerek yok, ama hiçbir dünyada ütopya diye bir şey var olamaz. Simya ve sonsuz hareketin asla var olamaması gibi. Takaşima'nın yapmaya çalıştığı, bence hiçbir şey düşünmeyen robotlar üretmek gibi bir şeydi. İnsanların kafalarından kendi başına düşünmesine yarayan devreleri söküp alıyordu. George Orwell'ın romanında yazdığı gibi bir dünya. Fakat muhtemelen senin de bildiğin gibi, böyle beyin ölümü gerçekleşmiş gibi bir duruma gelmeyi arzulayan tipler şu âlemde hiç de az değil. Öylesi çok daha rahat ne de olsa. Sıkıntılı meselelere kafa yormaya gerek yok. Sesini kesip, yukarıdan söylenenleri yapmak yeterli. Aç kalma tasası yok. O türden bir çevre arzulayanlar için Takaşima Okulu ütopya olabilir.</p>

  <p>Fakat Fukada öyle biri değildi. Konu ne olursa olsun, kendi kafasının içinde çözümlemeye çalışan bir insandı. Bunu mesleğinin temeline oturtarak ekmeğini kazanmış bir insandı. O yüzden Takaşima gibi bir yerde hoşnut olmasına imkân yoktu. Elbette Fukada'nın kendisi de bunu en baştan itibaren biliyordu. Üniversiteden kovulmuş, kalın kafalı öğrencileri peşine takmış, başka gidecek yer bulamayınca, geçici bir sığınma yeri olarak orayı seçmişti. Dahası, onun aradığı, Takaşima gibi bir sistemin nasıl işlediğini öğrenmekti. Her şeyden önce tarım tekniklerini öğrenmeleri gerekiyordu. Fukada da, öğrencileri de büyük şehirde doğup büyümüş insanlardı ve tarım hakkında en ufak bilgileri yoktu. Benim roket mühendisliği hakkında hiçbir şey bilmemem gibi. O yüzden en baştan itibaren, bilgi ve teknikleri uygulamalı olarak özümsemeleri gerekiyordu. Ürünlerin dağıtım sistemi, kendi kendine yeterliliğin sınırları, ortak yaşamın somut kuralları gibi, öğrenmeleri gereken çok şey vardı. İki sene boyunca Takaşima Sistemi içerisinde yaşam sürüp, öğrenebilecekleri her şeyi öğrendiler. İstedikten sonra çabuk öğrenen tiplerdi. Takaşima Sistemi'nin üstün ve zayıf yanlarını net olarak analiz edebilmişlerdi. Sonra Fukada, kendi grubuyla birlikte Takaşima'dan ayrılıp, bağımsız kaldı."</p>

  <p>"Takaşima eğlenceliydi," dedi Fukaeri.</p>

  <p>Öğretmen gülümsedi. "Küçük bir çocuk için eğlencelidir mutlaka. Fakat büyüyüp, belirli bir yaşa gelip de benlik oluşunca, çoğu çocuk için Takaşima'da olmak canlı canlı cehennemi tecrübe etmekten farksızdı. Kendi kafalarının içinde olguları tartmak gibi çok doğal bir istek, tepeden inme bir güçle bastırılıyordu ne de olsa. Örneklemek gerekirse, beyni tahta çarığa sokmak gibi bir şey."</p>

  <p>"Çarığa sokmak," diye sordu Fukaeri.</p>

  <p>"Eskiden Çin'de küçük kız çocuklarının ayakları zorla tahta çarıklara sokulur, büyümesi engellenirmiş," diye açıkladı Tengo.</p>

  <p>Fukaeri sessizce o manzarayı hayal etmeye çalıştı.</p>

  <p>Öğretmen sözlerini sürdürdü. "Fukada'nın önderlik ettiği ayrılıkçı grubun çekirdeği, elbette onunla birlikte hareket eden, şu Kızıl Tugaylar benzeri örgütlenmeyi oluşturan eski öğrencileriydi, ama onların dışında da gruba katılmak isteyenler çıktı ve o ayrılıkçı grup kartopu gibi gittikçe büyüyerek, başlangıçta düşündüklerinden çok daha fazla bir sayıya ulaştı. İdealler uğruna Takaşima'ya girmişlerdi, ama oradaki tarzdan bıkan, hayal kırıklığına uğrayan tiplerin sayısı da bir hayli fazlaydı. Aralarında hippi tarzı bir komün hayatı düşleyenler olduğu gibi, üniversite olaylarında çöküntüye uğrayan sol görüşlü insanlar da, monotonlaşan gerçek yaşamdan bıkarak yeni bir ruhani dünya arayışıyla Takaşima'ya girenler de vardı. Bekârlar da, Fukada gibi aile sahibi insanlar da vardı. Işığı gören gelmişti mi desem, karmaşık bir topluluktu. Fukada onların liderliğini üstlendi. Doğuştan liderdi. İsrailoğullarına önderlik eden Musa gibi. Akıllıydı, konuşmayı bilirdi, muhakeme yeteneği gelişmişti. Çok karizmatikti. İriyarıydı. Öyle ya, tam senin boylardaydı. İnsanlar doğal olarak onu grubun merkezine yerleştirerek, verdiği kararlara uydular."</p>

  <p>Öğretmen ellerini açarak Fukada'nın cüssesinin iriliğini göstermeye çalıştı. Fukaeri o ellerin arasında kalan açıklığa baktıktan sonra dönüp Tengo'nun cüssesine baktı. Fakat bir şey söylemedi.</p>

  <p>"Fukada ile ben karakter açısından da, dış görünüm açısından da çok farklıydık. O doğuştan liderdi, bense doğuştan yalnız kurt. O siyasi bir insandı, bense siyasete karşıydım. O iriyarıydı, bense bücürüm. O yakışıklı ve alımlıydı, bense kafası şekilsiz bir bilim adamı. Fakat tüm bunlara rağmen, biz iki iyi dosttuk. Birbirimizi kabul eder, güvenirdik. Abartmıyorum, ömrümdeki tek dostumdu."</p>

  <p><br /></p>

  <p>Tamotsu Fukada'nın önderlik ettiği grup Yamanaşi ilinin dağlık kesiminde metruk bir köy bulur. Tarımı devam ettirecek kimse kalmamış, geriye kalan yaşlılar tarla işi yapamayacak duruma gelmiştir ve köy neredeyse terk edilmiş gibidir. Oradaki tarım alanlarını ve boş evleri hemen hemen bedavaya satın alırlar. Köyde sera da vardır. Devlet de zaten var olan tarım alanını devralıp tarım yapmaya devam etmeleri koşuluyla para yardımında bulunur. En azından ilk birkaç sene vergi indiriminden de yararlanırlar. Buna ek olarak Fukada'nın kişisel para kaynakları da vardır. Fakat bu paranın nereden, nasıl geldiğini Öğretmen Ebisuno da bilmiyordu.</p>

  <p>"Fukada'nın ağzı sıkıydı, o paranın nereden geldiği konusunu hiç açmadı. Fakat Fukada komünü kurmak için gerekli olan hatırı sayılır parayı <i>bir yerlerden</i> bulmuştu. Topluluk o parayı tarım gereçleri, inşaat malzemeleri satın almak için kullandı, bir kısmını da tedbir olarak ayırdı. Mevcut binaları onararak otuz kişilik bir topluluk halinde yaşayabilecekleri bir mekân yarattılar. 1974 yılıydı. Yeni komün <i>Öncüler</i> diye adlandırıldı."</p>

  <p>Öncüler? Tengo bu adı duymuştu. Fakat nerede duyduğunu anımsamıyordu. Belleğini zorlamak da istemiyordu. Bu sinirlerinin yıpranmasına neden oluyordu. Öğretmen konuşmasını sürdürdü.</p>

  <p>"Fukada, yeni toprağa alışana kadar geçecek birkaç yıl boyunca komün idaresinde zorluklarla karşılaşmayı göze almıştı. Fakat işler umduğundan çok daha iyi gitti. İklim koşulları açısından şanslı oldukları gibi, çevre sakinlerinden de yardım gördüler. İnsanlar lider Fukada'nın kişiliğine sempati duyuyorlar ve Öncüler grubu gençlerinin kan ter içerisinde coşkuyla çalıştığını gördükçe hayran kalıyorlardı. Oralılar sık sık yanlarına geliyor, hemen her konuda faydalı bilgiler veriyorlardı. Böylelikle orada nasıl tarım yapılacağını özümsediler, toprakla birlikte nasıl yaşayacaklarını öğrendiler.</p>

  <p>Temelde, Takaşima'da öğrendikleri bilgileri Öncüler grubu aynen kullanmıştı, ama bazı noktalarda kendilerine özgü yenilikler yaptılar. Örneğin tamamen organik tarıma geçtiler. Tarım zararlılarına karşı kimyevi ilaçlar kullanmıyor, yalnızca organik gübreyle sebze yetiştiriyorlardı. Sonra büyük şehirlerdeki varlıklı kitleye yönelik olarak gıda maddelerinin siparişle uzaktan satışına başladılar. Çünkü bu daha fazla para kazandırıyordu. Deyim yerindeyse ekolojik tarımın başlangıcıydı diyebiliriz. İyi bir nokta yakalamışlardı. Üyelerin çoğu büyük şehir kökenli olduğundan, büyük şehirlerde yaşayan insanların ne istediğini çok iyi biliyorlardı. Taze ve lezzetli sebze olduktan sonra, büyük şehirli insanlar seve seve yüksek miktarlar öderler. Taşımacı şirketle sözleşme yaparak, ürün dağıtımını basite indirip ürünlerini büyük şehirlere en hızlı yoldan göndermelerini sağlayan, kendilerine özgü bir sistem geliştirdiler. 'Üzerinde hâlâ toprak kokusu olan, doğal ortamda yetişmiş' sebzeleri de ilk kez onlar ticari ürün haline getirdiler."</p>

  <p><br /></p>

  <p>"Birçok kez Fukada'nın tarım arazisine gidip, onunla sohbet ettim," dedi Öğretmen. "Yeni bir çevre kazanmıştı, yeni olasılıkları deniyordu ve keyfi de yerindeydi. O sıralar Fukada için en huzurlu, en umut dolu yıllardı belki de. Ailesi de yeni yaşamlarına alışmış gibiydi.</p>

  <p>Öncüler tarım alanı hakkında övgüler alan bir gruptu. Gazetelerdeki satış ilanları sayesinde adları duyulmuştu artık ve medya da onları başarılı komün örneği olarak gösteriyordu. Para ve bilgiye boğulmuş gerçek dünyadan kaçıp, doğa içerisinde ter akıtarak çalışmak isteyen insan sayısı hiç de az değildi ve Öncüler de o insanları kendine bağlamayı başarıyordu. Katılmak isteyenler mülakat yoluyla inceleniyor, işe yarayacak gibiyse topluluğa dahil ediliyordu. Öyle her geleni almıyorlardı. Üyelerin nitelik ve ahlâk düzeyini yüksek tutmak gerekiyordu. Tarımdan anlayan insanları, kas gücü gerektiren işlerde çalışabilecek insanları seçiyorlardı. Kadın-erkek oranını yarı yarıya tutmak istediklerinden kadınları da kabul ediyorlardı. İnsan sayısı artınca tarım arazisinin de genişlemesi gerekir. Çevrede kullanılmayan tarla ve konut hâlâ fazlasıyla vardı ve o sayede, yaşadıkları mekânı genişletmeleri zor olmuyordu. Başlangıçta üyelerin çoğunluğu genç ve bekâr insanlardı, ama günden güne ailecek katılanların sayısı da arttı. Yeni katılanlar arasında yükseköğrenim görmüş, uzmanlık gerektiren mesleklerde çalışmış insanlar da vardı. Sözgelimi doktor, mühendis, muhasebeci gibi. Komün o tür insanları seve seve kabul ediyordu. Uzmanlık gerektiren konulardan anlayanlar işlerine yarıyordu ne de olsa."</p>

  <p>"O komünde ilkel komün tarzı bir sistem mi vardı?" diye sordu Tengo.</p>

  <p>Öğretmen başını iki yana salladı. "Hayır. Fukada ortak mülkiyetten uzak durdu. O siyasi açıdan radikal bir insandı, ama aynı zamanda serinkanlı bir realistti. Onun hedeflediği daha yumuşak bir komündü. Karınca yuvası gibi bir toplum, onun hedefi değildi. Bütünü birkaç birime bölerek, o birimler içerisinde yumuşak bir ortak yaşam sürme yolunu seçti. Özel mülkiyeti kabul ederek, bir parça maaş da dağıtıyordu. İnsanların kendi birimlerinde hoşnut olmamaları durumunda başka bir birime geçmeleri mümkün olduğu gibi, Öncüler topluluğundan ayrılmak isterlerse bu konuda da serbesttiler. Dışarı ile iletişim de mümkündü ve ideolojik eğitim ya da beyin yıkama gibi bir duruma neredeyse hiç rastlanmıyordu. Fukada böyle özgür ve doğal bir sistemin, iş verimini artıracağını Takaşima'da bulunduğu dönemde edindiği deneyim sayesinde öğrenmişti."</p>

  <p><br /></p>

  <p>Fukada'nın önderliğindeki Öncüler komününde işler iyice rayına oturur. Fakat sonunda komün kesin olarak ikiye bölünür. Böyle bir bölünme, Fukada'nın oluşturduğu birim sistemi devam ettiği sürece kaçınılmaz sonuçtur. Gruplardan biri silahlı mücadeleyi esas alan ve bir zamanlar Fukada'nın örgütlediği, Kızıl Tugaylar benzeri birim çevresinde bir araya gelip devrimi amaçlayan ekiptir. Onlar tarımsal komün yaşamını, yalnızca devrimin hazırlık aşaması olarak görürler. Tarım yaparak kendilerini gizleyecek, zamanı geldiğinde silahlarına sarılarak ayaklanacaklardır. Bu onların sarsılmaz inancıdır.</p>

  <p>Diğer grup ise ılımlı gruptur. Antikapitalist bir sistem amaçlamaları silahlı grupla ortak noktadır, ama siyasetle aralarına mesafe koyarak, doğal ortam içerisinde kendi kendilerine yetecek bir komün yaşamı sürme ideali taşımaktadırlar. Komünde ılımlılar sayıca üstündür. İki grup su ve yağ gibidir. Normalde tarım işleriyle uğraşırken, hedef tek olduğundan sorun çıkmaz, ama komünün tamamının işleyişini ilgilendiren kararlar alınacağı zamanlarda sürekli iki karşıt fikir çıkar. Geri adım atmaya imkân olmayan konularla da sık sık karşı karşıya gelinir. O durumlarda sert tartışmalar yaşanır. Hal böyle olunca komünün bölünmesi an meselesi haline gelir.</p>

  <p>Zaman geçtikçe uzlaşma alanı iyice daralır. Sonunda Fukada da, ikisinden birini tercih etmek zorunda bırakılır. Üstelik Fukada, 1970'ler Japonya'sında devrim yapmaya uygun bir ortam olmadığının bilincindedir. Onun kafasındaki, aslında olasılık olarak devrimdir, bir metafor, bir savlama olarak devrimdir. Böylesi sistem karşıtı, yıkıcı bir düşüncenin, düşünce olarak ortaya konulmasının sağlıklı bir toplum için mutlaka gerektiğine inanmaktadır. Ama nihayetinde yemeğe katılan bir baharat olarak kalmalıdır. Ancak, bir zamanlar önderlik ettiği öğrencilerinin arzuladığı, gerçek kanın aktığı gerçek bir devrimdir. Elbette bunda Fukada'nın da sorumluluğu vardır. Çağının akışına kapılarak, insanın kanını kaynatan, içinin içine sığmamasına neden olan bir mitosun öğrencilerinin kafasında kök salmasına neden olan kendisidir ne de olsa. <i>Benim kastettiğim farazi anlamdaki devrimdi,</i> diyebilecek durumda değildir artık. Sözüne sadık ve zeki bir adamdır. Aynı zamanda bilim adamı olarak da üstün meziyetlere sahiptir. Fakat maalesef, söylediklerine sonradan körü körüne inanma huyu vardır ve meseleleri içinde özümseme, uygulamadan önce ölçüp biçme alışkanlığı yoktur.</p>

  <p>Böylelikle Öncüler komünü kesin olarak ikiye ayrılır. Ilımlılar, Öncüler olarak ilk baştaki köyde kalır; silahlı mücadeleyi hedefleyen grup ise 5 kilometre uzaklıktaki başka bir terk edilmiş köye yerleşerek o köyü devrim hareketlerinin üssü haline getirir. Fukada ailesi, diğer tüm aileler gibi Öncüler'le birlikte kalır. Ana hatlarıyla dostane bir ayrılmadır. Ayrılan komünün inşası için gerekli sermayeyi de, yine Fukada bir yerlerden bulur. Ayrılma sonrasında da, iki komün işbirliğine devam eder. Gerekli malzemelerin değiş tokuşu sürdüğü gibi, ekonomik nedenlerden dolayı ürünlerin satışında da aynı rota kullanılır. İki küçük komünün ayakta durabilmesi için yardımlaşmaları gereklidir.</p>

  <p>Fakat Öncüler ile yeni komün arasındaki insan trafiği çok geçmeden kesiliverir. Çünkü hedefleri tamamen farklıdır. Yalnızca Fukada ile, onun bir zamanlar önderlik ettiği coşkulu öğrencileri arasındaki iletişim ayrılma sonrasında da devam eder. Fukada onlara karşı güçlü bir sorumluluk hissetmektedir. Hepsi aslında onun örgütlediği, Yamanaşi'de dağ başına kadar sürüklediği insanlardır ne de olsa. Kendi tercihi dolayısıyla kestirip atabilecek durumda değildir. Ayrıca yeni komün de Fukada'nın sahip olduğu gizli para kaynağına gereksinim duymaktadır.</p>

  <p><br /></p>

  <p>"Fukada'nın kendi içinde de bir parçalanma yaşadığı söylenebilir," dedi öğretmen. "O artık devrim olasılığına inancını ve bu konudaki heyecanını yitirmişti. Fakat yine de, tamamen reddetmeyi de başaramıyordu. Devrim olasılığını reddedecek olursa, o ana kadar sürdüğü yaşamı da reddetmiş, herkesin önünde hatasını kabul etmiş olacaktı. Bu onun yapabileceği bir şey değildi. Bunun için fazla gururluydu ve kendini geri çekmesi durumunda öğrencileri arasında kargaşa yaşanmasından endişeliydi. O aşamada, Fukada'nın öğrencileri üzerindeki gücü, hâlâ etkiliydi.</p>

  <p>Böylece Fukada Öncüler ile yeni komün arasında gidip gelerek yaşamaya başladı. Öncüler'in liderliğini yaparken, öte yandan da silahlı mücadele amaçlı komünün danışmanlığını yapıyordu. Artık devrime inancı kalmamış bir insan, başkalarına devrim teorileri açıklamaya devam ediyordu işte. Ayrılan komünün üyeleri tarımla birlikte, silahlı talimler de yapıyor, katı bir ideolojik eğitim uyguluyordu. Dahası, siyasi açıdan Fukada'nın niyetinin aksine, günden güne daha da radikalleştiler. Bu komün tamamen içine kapanıktı ve aralarından olmayanı asla içeri almıyorlardı. Asayiş polisi, silahlı devrimden söz ediyorlar diye, onları dikkat edilmesi gereken gruplar arasına alarak, gizlice izlemeye başladı."</p>

  <p>Öğretmen bir kez daha pantolonunun dizine baktı. Sonra başını kaldırdı.</p>

  <p>"Öncüler'in parçalanması 1976 yılında oldu. Eri'nin Öncüler'den kaçarak yanıma gelmesi ise ertesi yıla rastlar. O sıralardan itibaren yeni komün Şafakçılar diye, yeni bir isim almıştı."</p>

  <p>Tengo başını kaldırarak, gözlerini kıstı. "Biraz durun lütfen," dedi. "Şafakçılar." Bu adı bir yerlerde duymuştu. Fakat belleği nedense o bilgiyi vermeyi reddediyor gibiydi. Elde edebildiği yalnızca, gerçek olduğunu sandığı kırıntılardan ibaretti. "Bu Şafakçılar dediğiniz, yakın zamanlarda büyük bir olay çıkartmış olabilir mi?"</p>

  <p>"Aynen öyle," dedi Öğretmen Ebisuno. Sonra o ana kadar hiç takınmadığı kadar ciddi bir yüz ifadesiyle Tengo'ya baktı. "Motosu Gölü yakınlarında polisle silahlı çatışmaya giren o ünlü Şafakçılar elbette."</p>

  <p><i>Silahlı çatışma,</i> dedi Tengo içinden. Olayı duymuştu. Büyük bir olaydı. Fakat nedense ayrıntılarını bir türlü anımsayamıyordu. Meseleler birbirine karışmıştı. Anımsamak için kendini zorladığında, vücudunun tamamı buruluyormuş gibi oluyordu. Sanki belinden yukarısı ile aşağısı ters yönlere çevriliyordu. Başının içini duman kaplamış, çevresindeki hava yoğunluğunu kaybetmiş gibiydi. Tüm vücudu suya gömülmüşçesine, sesler boğuklaşmaya başladı. O "kriz" her an yeniden gelebilirdi.</p>

  <p>"Bir şey mi oldu?" diye sordu Öğretmen, endişeli bakışlarla. Sesi çok uzaklardan geliyormuş gibiydi.</p>

  <p>Tengo başını iki yana salladı. Sonra son bir çabayla, "İyiyim. Hemen geçer," dedi.</p>
</body>
</html>
