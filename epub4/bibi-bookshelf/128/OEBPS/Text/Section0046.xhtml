<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="18. Tengo">18<br />
  Tengo</h2>

  <p><br /></p>

  <h3 class="sigil_not_in_toc">Suskun ve yalnız uydu</h3>

  <p>"O kişi, çok yakınlarda olabilir," dedi Fukaeri altdudağını ısırarak, bir süre ciddi ciddi düşündükten sonra.</p>

  <p>Tengo masanın üzerindeki parmaklarını birbirine kenetleyerek Fukaeri'yi süzdü. "Bu yakınlarda mı? Yani Koenci'den mi bahsediyorsun?"</p>

  <p>"Buradan yürüyerek gidilebilecek bir mesafede."</p>

  <p><i>Bunu nasıl anlıyorsun?</i> diye sormak istedi Tengo. Fakat bu soruyu sorsa bile yanıt alamayacağını biliyordu. Tengo, bu kadarını tahmin edebiliyordu. Evet-hayır şeklinde yanıtlanabilen basit sorular bekleniyordu.</p>

  <p>"Yani buralarda ararsam Aomame'yi bulabilir miyim?" diye sordu Tengo.</p>

  <p>Fukaeri başını iki yana salladı. "Yürüyerek araman yetmez."</p>

  <p>"Buradan yürüme mesafesinde, ama yalnızca yürüyerek arasam bile bulamam. Öyle mi?"</p>

  <p>"Saklanıyor çünkü."</p>

  <p>"Saklanıyor mu?"</p>

  <p>"Yaralı bir kedi gibi."</p>

  <p>Tengo Aomame'nin, bir yerlerdeki küf kokulu bir saçak altında büzülüp gizlenmiş halini gözünün önüne getirdi. "Neden, kimden saklanıyor acaba?" diye sordu.</p>

  <p>Doğal olarak yanıt gelmedi.</p>

  <p>"Saklanmakta olduğuna göre, bir tehdit altında. Öyle mi?" diye sordu Tengo.</p>

  <p>"Tehdit altında," diye Fukaeri Tengo'nun sözlerini tekrarladı. Sonra yüzünde, önüne acı bir ilaç sürülen küçük bir çocuğunki gibi bir ifade oluştu. O sözcüğün tınısı hoşuna gitmemiş olmalıydı.</p>

  <p>"Yani birileri mi var peşinde?" dedi Tengo.</p>

  <p>Fukaeri başını hafifçe yana eğdi. <i>Bilmiyorum,</i> anlamına geliyordu. "Fakat hep buralarda olmayacak."</p>

  <p>"Zaman sınırlı."</p>

  <p>"Sınırlı."</p>

  <p>"Fakat o yaralı kedi gibi bir yerlerde kımıldamadan duruyor, gizleniyor. Bu yüzden buralarda öylesine dolaşması da söz konusu değil."</p>

  <p>"Öyle bir şey yapmaz," dedi güzel kız, kesin bir ifadeyle.</p>

  <p>"Yani ben özel bir yeri aramak zorundayım."</p>

  <p>Fukaeri evet anlamında başını salladı.</p>

  <p>"Bu, nasıl bir özel yer acaba?" diye sordu Tengo. Söylemeye gerek bile yok, ama yanıt gelmedi.</p>

  <p>"O kişiyle ilgili anımsayabileceğin bazı şeyler var," dedi Fukaeri, bir süre sonra. "İşe yarayacağı an gelebilir."</p>

  <p>"İşime yaramak," dedi Tengo. "Onunla ilgili bir şeyleri anımsayacak olursam, gizlendiği yer hakkında ipucu yakalayabilirim anlamında mı söyledin?"</p>

  <p>Kız yanıtlamaksızın, küçük omuzlarını hafifçe kıstı. Bu harekette herhalde olumlama nüansı vardı.</p>

  <p>"Teşekkür ederim," dedi Tengo.</p>

  <p>Fukaeri, doymuş kedi gibi hafifçe başını salladı.</p>

  <p><br /></p>

  <p>Tengo mutfakta akşam yemeği hazırladı. Fukaeri plak rafından, kendini kaptırmış bir şekilde plak seçiyordu. O kadar fazla plak yoktu, ama seçmesi zaman aldı. İyice düşündükten sonra Rolling Stones'un eski albümünü çıkartıp tablaya yerleştirerek iğneyi üzerine bıraktı. Tengo lisedeyken birisinden ödünç almış, sonra da kendisinde kalmış bir plaktı. Uzun zamandır dinlememişti. Tengo "Mother's Little Helper" ve "Lady Jane" dinleyerek salam, mantar ve esmer pirinçle pilav yaptı, fasulye ezmesi ve yosundan miso çorbası hazırladı. Karnabahar haşlayarak, hazırda tuttuğu köri sosunu ekledi. Taze fasulye ve soğanlı sebze salatası da yaptı. Yemek hazırlamak Tengo için dert değildi. Yemek hazırlayarak düşüncelere dalmayı alışkanlık haline getirmişti. Günlük sorunlar hakkında, matematik hakkında, romanı hakkında, bazen de çözümsüz metafizik sorunlar hakkında düşünüyordu. Mutfakta uğraşırken, hiçbir şey yapmadığı zamanlarla karşılaştırıldığında meselelere daha düzgünce kafa yorabiliyordu. Fakat ne kadar düşünürse düşünsün, Fukaeri'nin söylediği <i>öze</i>l yerin neresi olabileceği konusunda hiçbir fikri yoktu. Zaten içinde düzen olmayan bir şeyde bir düzen oluşturmaya çalışılsa bile, bu boşa çabadan öteye geçmezdi. Ulaşılabilecek sonuçlar sınırlıydı.</p>

  <p>İkisi masada karşılıklı oturup akşam yemeği yediler. Aralarında, diyalog denilebilecek bir şey geçmedi. İkisi bıkkınlık dönemine girmiş karıkocalar gibi sessizce lokmalarını ağızlarına götürüyorlar ve ikisi de farklı şeyler düşünüyorlardı. Belki hiçbir şey düşünmüyor da olabilirlerdi. Özellikle Fukaeri'nin durumunda bu farkı ayrımsamak zordu. Yemek bitince Tengo kahve içti, Fukaeri ise buzdolabından puding çıkartıp yedi. Kız ne yerse yersin yüzündeki ifadede bir değişim olmuyordu. Aklında, çiğneyip yutmaktan başka bir şey yokmuş gibi duruyordu.</p>

  <p>Tengo çalışma masasının başına geçip, Fukaeri'nin söyledikleri doğrultusunda, Aomame'yle ilgili bir şeyler anımsamaya çalıştı.</p>

  <p><i>O kişiyle ilgili anımsayabileceğin bazı şeyler var. İşe yarayacağı an gelebilir.</i></p>

  <p>Fakat Tengo, bu konuda zihnini toplamayı başaramadı. Rolling Stones'un başka bir albümü çalıyordu. "Little Red Rooster", Mick Jagger'ın kendini <i>Chicago blues'</i>a kaptırdığı sıralardaki konseriydi. Fena değildi. Fakat derinlemesine düşünmek, ciddi bir şekilde belleğini yoklamak isteyen bir dinleyici için yapılmış bir müzik değildi. Rolling Stones grubu o türden bir nezakete asla sahip değildi zaten. Sakin bir yerlerde tek başına kalması gerektiğini düşündü.</p>

  <p>"Biraz dışarı çıkıyorum," dedi Tengo.</p>

  <p>Fukaeri, Rolling Stones albüm kabı elinde, <i>ne istersen yap,</i> der gibi başını salladı.</p>

  <p>"Kim gelirse gelsin kapıyı açma," dedi Tengo.</p>

  <p>Tengo, uzun kollu lacivert tişört ve çizgileri tamamen kaybolmuş haki pantolon ve bez ayakkabılarla, bir süre istasyona doğru yürüyüp, istasyonun hemen önündeki Mugiatama<a href="../Text/Section0085.xhtml#Footnote0007" id="Feedback0007"><sup>[7]</sup></a> adlı restorana girdi. Sonra bira sipariş etti. İçki ve hafif yemekler veren bir restorandı. Küçük bir yerdi, yirmi müşteri olduğunda dolan bir yer. Eskiden birçok kez bu restorana geldiği olmuştu. Geceyarısına doğru genç tipler şamata yapmaya başlardı, ama saat 7 ile 8 arasında nispeten müşterisi az olur, ortalık sakin olduğu için insan rahat ederdi. Tek başına köşedeki bir masaya oturup, bira içerek kitap okumaya uygundu. Sandalyeleri de rahattı. Bu restorana ne diye böyle bir ad verdikleri belli değildi. Garsonlara sorabilirdi, ama tanımadığı insanlarla havadan sudan konuşmak sevdiği bir şey değildi. Üstelik restoranın adının nereden geldiğini bilmese de bu onun özgürlüğünü kısıtlamıyordu sonuçta. Burası nihayetinde Mugiatama adında, insana kendini oldukça iyi hissettiren bir restorandı.</p>

  <p>Şansına restoranda müzik çalmıyordu. Tengo, pencere kenarındaki bir masaya oturup, fıçı Carlsberg birası içip, küçük bir kâseye konmuş karışık çerezlerden yiyerek Aomame'yi anımsamaya çalıştı. Aomame'yi anımsamaya çalışmak, Tengo için bir kez daha on yaşına dönmek anlamına geliyordu. Yaşamındaki dönüm noktalarından birisini yeniden yaşamak demekti. Tengo on yaşındayken Aomame elini tutmuş, sonrasında babasının peşi sıra NHK ücret tahsilatına çıkmayı reddetmişti. Çok geçmeden de ilk kez sertleşmeyi ve boşalmayı tecrübe etmişti. Bu, Tengo'nun yaşamında dönüm noktalarından biriydi. Elbette Aomame elini tutmasaydı da bu dönüm noktası er ya da geç yaşanacaktı. Fakat Aomame onu cesaretlendirmiş, öyle bir dönüşümün olmasını çabuklaştırmıştı. Sırtından usulca itermiş gibi.</p>

  <p>Tengo sol avucunu açıp uzunca bir süre baktı. <i>On yaşında bir kız bu eli tuttu. İçimdeki bir şeyler büyük değişim gösterdi. Peki, böyle bir şey nasıl meydana geldi? Mantıklı bir şekilde açıklayamam.</i> Fakat ikisi o an son derece doğal bir şekilde birbirlerini anlamış, kabul etmişlerdi. Neredeyse mucizevi bir şekilde, hücrelerine varana kadar. Böyle bir şey insan ömründe birçok kere olacak bir şey değildi. Hayır, kişisine göre bir kez bile olamayabilirdi. Fakat o anda bunun ne kadar önemli bir anlamı olduğunu, Tengo yeterince kavrayamamıştı. Hayır, yalnızca o an değil, hatta çok yakın zamana kadar orada saklı anlamı aslında anlayamamıştı. Tengo öylece kızın hayalini yüreğinde taşımıştı yalnızca.</p>

  <p>Kız otuz yaşına gelmişti, şimdi dış görünümü tamamen değişmiş olabilirdi. Boyu uzamış, göğüsleri büyümüş, saç şekli de doğal olarak değişmiş olmalıydı. Eğer müritlerden ayrılmışsa bir parça makyaj da yapıyordu mutlaka. Şimdilerde şık, pahalı giysiler giyiyor olabilirdi. Calvin Klein döpiyes ve yüksek topuklu ayakkabılarla sokaklarda enerjik adımlarla yürüyen Aomame'nin halini, Tengo hayal edemedi. Fakat elbette bu mümkün olabilirdi. İnsan gelişir. Gelişmek, değişmek demekti. Belki de Aomame şu an o restorandaydı ama Tengo'nun bunun farkına varamaması da mümkündü.</p>

  <p>Tengo bira bardağını ağzına götürmek için kaldırdığında yeniden çevresine göz attı. <i>O, bu yakınlarda, yürüyerek gidilebilecek bir mesafede.</i> Fukaeri, öyle demişti. Tengo, Fukaeri'nin sözlerine olduğu gibi inanıyordu. <i>Eğer o öyle söylüyorsa muhtemelen öyleydi.</i></p>

  <p>Tengo gözlerini hafifçe kapatıp bilincini odaklayarak, ilkokuldaki sınıfı bir kez daha hayalinde canlandırdı. Dün akşam şiddetli fırtına sırasında Fukaeri ile birleştiğinde yine gözlerini kapatıp kendini orada bulmuştu. Gerçek ve somut bir şekilde. Sanki belleğini kaplayan tozlar gecenin yağmuruyla akıp gitmiş gibiydi.</p>

  <p>Endişe, beklenti ve korku, bomboş sınıfın her tarafına yayılmış, ürkmüş küçük hayvanlar gibi başka başka şeylerin içine gizlenivermişti. Formül yazıldıktan sonra silinse de izi kalmış karatahta, kısalmış tebeşir, güneşten solmuş ucuz perde, kürsüdeki vazoya sıkıştırılmış çiçekler (ne çiçeği olduğuna varana kadar anımsamıyordu), çocukların çizdikleri, duvara iğneyle tutturulmuş resimler, kürsünün arkasındaki dünya haritası, zeminden gelen vernik kokusu, dalgalanan perde, pencerenin dışından gelen çocuk haykırışları. Tengo sınıfın görüntüsünü çok net bir şekilde kafasında canlandırabildi. Oradaki ipuçlarını, kurmacaları ve gizemleri tek tek izleyebiliyordu.</p>

  <p>Aomame'nin elini tuttuğu kısa süre boyunca, Tengo birçok şeyi görmüş, sanki kamera gibi o görüntüleri beynine kaydetmişti. Bunlar, onun sıkıntılı onlu yaşlarını atlatabilmesine yardım eden temel görüntülerden birkaçı olmuştu. O görüntüler, kızın parmaklarının güçlü dokunuşu ile bütünleşmişti. Kızın sağ eli, sıkıntılardan geçerek yetişkinliğe adım atan Tengo'yu hep cesaretlendirmişti. O el daima, <i>endişelenme, ben yanındayım,</i> diyordu.</p>

  <p><i>Sen yalnız değilsin.</i></p>

  <p><i>Saklanıyor,</i> demişti Fukaeri, <i>yaralı bir kedi gibi.</i></p>

  <p>Şöyle bir düşününce tuhaf bir rastlantıydı. Fukaeri de burada gizleniyordu. Tengo'nun evinden dışarıya bir adım bile atmıyordu. Tokyo'nun bir köşesinde iki kadın aynı şekilde gizleniyordu. Bir şeylerden kaçıyorlardı. İkisi de Tengo ile derinden ilişkili kadınlardı. Bu bir şeylere mi işaret ediyordu acaba? Yoksa yalnızca bir tesadüften mi ibaretti?</p>

  <p>Elbette yanıt yoktu. Yalnızca sorular amaçsızca soruluyordu. Çok fazla soru, çok az yanıt. Her zamanki gibi.</p>

  <p>Birasını bitirince genç garson yanına gelip başka bir şey isteyip istemediğini sordu Tengo'ya. Tengo bir an tereddüt ettikten sonra buzlu Bourbon sipariş ederek karışık çerezini tazelemesini istedi. <i>Bourbon, Four Roses'dan başka bir şey yok ama. Olur mu? Olur,</i> dedi Tengo. Ne olursa olsun fark etmezdi. Sonra tekrar Aomame'yi düşünmeye başladı. Restoranın dip tarafındaki mutfakta pişen pizzanın güzel kokusu ortalığı sarmıştı.</p>

  <p><i>Aomame kimden saklanıyor acaba? Kanundan kaçıyor olabilir,</i> dedi Tengo içinden. Fakat onun bir suçlu olabileceğini düşünemiyordu. <i>Nasıl bir suç işleyebilirdi ki. Hayır, polis falan değildi kaçtığı. Aomame'nin peşinde olan her kimse, kanunla alakalı olmasına imkân yoktu.</i></p>

  <p><i>Sakın Fukaeri'nin peşindekilerle aynı kişiler olmasın,</i> düşüncesi geçti bir an Tengo'nun aklından. <i>Little People. Fakat neden, ne için Little People Aomame'nin peşine düşecekti ki?</i></p>

  <p><i>Fakat onların gerçekten Aomame'nin peşinde olduğu varsayılacak olursa buradaki kilit noktası benimdir mutlaka. Neden ben böyle bir şeyde kilit noktası haline geldim acaba?</i> Tengo elbette anlayamıyordu. Fakat eğer Fukaeri ve Aomame'yi, bu iki kadını birleştiren bir unsur varsa, bu Tengo'dan başkası olamazdı. <i>Kendim de tam olarak farkında olmadan, bir gücün devreye girmesiyle Aomame'yi kendi yakınıma çekmiş olabilirim.</i></p>

  <p><i>Bir güç?</i></p>

  <p>Tengo ellerine baktı. <i>Anlayamıyorum, benim neremde öyle bir güç var?</i></p>

  <p>Buzlu Four Roses geldi, yeni çerez kâsesiyle birlikte. Tengo Four Roses'dan bir yudum alıp birkaç çerez tanesini avucunun içine alarak zar gibi hafifçe salladı. <i>Ne şekilde olursa olsun Aomame, bu semtte bir yerlerde, buradan yürüyerek gidilebilecek bir mesafede. Fukaeri öyle diyor. Dahası, ben buna inanıyorum. Neden olduğu sorulursa yanıtlayamam ama inanıyorum işte. Fakat ne yaparsam bir yerlerde saklanan Aomame'yi bulabilirim acaba? Doğal olarak, normal bir yaşantı sürdüren birini arayıp bulmak bile kolay değildir. Bilinçli olarak saklanıyorsa, elbette durum iyice güçleşir. Megafonla onun adını seslenerek dolaşsam mı acaba? Hayır, öyle bir şey yaparsam elini kolunu sallaya sallaya çıkıp gelecek değil. Çevresinin dikkatini çekip, onun başını daha fazla belaya sokmuş olurum.</i></p>

  <p><i>Anımsamam gereken bir şeyler kalmış olmalı,</i> diye düşündü Tengo. <i>O kişiyle ilgili anımsayabileceğin bazı şeyler var. İşe yarayacağı an gelebilir,</i> demişti Fukaeri. Fakat Fukaeri öyle söylemeden önce de, Aomame ile ilgili önemli bir iki gerçeği anımsayamadığı hissini, Tengo hep içinde taşımıştı. Bu, ayakkabının içine giren çakıl parçası gibi, arada sırada Tengo'yu rahatsız ediyordu. Durup dururken, ama gözardı edilemeyecek bir şekilde.</p>

  <p><br /></p>

  <p>Tengo karatahtayı siler gibi zihnini iyice temizleyip bir kez daha belleğini kazmaya başladı. Aomame hakkında, kendisi hakkında, ikisinin çevresinde olanlar hakkında, balıkçıların ağ çekmesi gibi, yumuşak çamurlu dibi taradı. Olanları tek tek sıraya koyarak dikkatle aklından geçirdi. Fakat ne de olsa bütün bunlar yirmi yıl önce yaşanmıştı. O sıradaki ortamı ne kadar hatırlayabilse de, somut olarak aklında kalanlar elbette sınırlıydı.</p>

  <p>Yine de oradaki bir şeyleri, üstelik şimdiye kadar gözden kaçırdığı bir şeyleri bulmak zorundaydı Tengo. Hem de şimdi, burada. Bunu yapmazsa semtin bir yerlerinde olması muhtemel Aomame'yi bulması imkânsız hale gelecekti. Fukaeri'nin söylediklerine inanacak olursa, süre sınırlıydı. Üstelik bir şey, onun peşindeydi.</p>

  <p>Tengo, bakışlar hakkında düşünmeyi denedi. Aomame'nin ve kendisinin o an neye baktığını. <i>Zamanın akışını, onun bakışlarındaki hareketi birlikte tekrar düşüneyim.</i></p>

  <p>Tengo'nun elini tutarken, kız Tengo'nun yüzüne doğrudan bakmıştı. Gözlerini bir an bile ayırmamıştı. Tengo, başta kızın hareketini anlamlandıramamış, açıklama bekler gibi kızın gözlerine bakmıştı. <i>Burada mutlaka bir yanlış anlama var. Ya da mutlaka bir yanlışlık var.</i> Tengo öyle düşünmüştü. Fakat yanlış anlama olmadığı gibi yanlışlık da yoktu. Anlayabildiği, kızın gözbebeklerinin şaşırtıcı ölçüde derin ve berrak olduğuydu. Böylesine berrak gözbebeklerini, Tengo o ana kadar bir kez bile görmemişti. Berrak, ama dibi görünmeyecek kadar derin bir kaynak gibi. Uzun süre bakarsa kendisini içine çekiverecekmiş gibi. Bu yüzden karşısındakinin gözlerinden kaçar gibi bakışlarını çevirmişti. Çevirmekten başka çaresi de yoktu.</p>

  <p>Önce ayaklarının altındaki ahşap zemine, sonra kimseciklerin olmadığı sınıfın girişine, ardından da başını hafifçe çevirerek pencerenin dışına bakmıştı. O süre boyunca da Aomame bakışlarını çevirmemiş, pencereden dışarı bakan Tengo'nun gözlerine öylece çivilenip kalmıştı. Tengo, o bakışları teninde yakıcı bir biçimde hissetmişti. Sonra kızın parmakları, sabit bir güçle Tengo'nun sol elini sıkmaya devam etmişti. Sıkarken uyguladığı güçte en ufak bir değişiklik ya da tereddüt yoktu. Kız korkmuyordu. Korkmasını gerektiren tek bir şey bile yoktu. Dahası, parmak uçları yoluyla Tengo'ya olan hislerini iletmeye çalışmıştı.</p>

  <p>Temizlik sonrası olduğundan sınıfı havalandırmak için pencereler ardına kadar açılmış, beyaz perdeler rüzgârla usulca dalgalanıyordu. Pencerenin ardında gökyüzü göz alabildiğince uzanmaktaydı. Aralık ayına girilmişti, ama o kadar soğuk değildi. Gökyüzünün yükseklerinde bulutlar dolaşıyordu. Sonbaharın izlerini taşıyan, düz çizgiler halinde uzayıp giden beyaz bulutlar. Az önce fırçayla çizilmiş gibi görünüyorlardı. Sonra orada bir şey daha vardı. O bulutların altında bir şey duruyordu. Güneş. Hayır, değil. Güneş değildi.</p>

  <p>Tengo nefesini tutup parmağını şakağına bastırarak, belleğinin daha derinlerine inmeye çalıştı. Her an kopacak gibi duran, bilincinin ince ipini izleyerek.</p>

  <p>Evet, orada ay duruyordu.</p>

  <p>Henüz günbatımına zaman vardı, ama ay çıkmıştı. Dolunaya bir hafta kadar kalmıştı. Hava henüz aydınlıkken o kadar büyük ve parlak bir ay görebilmek, Tengo'yu şaşırtmıştı. Bunu anımsıyordu. O hissiz, kurşuni kaya kütlesi sanki gözle görünmeyen bir iple aşağı sarkıtılmış gibi, gönülsüzce gökyüzünün alçak bir yerinde duruyordu. Bu görüntüsünde, bir şekilde yapay bir hava hissediliyordu. Biraz bakınca, sahne dekoru olarak kullanılan yapma bir ay gibi görünüyordu. Fakat elbette gerçekti. Doğal olarak. Kimse gerçek gökyüzüne, zahmete girip de, sahte bir ay asmaya kalkmazdı.</p>

  <p>Bir an sonra, Aomame artık Tengo'nun gözlerine bakmıyordu. O bakışlar Tengo'nun baktığı yöne çevrilmişti. Aomame onunla aynı şekilde, gökte asılı, gün ortasında çıkmış aya bakıyordu. Tengo'nun elini sımsıkı tutarak, çok ciddi bir yüzle. Tengo, bir kez daha kızın gözlerine baktı. Gözbebekleri az önceki gibi berrak değildi. O gözler nihayetinde bir anlığına özel bir tür berraklık kazanmıştı sanki. Fakat şimdi bu gözler keskin bir kristal gibi görünüyordu. Parlaktı, ama aynı zamanda sisi anımsatan bir katılığı içeriyordu. Bunun ne anlama geldiğini Tengo kavrayamamıştı.</p>

  <p>Nice sonra kız kesin olarak kararını vermiş gibiydi. Tuttuğu elini aniden bırakıp, Tengo'ya hızlı bir hareketle sırtını dönüp, tek kelime etmeden aceleci adımlarla sınıftan çıkıp gitmişti. Bir kez bile dönüp arkasına bakmadan, Tengo'yu derin bir boşluğun içerisinde bırakarak.</p>

  <p><br /></p>

  <p>Tengo gözlerini açıp, düşüncelerini serbest bırakarak derin bir nefes saldıktan sonra, Bourbon viskisinden bir yudum aldı. İçkinin boğazından geçip yemek borusundan aşağı inişini hissetti. Sonra bir kez daha nefes alıp verdi. Aomame'yi artık göremiyordu. Kız sırtını dönmüş, sınıftan çıkıp gitmişti. Dahası, Tengo'nun yaşamından da görüntüsünü silmişti.</p>

  <p>Sonra yirmi yıl geçmişti.</p>

  <p><i>Ay,</i> dedi Tengo içinden.</p>

  <p><i>O sırada aya baktım. Üstelik Aomame de aynı aya baktı. Öğleden sonra 3.30'da, hava henüz aydınlıktı. Gökyüzünde kül gibi rengiyle bir kaya kütlesi, suskun ve yalnız uydu. İkimiz yan yana o aya bakıyorduk. Fakat bu ne anlama geliyordu? Ay, beni Aomame'nin bulunduğu yere mi götürecek acaba?</i></p>

  <p><i>Aomame o an duygusunu bir şekilde gizlice aya emanet etmiş olabilir,</i> diye geçirdi Tengo içinden. <i>Onunla ay arasında gizli bir anlaşma yapılmış olabilir.</i> Onun aya yönelttiği bakışlarında böyle bir düşünceye yol açan korkutucu, doğrudan bir şeyler vardı.</p>

  <p><i>O sırada Aomame aya, karşılık olarak ne verdi bilemiyorum.</i> Fakat ayın Aomame'ye ne verdiğini Tengo aşağı yukarı tahmin edebiliyordu. Bu, muhtemelen saf, dingin bir sessizlikti. Bu, ayın insanlara verebileceği en iyi şeydi.</p>

  <p><br /></p>

  <p>Tengo hesabı ödeyip Mugiatama'dan çıktı. Sonra gökyüzüne baktı. Ayı göremedi. Hava açıktı ve gökyüzünün hiçbir yerinde ay yoktu. Fakat etrafı binalarla çevrelenmiş bu yolun üzerinden görebilmesi de mümkün değildi. Tengo eli cebinde, ayı arayarak bir sokaktan diğerine yürüdü. Gökyüzünü rahatça görebileceği bir yere gitmek istiyordu, ama Koenci'de öyle bir yer bulmak kolay değildi. Hafif bir tümsek bulmanın bile zor olduğu düz bir bölgeydi. Hiçbir tepe yoktu. Dört bir yanı kaplayan binalardan birinin terasına tırmansa yeterli olabilirdi belki, ama çevrede terasına tırmanabileceği uygun bir bina göremedi.</p>

  <p>Yine de amaçsızca yürürken yakınlarda bir çocuk parkı olduğunu anımsadı Tengo. Yürüyüş yaparken o parkın önünden geçtiği olurdu. Büyük bir park değildi, ama evet, orada bir kaydırak vardı. Onun tepesine tırmanacak olursa ayı biraz görebilirdi belki. Fazla yüksek bir kaydırak değildi, ama ordan daha rahat görebilirdi. Tengo o parka doğru yürüdü. Kol saati, saatin 8'e yaklaştığını gösteriyordu.</p>

  <p>Parkta kimsecikler yoktu. Tam ortasına tek bir cıvalı lamba dikilmişti, ışığı parkı köşe bucak aydınlatıyordu. Kocaman bir Zelkova ağacı vardı. Yaprakları hâlâ üzerindeydi. Birkaç alçak saksı, su içme yeri, banklar, salıncak ve kaydırak vardı. Umumi tuvalet de vardı, ama semtin bekçileri tarafından günbatımında kilitleniyordu. Serserileri uzak tutmak içindi belki de. Gündüzleri kreşten önce çocuklarıyla genç anneler buraya uğruyor, çocukları oynamaya bıraktıkları sırada neşeli sohbetlere dalıyorlardı. Tengo birçok kez o manzarayı görmüştü. Fakat gün batınca buraya gelen giden olmuyordu.</p>

  <p>Tengo kaydırağın tepesine çıkıp, orada ayakta durarak gökyüzüne baktı. Parkın kuzeyinde altı katlı yeni bir apartman vardı. Eskiden orada öyle bir bina yoktu. Yeni yapılmış olmalıydı. O bina kuzey tarafında gökyüzünü duvar gibi kapatıyordu. Fakat diğer yönlerde yalnızca alçak binalar vardı. Tengo kendi etrafında dönerek etrafta göz gezdirip, güneybatı yönünde ayı gördü. Ay, iki katlı eski bir müstakil evin çatısının üzerinde duruyordu. Dolunaya bir hafta kadar vardı. <i>Yirmi yıl önce o günkü ayla aynı şekilde,</i> dedi Tengo içinden. <i>Tamamen aynı büyüklük, aynı şekil. Bir rastlantı herhalde.</i></p>

  <p>Fakat bu sonbahar akşamında gökyüzünde duran ay, parlaktı ve o mevsime özgü bir sıcaklığı var gibiydi. Aralık ayı öğleden sonra saat 3.30'da gökyüzünde duran aydan bir hayli farklıydı. O uysal doğal ışıklar, insanın yüreğini yatıştırıyordu. Berrak bir suyun akışının, narin bir ağacın yapraklarının hışırtısının insanın yüreğini yatıştırması gibi.</p>

  <p>Tengo, kaydırağın tepesinde durarak ayı uzun süre izledi. 7. Çevreyolu Hattı yönünden gelen büyüklü küçüklü tekerleklerin gürültüsü birbirine karışarak, denizin gürlemesine benzer bir ses halinde kulağına ulaşıyordu. Bu sesler Tengo'ya bir an babasının bulunduğu Çiba sahilindeki tedavi merkezini anımsattı.</p>

  <p>Şehrin dünyevi ışıkları her zamanki gibi yıldızları görünmez hale getirmişti. Gökyüzü açıktı, ama özellikle parlak olan bazı yıldızlar bile yer yer belli belirsiz görülebiliyordu. Fakat yine de ay parlaklığını koruyordu. Ay, ışıklardan, gürültüden, kirli havadan hiç şikâyet etmeden, hiç istifini bozmadan orada duruyordu. Dikkatlice bakınca, onun devasa krater ve vadilerinin oluşturduğu tuhaf gölgeleri fark etmek mümkündü. Ayın ışıltılarını kendini kaptırmış bir şekilde izlerken, Tengo'nun içinde kadim zamanlardan beri aktarılagelen bellek benzeri bir şey canlanmaya başladı. İnsanoğlunun ateşi, yaşam gereçlerini ve dili kendine mal etmesinden önce, ay insanların değişmez dostuydu. Gökten tutulan bir fener gibi karanlık dünyayı zamanı gelince aydınlatıyor, insanların korkusunu yatıştırıyordu. Büyüyüp küçülmesi, insanların zaman kavramını daha iyi anlamalarını sağlamıştı. Ayın bu karşılıksız merhametine yönelik minnettarlık duygusu, çoğu yerden karanlığın kovulduğu bugün bile insanoğlunun genlerine güçlü bir şekilde kazınmış haldeydi. Ortak, sıcak bir bellek olarak.</p>

  <p><i>Şöyle bir düşününce, aya böyle uzun uzun bakmayalı, çok zaman olmuş,</i> dedi Tengo içinden. <i>Aya bu şekilde en son ne zaman bakmıştım acaba? Büyükşehirde telaş içinde koşturup dururken, sürekli yere bakarak yaşar hale geliyoruz. Gökyüzüne dönüp bakmayı unutarak.</i></p>

  <p>Tam o anda Tengo o aydan biraz uzakta, gökyüzünde bir ay daha olduğunun farkına vardı. Başlangıçta bunun bir göz yanılsaması olduğunu düşündü. Hatta ışıkların oluşturduğu bir illüzyon sandı. Fakat ne kadar bakarsa baksın, orada net dış çizgilere sahip ikinci bir ay vardı. Bir süre ağzı açık, boş boş o yöne baktı. Gördüğü şeyi bilincine yerleştirmeyi beceremiyordu. Bu görüntü ve gerçeklik bir şekilde birbirini tutmuyordu. Düşünce ve sözlerin birbirini tutmaması gibi.</p>

  <p><i>Bir ay daha.</i></p>

  <p>Gözlerini kapatıp avuçlarıyla şakaklarını ve yanaklarını ovaladı. <i>Bana neler oluyor acaba?</i> dedi Tengo içinden. <i>O kadar içki içmiş değilim.</i> Tengo sakince nefes alıp verdi. Ayık olduğundan emin oldu. Gözleri kapalıyken, kim olduğunu, o an nerede bulunduğunu ve ne yaptığını, karanlıkta bir kez daha kendi kendine tekrarladı. <i>1984 Eylül. Tengo Kavana. Suginami, Koenci semti, çocuk parkı. Gece gökyüzündeki aya bakıyorum. Burası kesin.</i></p>

  <p>Sonra gözlerini usulca açıp bir kez daha aya baktı. Sakince ve dikkatle. Fakat orada, evet, iki ay vardı.</p>

  <p>Yanılsama değildi. Ay, iki taneydi. Tengo sağ elini sımsıkı yumruk yaparak uzunca bir süre öylece durdu. Ay her zaman olduğu gibi suskundu. Fakat artık yalnız değildi.</p>
</body>
</html>
