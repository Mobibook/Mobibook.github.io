<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="29. Aomame">29<br />
  Aomame</h2>

  <p><br /></p>

  <h3 class="sigil_not_in_toc">Bu eli bir daha asla bırakmam</h3>

  <p>"Tengo, gözlerini aç," dedi Aomame, fısıldar gibi. Tengo gözlerini açtı. Zaman, dünyada bir kez daha akmaya başladı.</p>

  <p>"Ay çıktı," dedi Aomame.</p>

  <p>Tengo başını kaldırıp gökyüzüne baktı. Bulutlar aralanmıştı, Zelkova ağacının dallarının üzerinde ayın durduğu görülebiliyordu. Büyük ve küçük iki ay. Büyük sarımtırak renkli ay ile küçük ve şekilsiz yeşil renkli ay. <i>Maza</i> ve <i>douta.</i> O ikisinin renklerinin karışımıyla, az önce önlerinden geçen bulutun bir ucu belli belirsiz boyanmıştı. Uzun bir eteğin ucunu, yanlışlıkla boyaya daldırıvermiş gibi.</p>

  <p>Sonra Tengo yanındaki Aomame'ye baktı. O artık üzerine oturmayan eski giysiler giyen, annesinin kafasına göre kestiği saçlarla dolaşan, yetersiz beslendiği her halinden belli olan zayıf, on yaşındaki kız çocuğu değildi. Eski zamanlardaki halinden bir iz yoktu artık. Buna rağmen onun Aomame olduğunu bir bakışta anlayabiliyordu. Tengo'nun gözüne, Aomame'den başka biri gibi görünmüyordu. Onun gözlerindeki o duygu yüklü ifade, aradan yirmi yıl geçmiş olsa da değişmemişti. Güçlü, zeki, en derinine kadar berrak. Ne istediğinden emin olan gözler. Kimse tarafından engellenemeyecek, neyi görmesi gerektiğini çok iyi bilen gözler. O gözler doğrudan Tengo'ya bakıyordu. Onun yüreğinin derinliklerine nüfuz edercesine.</p>

  <p>Aomame, Tengo'nun bilmediği bir yerlerde o yirmi yıllık süreyi geçirmiş, güzel, yetişkin bir kadına dönüşmüştü. Fakat Tengo bu yer ve zamanları, hiçbir direnç göstermeden anında kendi içinde özümsemiş, kendi etinden canından bir parça haline getirebilmişti. Bunlar, şimdi artık Tengo'nun kendi yerleri, Tengo'nun kendi zamanları olmuştu.</p>

  <p>Tengo, bir şeyler söylemesi gerektiğini düşündü. Fakat söyleyecek sözcük bulamıyordu. Dudakları hafifçe oynuyor, uygun sözcükleri boşlukta arıyordu. Fakat hiçbir yerde yoktu o sözcükler. Kayıp, ıssız bir adayı andıran beyaz buğuya dönüşmüş solukları dışında, dudaklarının arasından hiçbir şey çıkmıyordu. Aomame, Tengo'nun gözlerine bakarak, bir kez hafifçe başını iki yana salladı. Tengo, bunun anlamını kavramıştı. <i>Hiçbir şey söylemene gerek yok,</i> diyordu. Aomame, Tengo'nun cebindeki elini tutmaya devam ediyordu. Elini bir an bile çekmiyordu.</p>

  <p>"Aynı şeyi görüyoruz," dedi Aomame sakin bir sesle, Tengo'nun gözlerine bakarak. Bu hem bir soruydu hem de değildi. Aomame bunu zaten biliyordu. Yine de onun için hareketlere dönüşmüş bir onay gerekliydi.</p>

  <p>"İki ay var," dedi Aomame.</p>

  <p>Tengo başını sallayarak onayladı. İki ay vardı. Tengo, bunu seslere dönüştürmedi. Nedense sesi doğru düzgün çıkmıyordu. Bunu yalnızca içinden geçirmişti.</p>

  <p>Aomame gözlerini kapatıp, ona sokulup yanağını Tengo'nun göğsüne yasladı. Kalbinin üzerine kulağını koydu. Onun yüreğinden geçenlere kulak verdi. "Bunu bilmek istiyordum," dedi Aomame. "Bizim aynı dünyada olup aynı şeyi gördüğümüzü."</p>

  <p>Tengo, bir an fark etti ki yüreğindeki büyük hortum artık yok olup gitmişti. Yalnızca sakin kış gecesi vardı. Yolun öte tarafında kalan apartmanın (burası Aomame'nin kaçak olarak günlerini geçirdiği yerdi) bazı pencerelerini aydınlatan ışıklar, onlar dışında insanların da yine bu dünyada yaşadıklarını gösteriyordu. Bu, ikisine oldukça tuhaf geliyordu. Hayır, mantık açısından doğru olmadığını bile düşünüyorlardı. Kendileri dışındaki insanların hâlâ bu dünyada var olmaları, kendi yaşamlarını sürdürmeleri.</p>

  <p>Tengo, biraz eğilerek Aomame'nin saçlarını kokladı. Düz, güzel saçlardı. Küçük pembe kulakları, çekingen hayvanlar gibi o saçların arasından kendilerini hafifçe gösteriyorlardı.</p>

  <p>"Çok uzundu," dedi Aomame.</p>

  <p><i>Çok uzundu,</i> diye seslere dökmeden tekrarladı Tengo. Fakat aynı zamanda yirmi yıllık zamanın artık gerçekliğini kaybetmiş olduğunun farkına vardı. Bu zaman, artık bir anda geçip gidiverecek bir zamandı. Bir anda boşluğu doldurulacak bir zaman.</p>

  <p>Tengo elini cebinden çıkartıp Aomame'nin omzuna attı. Aomame'nin bedeninin sağlamlığını avuç içiyle hissediyordu. Sonra başını kaldırıp, bir kez daha aylara baktı. Bir çift ay, birbirine karışmış tuhaf renklere dönüşen ışıklarını, bulutların arasından hâlâ yeryüzüne gönderiyordu. Bulutlar çok yavaş bir şekilde akıp gidiyordu. Tengo, o ışıkların altında yüreğin insana yaptıklarını, zamanı nasıl da göreli hale getirebildiğini, tekrar içi sızlayarak hissetti. Yirmi yıl uzun bir zamandı. O zaman boyunca birçok şey meydana gelebilirdi. Birçok şey doğar, aynı şekilde birçok şey yok olup giderdi. Var olmaya devam edenlerin şekli değişirdi. Uzun bir zamandı. Fakat kararlı yürekler için aşırı uzun olduğu söylenemezdi. İkisinin buluşması, bundan yirmi yıl sonra bile olsa, Aomame'yi karşısında gördüğünde yine şimdikiyle aynı duyguları hissederdi mutlaka. Tengo bunu biliyordu. Eğer ikisi elli yaşına gelmiş olsalar ve Tengo Aomame'yi karşısında görse, yine tıpkı şu andaki gibi yüreği kabarır, şu andaki gibi derin bir karmaşa yaşardı. Aynı sevinci, aynı kesinliği yüreğinde taşıyacağından şüphesi yoktu.</p>

  <p>Tengo bunları sadece içinden geçiriyordu, seslere dönüştürmüyordu. Fakat bu seslere dönüşmeyen sözcükleri Aomame'nin tek tek duyduğunu Tengo anlayabiliyordu. Aomame, Tengo'nun göğsüne küçük pembe kulağını yapıştırmış, kalbinin hareketlerine kulak kesilmişti. Haritayı parmak ucuyla izleyerek orada görkemli, canlı bir manzarayı gören insanlar gibi.</p>

  <p>"Sonsuza kadar burada kalıp, böylece zamanı unutmak istiyorum," dedi Aomame, kısık bir sesle. "Fakat yapmamız gereken bir şey var."</p>

  <p>Harekete geçmeliyiz, diye geçirdi içinden Tengo.</p>

  <p>"Evet, harekete geçeceğiz," dedi Aomame. "Hem de mümkün olduğu kadar çabuk. Artık fazla zamanımız yok çünkü. Bundan sonra nasıl bir yere gideceğimizi henüz sözcüklere dökemem gerçi."</p>

  <p><i>Sözcüklere dökmene gerek yok,</i> diye içinden geçirdi Tengo.</p>

  <p>"Nereye gittiğimizi öğrenmek istemiyor musun?" diye sordu Aomame.</p>

  <p>Tengo, kafasını iki yana salladı. Gerçekliğin rüzgârı yüreğindeki alevleri söndüremezdi. Bundan daha büyük anlam taşıyan başka hiçbir şey yoktu.</p>

  <p>"Artık ayrılmayacağız," dedi Aomame. "Bu her şeyden daha kesin. Bir daha asla birbirimizin elini bırakmayacağız."</p>

  <p>Yeni bulutlar gelip, zamanın ağırlığı içinde iki ayı yutuverdiler. Sahnenin perdesi sessizce inmiş gibi, dünyayı sarmalayan gölgeler bir kat daha koyulaştı.</p>

  <p>"Acele etmemiz gerek," diye mırıldandı Aomame. Sonra kaydırağın tepesinde ayağa kalktılar. İkisinin gölgesi orada yeniden tek parça haline geldi. Karanlığa gömülmüş sık bir ormanda el yordamıyla ilerlemeye çalışan küçük çocuklar gibi, elleri sımsıkı birbirine kenetlenmişti.</p>

  <p>"Şimdi kediler şehrinden ayrılıyoruz," dedi Tengo, sözcükler ağzından ilk defa çıkmıştı. Aomame, yeni doğmuş, taze sesi olduğu gibi kabullendi.</p>

  <p>"Kediler şehri?"</p>

  <p>"Derin bir yalnızlığın gündüze egemen olduğu, kocaman kedilerin geceye hükmettiği şehir. Güzel bir ırmak akıyor, eski bir taş köprüsü var. Fakat orası bizim kalmamız gereken yer değil."</p>

  <p><i>Biz bu dünyayı farklı sözcüklerle adlandırdık,</i> diye geçirdi içinden Aomame. <i>Ben 1Q84 yılı adını takmıştım. Tengo ise, kediler şehri diyor. Fakat kastettiğimiz şey, aynı ve tek.</i> Aomame Tengo'nun elini daha kuvvetlice sıktı.</p>

  <p>"Öyle. Şimdi kediler şehrinden çıkıp gidiyoruz. İkimiz birlikte," dedi Aomame. "Bu şehirden çıkacak olursak, artık gündüz de olsa gece de olsa asla ayrı düşmeyeceğiz."</p>

  <p>İkisi hızlı adımlarla parkı arkalarında bırakırken, büyük ve küçük bir çift ay, yavaş yavaş süzülen bulutların arkasına gizlenmiş durumdaydı hâlâ. Ayların gözleri kapanmıştı. Erkek çocuğu ve kız çocuğu, el ele ormanın içinden çıkıp gidiyordu.</p>
</body>
</html>
