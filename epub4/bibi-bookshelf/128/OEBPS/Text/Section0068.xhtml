<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="15. Tengo">15<br />
  Tengo</h2>

  <p><br /></p>

  <h3 class="sigil_not_in_toc">Bunun konuşulmasına izin yok</h3>

  <p>Tengo, Mugiatama'dan çıkınca bir süre kafasındaki düşüncelerle amaçsızca şehirde dolaştı. Sonra kararını vererek küçük çocuk parkına doğru yöneldi. Yan yana iki ayın durduğunu ilk kez keşfettiği yere. O günkü gibi kaydırağa çıkıp bir kez daha gökyüzüne bakmak istiyordu. Oradan iki ayı yine görebilirdi. Aylar ona bir şeyler anlatabilirdi.</p>

  <p>Tengo, yürürken, <i>o parka ilk gidişim ne zamandı acaba?</i> diye düşündü. Fakat anımsayamıyordu. Zamanın akış ritmi bozulmuş, olaylar arasındaki süre algısı kaybolmuştu. Fakat muhtemelen sonbahar başlangıcıydı. Uzun kollu tişört giydiğini anımsıyordu. Şimdi ise aylardan aralıktı.</p>

  <p>Serin bir rüzgâr, bir bulut kümesini Tokyo Körfezi yönüne sürüklüyordu. Bulutlar macundan yapılmış gibiydi, şekilsizce kümelenmişlerdi. Arada sırada bulutların arkasına saklansalar da, iki ay görünüyordu. Görmeye alıştığı sarı renkli büyük ay ve ona yeni eklenen yeşil renkli küçük ay. İkisi de dolunaydan sonraki, üçte iki büyüklüklerindeydiler. Küçük ay, annesinin eteğinin altına saklanmaya çalışan bir çocuk gibi görünüyordu. İki ay, ilk kez gördüğü seferle aşağı yukarı aynı yerdeydi. Sanki Tengo'nun dönüşünü orada sabırla beklemiş gibiydiler.</p>

  <p>Geceleyin çocuk parkında kimsecikler yoktu. Cıva lambasının ışığı, öncesinden daha iyi aydınlatıyordu. Hava daha soğuktu. Yaprakları dökülen Zelkova ağacının dalları, fırtınaya tutulmuş bir iskeleti andırıyordu. Baykuşların ötebileceği türden bir akşamdı. Fakat elbette Tokyo merkezindeki bir parkta baykuş olamazdı. Tengo rüzgârlığının kapüşonunu başına geçirip, ellerini deri montunun ceplerine soktu. Sonra kaydırağa tırmanıp korkuluğa yaslanarak, bulut kümesinin arasından bir görünüp bir kaybolan iki aya baktı. Ötelerde kalan yıldızlar donuk ışıltılar saçıyordu. Büyük şehrin göğünde biriken bulanık pus tabakası rüzgârla dağılmış olacak, gökyüzü net bir şekilde görülebiliyordu.</p>

  <p>Şu an kendisiyle aynı şekilde kaç insan bu iki ayı görebiliyordu acaba? Tengo'nun aklından bu düşünce geçti. Fukaeri bu durumu elbette biliyordu. Bu, zaten onun başlattığı bir şeydi. Muhtemelen. Fakat o hariç tutulursa, Tengo'nun çevresindeki insanların hiçbiri ayların sayısının arttığından bahsetmiyordu. İnsanlar henüz bunun farkına varmamış mıydı? Yoksa bu konudan özel olarak söz etmek mi istemiyorlardı? Artık herkesin bildiği bir gerçek miydi? Neticede Tengo, dershanede yerine ders vermesini rica ettiği arkadaşı dışında ayla ilgili hiç kimseye herhangi bir soru sormamıştı. Aksine temkinli davranarak insanların önünde bu sorunu ortaya atmamaya çabalıyordu. Sanki bu ahlâki açıdan uygunsuz bir konu olacakmış gibi.</p>

  <p><i>Neden acaba?</i></p>

  <p><i>Belki de ay bunu istemiyordur,</i> diye düşündü Tengo. Bu iki ayın varlığı, sonuna kadar Tengo'nun kendisine verilmiş bir mesajdı. Tengo'nun bu bilgiyi başkalarıyla paylaşmasına izin verilmiyor olabilirdi.</p>

  <p>Fakat bu, tuhaf bir düşünce şekliydi. Ayların sayısı nasıl kişisel bir mesaj olabilirdi? Bu neyi iletmeye yarardı? Tengo, bunun bir mesaj olmaktan ziyade karmaşık bir bilmece olduğunu düşünüyordu. Öyleyse bilmeceyi hazırlayan kimdi? İzin vermeyen kim olabilirdi?</p>

  <p>Rüzgâr, Zelkova ağacının dallarının arasından ıslık gibi sesler çıkartarak esiyordu. Çaresizliğe kapılmış bir insanın dişlerinin arasından çıkan acı yüklü nefesler gibi. Tengo, rüzgârın sesine pek dikkat etmeden ayları seyretmeye koyuldu, iyice üşüyene kadar orada oturup kaldı. On beş dakika kadar bir süre geçmişti herhalde. Hayır, belki biraz daha uzun olabilirdi. Zaman algılaması bir noktada kaybolmuştu. Viskiyle iyice ısınmış vücudu, şimdi denizin dibindeki yalnız bir kaya gibi sert ve soğuktu.</p>

  <p>Bulutlar güneye doğru birbiri ardınca gökyüzünde sürükleniyordu. Akıp giden bulutların hemen ardından yenileri ortaya çıkıyordu. Uzaklarda, kuzey taraflarında, bu bulutları durup dinlenmeden ortaya çıkartan bir kaynak vardı mutlaka. Kendilerini kararlı bir şekilde işlerine vermiş, gri kalın üniformalar içerisindeki insanlar, orada sabahtan akşama kadar sessizce bulut üretiyordu belki de. Arının bal yapması, örümceğin ağ örmesi, savaşın dul kadınlar yaratması gibi.</p>

  <p>Tengo kol saatine göz attı. Biraz sonra 8 olacaktı. Parkta hâlâ kimsecikler yoktu. Arada sırada önündeki yoldan insanlar hızlı adımlarla geçip gidiyordu. İş çıkışı, evlerine dönüş yolundaki insanlar hep aynı şekilde yürüyorlardı. Yolun öte tarafında bulunan altı katlı yeni apartmandaki dairelerin yarısının pencerelerinde ışık vardı. Kuvvetli bir rüzgârın estiği kış akşamında, ışığı yanan pencereler özel, şefkatli bir sıcaklık yayıyor gibiydi. Tengo, ışığı yanan pencereleri tek tek, sırayla izledi. Küçük balıkçı teknesinden, geceleyin denizin üzerindeki lüks yolcu gemisini izliyormuş gibi. Söz birliği etmiş gibi tüm pencerelerin perdeleri çekiliydi. Gece gece parktaki soğuk kaydıraktan bakınca orası başka bir dünya gibi görünüyordu. Başka bir prensip temelinde oluşmuş, başka kurallarla yönetilen bir dünya. İnsanlar, o perdelerin arkasında, sıradan yaşantılarını huzur içerisinde, mutlulukla sürdürüyor olmalıydılar.</p>

  <p><i>Sıradan yaşantı?</i></p>

  <p>Tengo'nun aklına gelen sıradan yaşantı görüntüsü, derinlik ve renkten yoksun, basmakalıp bir şeydi ancak. Karıkoca ve muhtemelen iki çocuk. Anne önlük takmış, buhar yükselen tencere, yemek masasındaki konuşmalar. Tengo'nun hayal gücü orada sert bir duvara tosluyordu. Sıradan bir aile, akşam yemeği sofrasında acaba ne konuşurdu? Kendisi açısından bakınca, sofrada babasıyla konuştuğuna dair hiçbir şey anımsamıyordu. İkisi kendi iç dünyalarına dalarak, sessizce yemeklerini yerlerdi. Yediklerine, içeriği açısından, "yemek" demek pek de uygun düşmezdi.</p>

  <p>Apartmanın aydınlık pencerelerine baştan başa bakmayı bitirince, bir kez daha büyük ve küçük aya çevirdi bakışlarını. Fakat ne kadar beklerse beklesin, ayların hiçbiri Tengo'ya bir şeyler anlatmıyordu. İki ay, ifadesiz yüzlerini Tengo'ya çevirmiş, daha üzerinde çalışılması gereken tutarsız bir çift mısra gibi yan yana gökyüzünde duruyorlardı. Bugün mesaj yok. Bu, onların Tengo'ya gönderdiği yegâne mesajdı.</p>

  <p>Bulut kümeleri hiç durmadan gökyüzünde güneye doğru geçip gidiyordu. Farklı şekillerde ve büyüklükteki bulutlar geliyor, sonra kayboluveriyordu. Aralarında çok ilginç şekillerde olan bulutlar da vardı. Sanki kendince düşüncelere sahip gibi görünenler de. Küçük, belirgin siluetler, net düşünceler. Fakat Tengo'nun öğrenmek istediği bulutların değil, ayların ne düşündüğüydü.</p>

  <p>Tengo, nice sonra teslimiyeti kabullenerek kalktı, gerinerek kaydıraktan indi. Yapacak bir şey yoktu. Ayların sayısında değişiklik olmadığını öğrenmiş olması yeterliydi. Elleri deri montunun ceplerinde, parktan çıkıp geniş adımlarla ağır ağır yürüyerek apartman dairesine döndü. Yürürken birden aklına Komatsu geldi. Artık Komatsu ile konuşmanın zamanı gelmişti. Onunla arasındaki meseleleri biraz olsun yoluna koyması gerekiyordu. Komatsu da yakın bir zamanda Tengo ile konuşması gereken şeyler olduğunu söylemişti. Tengo Çikura'daki tedavi merkezinin telefon numarasını bırakmıştı. Fakat telefon gelmemişti. <i>Yarın Komatsu'ya ben telefon edeyim. Fakat ondan önce dershaneye gidip arkadaşımın Fukaeri'den teslim aldığı mektubu okumak zorundayım.</i></p>

  <p><br /></p>

  <p>Fukaeri'nin mektubu, kapalı zarfta masasının çekmecesindeydi. Zarf sıkıca kapatılmış olmasına rağmen kısa bir mektuptu. Müsvedde kâğıdının yarısını kaplayacak uzunlukta, mavi tükenmezkalem kullanılarak, Tengo'nun artık alıştığı çivi yazısı gibi harflerle yazılmıştı. Müsvedde kâğıdından ziyade kil tabletin uygun düşeceği bir yazı tarzıydı. Kızın yazı yazmasının bir hayli zaman aldığını Tengo biliyordu.</p>

  <p>Tengo mektubu birkaç kez baştan sona okudu. Fukaeri'nin Tengo'nun dairesinden <i>çıkıp gitmek zorunda olduğu</i> yazıyordu. <i>Hem de hemen,</i> diye yazmıştı Fukaeri. İzleniyoruz çünkü. Bu üç yerde yumuşak kurşunkalemle kalınca bir alt çizgi çekilmişti. Müthiş erkeksi bir alt çizgiydi.</p>

  <p>İzleyen kimdi? Fukaeri'nin ne şekilde bunu öğrendiği açıklanmamıştı. Fukaeri'nin yaşadığı dünyada, galiba gerçekler olduğu gibi anlatılmıyordu. Korsanların gömdüğü hazinenin nerede olduğunu gösteren bir harita gibi, meseleler imalar ve bilmeceler yoluyla, hatta eksiklikler ve farklı şekiller yoluyla anlatılmak zorundaydı. <i>Pupa Hava'</i>nın orijinal müsveddesinde olduğu gibi.</p>

  <p>Fakat Fukaeri açısından bakıldığında, kız ima ile bir şeyi anlatmak ve bilmece sormak niyetinde değildi mutlaka. Onun için bu, muhtemelen en doğal konuşma yöntemiydi. Fukaeri kendi imgelerini ve düşüncelerini insanlara ancak bu kadarcık söz dağarcığı ve gramerle iletebiliyordu. Fukaeri ile fikir alışverişi yapmak için, onun dili kullanma üslubuna alışmak gerekiyordu. Ondan mesaj alan biri, tüm yeteneklerini ve bilgisini devreye sokarak, sıralamayı olması gerektiği şekilde değiştirmeli, yetersiz kısımları tamamlamalıydı.</p>

  <p>Fakat yine de Tengo, Fukaeri'den arada sırada anlık kararlarla gelen bildirimleri, her ne olursa olsun, öylece kabulleniyordu. Kız, <i>İzleniyoruz,</i> diyorsa, gerçekten izleniyoruz demekti. Kız, <i>çıkıp gitmek zorunda olduğu</i> hissine kapıldıysa, kızın buradan ayrılmak zorunda olduğu zaman gelmiş demekti. Öncelikle bunları birbirine bağlanan gerçekler olarak kabul etmek gerekiyordu. Arka plan ve detayları, Tengo'nun sonradan kendisinin keşfetmesi ya da tahmin etmesi gerekiyordu. Ya da en baştan bunu denemekten vazgeçmesi.</p>

  <p><i>İzleniyoruz.</i></p>

  <p>Bu, Öncüler'in adamlarının Fukaeri'yi bulduğu anlamına mı geliyordu? Adamlar, Tengo ve Fukaeri'nin ilişkisini biliyordu. Tengo'nun, Komatsu'nun ricası üzerine <i>Pupa Hava'</i>yı yeniden yazdığını da öğrenmişlerdi. İşte o yüzden Uşikava, Tengo'ya yaklaşmaya çalışmıştı. Adamlar böyle planlı hareketlerde bulunsalar bile, (şimdi bile neden olduğunu anlayamıyordu ama) Tengo'yu kendi etkileri altına almaya çalışmışlardı. Böyle düşününce, adamların Tengo'nun apartman dairesini izlemeye almış olması olasılığı vardı.</p>

  <p>Fakat eğer öyleyse fazlasıyla zaman harcamışlar demekti. Fukaeri, Tengo'nun evinde üç aya yakın bir süre kalmıştı. Onlar organize çalışan insanlardı. Güçleri de vardı. Fukaeri'yi ele geçirmeyi düşünecek olurlarsa, istedikleri zaman bunu yapabilirlerdi mutlaka. Zahmete girerek Tengo'nun apartman dairesini gözetlemeye kalkmalarına hiç gerek yoktu. Ayrıca adamlar gerçekten Fukaeri'yi izliyorlarsa, onun dilediği gibi çıkıp gitmesine izin de vermezlerdi. Böyle olduğu halde, Fukaeri eşyalarını toplamış, Tengo'nun dairesinden ayrıldıktan sonra Yoyogi'deki dershaneye uğrayarak Tengo'nun arkadaşına mektubu emanet etmiş ve başka bir yere taşınmıştı.</p>

  <p>Bir mantık oluşturmaya çalıştıkça Tengo'nun kafası iyice karışmıştı. Adamların Fukaeri'yi ele geçirmek gibi bir niyetleri olmadığından başka bir şey düşünemiyordu. Belki de bir andan itibaren Fukaeri'yi bırakıp, başka bir canlı hedef belirlemişlerdi. Fukaeri'yle bağlantısı olan, ama Fukaeri'den başka birisini. Bazı nedenlerden dolayı Fukaeri'nin kendisi Öncüler için artık tehdit olmaktan çıkmış olabilirdi. Eğer öyleyse, adamlar neden şimdi onca zahmete girerek Tengo'nun apartman dairesini gözlemek zorundaydı ki?</p>

  <p><br /></p>

  <p>Tengo dershanenin umumi telefonundan Komatsu'nun yayınevine telefon etti. Pazar günüydü, ama Komatsu'nun tatil günlerinde yayınevine gidip çalışmayı sevdiğini Tengo biliyordu. <i>Başkaları olmasa yayınevi güzel bir yer aslında,</i> ifadesini ondan sık sık duyardı. Fakat telefona kimse çıkmadı. Tengo kol saatine baktı. Daha saat 11 olmamıştı. Komatsu'nun o kadar erken saatte yayınevine gitmesi imkânsızdı. Onun günlük hayatına başlaması için, hangi gün olursa olsun, güneşin tepe noktasını geçmesi gerekiyordu. Tengo, kafeteryanın sandalyesine oturup, hafif bir kahve içerek Fukaeri'nin mektubunu bir kez daha okudu. Her zamanki gibi karakter sayısı az, imla işaretleri eksik bir metindi. Satır başı da yapılmamıştı.</p>

  <blockquote style="margin: 20px 0 20px 40px; border: none; padding: 0px;">
    <p>Tengo kediler şehrinden döndü bu mektubu okuyor bu iyi bir şey izleniyoruz çünkü bu yüzden bu evden çıkıp gitmek zorundayım hem de hemen benim için endişelenme fakat artık burada kalamam önce de söylediğim gibi Tengo'nun aradığı kişi buradan yürüyerek gidilebilecek bir mesafede yalnız birileri tarafından izlenmemeye çok dikkat et.</p>
  </blockquote>

  <p>Tengo, telgraf metni gibi yazılmış mektubu üç kez okuduktan sonra katlayıp cebine koydu. İlk başta da öyleydi, ama tekrar tekrar okudukça sanki her seferinde Fukaeri'nin metninin inandırıcılığı biraz daha güçleniyordu. Tengo, birileri tarafından izleniyordu. Artık bunu kesin bir gerçek olarak kabullenmişti. Başını kaldırıp dershanenin kafeteryasında göz gezdirdi. Ders saati olduğundan kafeteryada neredeyse kimsecikler yoktu. Birkaç öğrenci bir şeyler okuyor, defterlerine bir şeyler yazıyordu yalnızca. Gölgelere sığınıp sessizce Tengo'yu izlemesi muhtemel birileri yoktu ortalıkta.</p>

  <p>Temel bir sorun vardı. Eğer adamlar Fukaeri'yi izlemiyorlarsa, o zaman izledikleri kimdi? Tengo'nun kendisi mi? Yoksa Tengo'nun apartman dairesi mi? Tengo, bunu düşündü. Elbette hiçbir şey tahminlerden öteye geçmiyordu. Fakat adamların ilgilendiklerinin kendisi olmadığı gibi bir his vardı içinde. Tengo, <i>Pupa Hava'</i>yı rica üzerine yeniden yazmış bir düzeltmenden öteye geçmiyordu. Kitap artık basılmış, gündeme oturmuş, sonra gündemden çıkmış, Tengo'nun görevi de çoktan sona ermişti. Artık onunla ilgilenmeleri için bir neden yoktu.</p>

  <p>Fukaeri apartman dairesinden hiç çıkmamış olmalıydı. Onun, birilerinin bakışlarını hissetmesi Tengo'nun evinin gözetlendiği anlamına geliyordu. Fakat acaba nereden izleyebilirlerdi? Büyükşehrin kalabalık bir bölgesiydi, ama Tengo'nun yaşadığı üçüncü kat dairesi, tuhaf bir şekilde başka yerden görülmeyecek bir konumdaydı. Zaten bu, Tengo'nun bu daireden hoşlanmasının, uzun süredir orada yaşamasının nedenlerinden birisiydi. Tengo'nun kendinden yaşça büyük kadın arkadaşı da evin bu yanını çok beğeniyordu. <i>Görünüşü bir yana,</i> derdi kadın sık sık, <i>bu daire tuhaf bir şekilde sakin. Tıpkı içinde yaşayan kişi gibi.</i></p>

  <p>Günbatımından önce büyük bir karga pencere pervazına geliyordu. Fukaeri de karganın geldiğini telefonda söylemişti. Karga, saksı koymak için pencerenin dışına monte edilen dar yere tüneyip, iri kömür karası kanatlarını pencereye sürterdi. Yuvasına dönmeden önce Tengo'nun dairesinin dışında biraz zaman geçirmek, karganın günlük işlerinden biri gibiydi. Dahası karganın Tengo'nun dairesinin içine de azımsanmayacak bir merakı vardı sanki. Yüzünün iki yanındaki iri siyah gözleri hızla hareket ederek perdenin aralığından bakarak bilgi toplardı. Kargalar, kafası çalışan hayvanlardı. Çok da meraklıydılar. Fukaeri, o kargayla konuşabildiğini söylemişti. Fakat ne şekilde olursa olsun karganın birilerinin ajanı olarak Tengo'nun dairesini incelemeye geldiği düşünülemezdi.</p>

  <p>Peki, o zaman adamlar daireyi nereden gözetliyorlardı acaba?</p>

  <p><br /></p>

  <p>Tengo istasyondan apartman dairesine dönerken süpermarkete uğrayıp alışveriş yaptı. Sebze, yumurta, süt ve balık aldı. Sonra kolunda kesekâğıdıyla apartmanın giriş kapısında durup, tedbir olsun diye şöyle bir etrafına bakındı. Şüpheli bir durum yoktu. Her zamanki sakin manzaraydı. Kara, bağırsaklar gibi havadan sarkan elektrik kabloları, dar ön bahçenin kış mevsimi nedeniyle kuruyan çimenleri, boyası kalkmış posta kutuları. Kulak kesilerek dinledi, fakat büyük şehre özgü, hafif kanat çırpışları gibi kesintisiz duyulan gürültüden başka hiçbir şey ulaşmadı kulağına.</p>

  <p>Dairesine girip, aldığı yiyecekleri yerleştirdikten sonra pencere kenarına giderek perdeyi açtı ve dışarıyı inceledi. Apartmanın önünden geçen yolun öte tarafında, karşıda, üç küçük eski ev vardı. Hepsi dar bir alanda kurulmuş iki katlı konutlardı. Sahiplerinin tamamı yaşlıydı. Tipik köklü semt sakinleriydiler. Yüzlerinde ciddi bir ifade olurdu. Olabilecek her türlü değişimden nefret ederlerdi. Ne olursa olsun kendi evlerinin ikinci katına tanımadıkları birini kabul etmezlerdi. Ayrıca ne kadar uğraşılırsa uğraşılsın, o evlerden, Tengo'nun dairesinin yalnızca tavanının bir kısmı görülebilirdi.</p>

  <p>Tengo pencereyi kapatıp, su kaynatarak kahve hazırladı. Yemek masasına oturup kahvesini içerken üzerinde durabileceği olasılıkları aklından geçirdi. <i>Bu yakınlarda birileri beni gözetliyor. Ayrıca Aomame buradan yürüyerek gidilebilecek bir mesafede (belki de mesafedeydi). Bu ikisi birbiriyle bağlantılı şeyler mi acaba? Yoksa rastlantıdan mı ibaret?</i> Fakat ne kadar düşünürse düşünsün bir sonuca ulaşamıyordu. Düşünceleri, tüm çıkışları kapatılmış bir labirentin içinde, peynir kokusuyla kandırılmış zavallı fareler gibi, dönüp duruyordu.</p>

  <p>Tengo düşünmeyi bırakıp, istasyondaki büfeden satın aldığı gazeteye şöyle bir göz gezdirdi. O sonbahar yeniden devlet başkanı seçilen Ronald Reagan, Başbakan Nakasone Yasuhiro'ya <i>Yasu</i> diye seslenmiş, Başbakan Nakasone de devlet başkanına <i>Ron</i> diye hitap etmişti. Elbette fotoğraf yanılsaması olabilirdi ama, daha ucuz ve basit inşaat malzemeleri kullanmak konusunda görüşen iki inşaat müteahhidine benziyorlardı. Hindistan'da İndira Gandhi'nin suikasta uğramasıyla meydana gelen karmaşa devam ediyordu. Çoğu Sih müritleri hemen her yerde öldürülüyordu. Japonya'da elmada, yıllık ortalamanın üzerinde mahsul alınmıştı. Fakat Tengo'nun kişisel olarak dikkatini çeken tek bir haber bile yoktu. Saatin 2'ye gelmesini bekleyip, Komatsu'nun yayınevine bir kez daha telefon etti.</p>

  <p><br /></p>

  <p>Komatsu telefona çıkana kadar on iki kez çaldırması gerekti. Her zamanki gibi. Tengo nedenini bilemiyordu, ama Komatsu ahizeyi kolayca kaldırmazdı.</p>

  <p>"Oo Tengo. Uzun zaman oldu görüşmeyeli," dedi Komatsu. Konuşma tarzı, tamamen eski haline dönmüştü. Akıcı, rol olduğu belli, araya girmeye imkân bırakmayan tarzı geri gelmişti.</p>

  <p>"Son iki haftadır işten izin almıştım. Çiba'daydım. Dün akşamüzeri geldim."</p>

  <p>"Babanın durumu kötüymüş. Sıkıntılı olsa gerek."</p>

  <p>"O kadar değildi. Babam derin uykudaydı. Ben yalnızca yanında durup onun o halini seyrederek vakit öldürdüm sayılır. Geri kalan zamanlarda pansiyonda romanımı yazdım."</p>

  <p>"Fakat bir insan ölüm kalım mücadelesi veriyor. Zor olduğu kesin."</p>

  <p>Tengo konuyu değiştirdi. "Geçen seferki konuşmamızda, bir gün mutlaka benimle konuşmanız gereken bir mesele olduğunu söylemiştiniz. Üzerinden bir hayli zaman geçti gerçi."</p>

  <p>"O mesele," dedi Komatsu. "Tengo, seninle uzun uzun oturup görüşmek istiyorum, ama boş zamanın var mı?"</p>

  <p>"Önemli bir meseleyse ne kadar erken olursa o kadar iyi olur, değil mi?"</p>

  <p>"Evet. Bir an önce konuşsak iyi olabilir."</p>

  <p>"Bu akşamı ayırabilirim."</p>

  <p>"Bu akşam olsun. Benim de zamanım var. Saat 7 nasıl olur?"</p>

  <p>"7 olsun öyleyse," dedi Tengo.</p>

  <p>Komatsu, yayınevinin yakınlarındaki bir barı söyledi. Tengo'nun da birkaç kez oraya gitmişliği vardı. "Orası pazar günleri de açık. Üstelik pazar günleri neredeyse hiç müşterisi olmaz. Sakince konuşabiliriz."</p>

  <p>"Uzun sürer mi?"</p>

  <p>Komatsu kısa bir süre düşündü. "Bilemiyorum. Oturup konuşmadıktan sonra uzun mu sürer kısa mı, hiçbir fikrim yok."</p>

  <p>"Tamam, olur. İstediğiniz gibi anlatabilirsiniz. Memnuniyetle dinlerim. Ne de olsa sizinle aynı kayığa binmiş durumdayım, öyle değil mi? Yoksa artık siz farklı bir kayığa mı geçtiniz?"</p>

  <p>"Öyle bir durum yok," dedi Komatsu sakin bir ses tonuyla. "Şimdi de aynı kayıktayız. Hele saat 7'de buluşalım da. Ayrıntıları o zaman konuşuruz."</p>

  <p><br /></p>

  <p>Tengo telefonu kapatınca masasının başına geçip elektronik daktiloyu açtı. Sonra Çikura'daki pansiyonda dolmakalem kullanarak müsvedde kâğıdına yazdığı romanını, elektronik daktiloya geçirmeye başladı. O metni tekrar okuyunca Çikura şehrinin manzarası gözlerinin önüne geliverdi. Tedavi merkezinin görüntüsü, üç hemşirenin yüzleri, çam korusundaki dalları sallayan, denizden gelen rüzgâr, havada oynaşan bembeyaz martılar. Tengo, ayağa kalktı, pencerenin perdesini çekti, sürgülü kapıyı açarak dışarının soğuk havasını ciğerlerine doldurdu.</p>

  <blockquote style="margin: 20px 0 20px 40px; border: none; padding: 0px;">
    <p>Tengo kediler şehrinden döndü bu mektubu okuyor bu iyi bir şey.</p>
  </blockquote>

  <p>Fukaeri mektupta öyle yazmıştı. Fakat dönüp geldiği bu daire birileri tarafından gözetleniyordu. Kimin, nereden izlediğini bilemiyordu. Dairenin içine gizli kamera yerleştirmiş de olabilirlerdi. Bu, Tengo'nun kafasına takılınca köşe bucak evin içini araştırdı. Fakat elbette ne gizli kamera, ne de dinleme cihazı bulabildi. Ne de olsa eski, dar bir apartman dairesiydi. Öyle bir şey olsa hemen gözüne ilişirdi.</p>

  <p>Ortalık loşlaşıncaya kadar Tengo masasının başında romanı daktiloya geçirmeyi sürdürdü. Yazdığı metni olduğu gibi bir yerden başka yere aktarmıyor, bazı yerlerini yeniden yazarak ilerliyordu. Bu yüzden düşündüğünden fazla zaman aldı. Masa lambasını yakmak için işine ara verince, o gün karganın gelmediğini düşündü. Karganın geldiğini, seslerden anlayabiliyordu. Koca kanatlarını pencereye sürtüyordu çünkü. Bu yüzden karga camda yer yer lekeler bırakıyordu. Çözülmeyi bekleyen bir şifre gibi.</p>

  <p>5.30'da basit bir yemek hazırlayıp yedi. İştahı yoktu, ama öğlen de neredeyse hiçbir şey yememişti. Midesine bir şeyler girmesi iyi olacaktı. Domates ve yosun salatası hazırlayıp, bir dilim tost ekmeğiyle yedi. 6.15'te siyah balıkçı yaka süveterinin üzerine zeytin yeşili kadife ceketini giyerek evden çıktı. Apartmanın dış kapısından çıkarken şöyle bir durup etrafa tekrar göz gezdirdi. Fakat dikkatini çeken bir şey yoktu. Elektrik direğinin gölgesinde saklanan birileri de yoktu. Park halinde şüpheli bir araba da. Karga bile gelmemişti. Fakat yine de Tengo endişeliydi. Öyle bir şey olduğu yoktu elbette ama sanki çevresindeki her şey, sessizce Tengo'yu izliyormuş gibi görünüyordu. Alışveriş sepetiyle yoldan geçen ev kadınları, köpeğini gezdiren suskun yaşlılar, omuzlarına astıkları tenis raketiyle, bisikletlerinin üzerinde ondan tarafa hiç bakmadan geçip giden liseli öğrenciler bile Öncüler'in ustaca kılık değiştirmiş elemanları olabilirdi.</p>

  <p><i>Paranoya bu işte,</i> dedi Tengo kendi kendine. <i>Dikkatli olmam gerektiği doğru, ama boş yere kendimi germemeliyim.</i> Tengo hızlı adımlarla istasyona yöneldi. Arada sırada seri bir hareketle arkasına dönerek, takip eden biri olup olmadığına bakıyordu. Eğer peşinde birileri varsa, Tengo'nun gözden kaçırması mümkün değildi. Tengo, doğuştan başka insanlara göre daha kapsamlı bir bakış açısına sahipti. İyi de görürdü. Üç kez dönüp arkasına baktıktan sonra takip edilmediğinden emin oldu.</p>

  <p>Komatsu ile buluşacakları bara vardığında saat 6.55'ti. Komatsu henüz gelmemişti. Tengo da bar açıldıktan sonra giren ilk müşteriydi. Tezgâhın üstünde duran kocaman bir vazoya, canlı renklerde çiçekler yerleştirilmiş, saplarının yeni kesilmesiyle oluşan koku ortalığı kaplamıştı. Tengo dip taraftaki, ara bölmeyle ayrılmış masalardan birine oturup, fıçı bira sipariş etti. Sonra ceketinin cebinden cep kitabını çıkartıp okumaya başladı.</p>

  <p>7.15'te Komatsu geldi. Üzerinde tüvit ceket, ince kaşmir süveter ve kaşmir kaşkol, pamuklu pantolon, süet ayakkabılar vardı. Her zamanki kılığındaydı. Hepsi kaliteli ve zevkle seçilmiş giysilerdi, ama bir parça yıpranmış duruyorlardı. Komatsu'nun giydiği giysiler, aslında vücudunun bir parçasıymış gibi görünüyordu. Tengo Komatsu'nun yepyeni bir giysi giydiğine hiç tanık olmamıştı. Yeni aldığı giysileri giyerek uyuyor, belki de eskisinler diye yerlerde yuvarlanıyordu. Birkaç kez elde yıkayıp kuruttuktan sonra giyiyor da olabilirdi. Böylece giysileri az biraz yıpranıp rengi solunca üzerine giyerek insanlara daha kullanılmış görünen giysiler gösteriyor olmalıydı. Hem de ne giydiğine hiç mi hiç aldırmazmış gibi bir ifadeyle. Neticede bu kılığıyla, Komatsu yılların tecrübeli editörü gibi duruyordu. Daha doğrusu, olsa olsa yılların tecrübeli editörü olabilir dedirtecek gibi bir hali vardı. Tengo'nun karşısına oturup, o da fıçı bira sipariş etti.</p>

  <p>"Gördüğüm kadarıyla değişen bir şey yok," dedi Komatsu. "Yeni romanın ilerliyor mu?"</p>

  <p>"Yavaş yavaş, ama ilerliyor."</p>

  <p>"Sevindim. Bir yazar ancak düzenli olarak yazmayı sürdürmek yoluyla gelişir. Tıpkı tırtılların durup dinlenmeden yaprak yemesi gibi. Benim söylediğim gibi, <i>Pupa Hava'</i>yı yeniden yazmak, senin kendi yazarlığına da olumlu yönde etki etmiş galiba. Öyle değil mi?"</p>

  <p>Tengo başını sallayarak onayladı. "Haklısınız. O iş sayesinde roman yazmak konusunda da bazı önemli şeyleri öğrenebildiğimi sanıyorum. Şimdiye kadar göremediğim şeyleri görebiliyorum artık."</p>

  <p>"Kendimi övmüş gibi olmayayım, ama ben bu işlerden iyi anlarım. Senin için öyle bir vesile gerekiyordu."</p>

  <p>"Fakat bu sayede bir sürü de belaya bulaştım. Bildiğiniz gibi."</p>

  <p>Komatsu ağzını, kışın görünen hilal gibi kıvırarak güldü. Anlamını kavramanın mümkün olmadığı bir gülme tarzıydı. "Önemli şeyleri elde etmek için o ölçüde bedel ödemek gerekir. Dünyanın kuralı budur."</p>

  <p>"Öyle olabilir. Fakat neyin önemli olduğunu, neyin bedel olduğunu net olarak ayıramıyorum. Her şey fazlasıyla birbirine karıştı."</p>

  <p>"Gerçekten her şey birbirine karışmış durumda. Birbirine dolaşmış telefon kablolarıyla konuşuyor gibi. Aynen söylediğin şekilde," dedi Komatsu. Sonra gözlerini kıstı. "Bu arada Tengo, Fukaeri'nin şu an nerede olduğunu biliyor musun?"</p>

  <p>"Şu anda bilmiyorum," dedi Tengo, sözcükleri seçerek.</p>

  <p>"Şu anda," dedi Komatsu, anlamlı bir ses tonuyla.</p>

  <p>Tengo sessiz kaldı.</p>

  <p>"Fakat bir müddet öncesine kadar kız senin evinde kalıyordu," dedi Komatsu. "En azından benim duyduğum kadarıyla."</p>

  <p>Tengo başını sallayarak onayladı. "Haklısınız, üç ay kadar benim yanımdaydı."</p>

  <p>"Üç ay uzun bir süre," dedi Komatsu. "Fakat kimseye bunu söylemedin."</p>

  <p>"Kendisi öyle istediği için, ben de kimseye söylemedim. Siz de dahil olmak üzere."</p>

  <p>"Fakat artık orada değil."</p>

  <p>"Aynen öyle. Ben Çikura'dayken mektup bırakarak daireden ayrılmış. Sonrasını bilmiyorum."</p>

  <p>Komatsu bir sigara alıp, dudaklarının arasına kıstırarak kibriti çaktı. Gözlerini kısarak Tengo'nun yüzüne baktı.</p>

  <p>"Sonrasında Fukaeri, Öğretmen Ebisuno'nun yanına döndü. Şu, Futamatao'daki dağ başına," dedi. "Öğretmen Ebisuno polise haber vererek kızla ilgili arama emrinin kaldırılmasını istedi. <i>Kız, sadece alıp başını gitmiş, kaçırılmamış,</i> diyerek. Polis önce kıza neler olduğunu sormuştur mutlaka. Neden ortadan kaybolduğunu, nereye gidip ne yaptığını. Ne de olsa henüz reşit değil. Yakında gazetelerde haber de çıkar. <i>Uzun süre nerede olduğu bilinmeyen yeni yazar kız, sağ salim tekrar ortaya çıktı,</i> diye. Eh, çıksa bile o kadar büyük bir haber olmaz. İşin içinde bir suç yok ne de olsa."</p>

  <p>"Benim yanımda olduğu açığa çıkar mı?"</p>

  <p>Komatsu başını iki yana salladı. "Hayır, Fukaeri senin adını vermeyecektir. Nasıl bir karakteri olduğunu biliyorsun. Karşısındaki polis de olsa, askeri polis de, devrim komitesi de ya da Rahibe Teresa bile olsa, bir kez konuşmamaya karar verince, ağzını asla açmaz. Bu yüzden endişeye gerek yok."</p>

  <p>"Endişeleniyor değilim. Yalnız meselelerin ne şekilde gelişeceğini bilmek istiyorum."</p>

  <p>"Neticede senin adın açığa çıkmaz. Sorun yok," dedi Komatsu. Sonra, yüzünde konuşmaya yeni başlıyormuş gibi bir ifade belirdi. "Her şey bir yana, benim sana sormam gereken bir şey var. Söylemesi zor biraz ama."</p>

  <p>"Söylemesi zor bir şey?"</p>

  <p>"Nasıl desem. Özel bir şey."</p>

  <p>Tengo birasından bir yudum aldı. Sonra bardağı masanın üzerine bıraktı. "Olur. Yanıtlayabileceksem yanıtlarım."</p>

  <p>"Fukaeri ile aranda cinsel ilişki oldu mu? Kız, senin yanındayken demek istiyorum. Evet ya da hayır demen yeterli olur."</p>

  <p>Tengo bir süre bekledikten sonra başını yavaşça iki yana salladı. "Yanıtım hayır. Aramızda böyle bir ilişki olmadı."</p>

  <p>O fırtınalı gecede, kendisiyle Fukaeri arasında olanları, ne olursa olsun asla dile getirmemeliydi. Tengo, önsezileriyle buna hükmetmişti. Bu, açığa çıkmaması gereken bir sırdı. Konuşulmasına izin yoktu. Üstelik her şeyden önce, olanları cinsel ilişki olarak adlandırmak mümkün değildi. O sırada, genel anlamıyla cinsel istek gibi bir şey yoktu. İki tarafta da.</p>

  <p>"Cinsel ilişkiniz olmadı yani."</p>

  <p>"Olmadı," dedi, cansız sesiyle.</p>

  <p>Komatsu'nun burun kenarlarında hafif kırışıklar oluştu. "Fakat Tengo, söylediğinden şüphe ediyor değilim ama. Hayır yanıtını vermeden önce bir iki saniye bekledin. Sanki tereddüt etmişsin gibi geldi bana. Yoksa buna yakın bir şeyler mi oldu? Ben, seni sorguluyor falan değilim. Bizim açımızdan önemli bir gerçek varsa bunu bilmek istiyorum."</p>

  <p>Tengo doğruca Komatsu'nun gözlerine baktı. "Tereddüt etmiş değilim. Yalnızca biraz acayip geldi. Fukaeri ile benim aramda cinsel ilişki olup olmadığıyla neden bu kadar ilgileniyorsunuz diye. Siz aslında başkalarının özel hayatına burnunu sokmayan bir insansınız. Aksine öyle şeylerden uzak durursunuz."</p>

  <p>"Eh, öyle," dedi Komatsu.</p>

  <p>"Öyleyse neden böyle bir mesele burada sorun haline geliyor?"</p>

  <p>"Elbette sen kiminle yatarsan yat, Fukaeri kiminle ne yaparsa yapsın, temelde bizi hiç ilgilendirmez." Komatsu, burun kenarlarını kaşıdı. "Senin de söylediğin gibi. Fakat Fukaeri bildiğin gibi sıradan, her yerde görmeye alıştığımız kızlardan farklı. Nasıl söylesem. Onun giriştiği tüm eylemler bir anlam yaratıyor."</p>

  <p>"Anlam yaratıyor," dedi Tengo.</p>

  <p>"Elbette teorik olarak söylersek, bütün insanların yaptığı eylemler sonuç olarak bir anlam yaratır," dedi Komatsu. "Fakat Fukaeri'nin durumunda daha derin anlamlar doğuyor. Onda sıradan olmayan bazı şeyler var. Bu yüzden biz onunla ilgili gerçekleri, önemsiz şeyler bile olsa, öğrenmek istiyoruz."</p>

  <p>"Biz derken somut olarak kimden söz ediyorsunuz?" diye sordu Tengo.</p>

  <p>Komatsu'nun yüzünde, ondan beklenmeyecek şekilde sıkıntılı bir ifade oluştu. "Doğrusunu söylemek gerekirse, seninle kızın arasında cinsel ilişki olup olmadığını öğrenmek isteyen ben değilim. Öğretmen Ebisuno."</p>

  <p>"Öğretmen Ebisuno da Fukaeri'nin benim yanımda kaldığını biliyor öyleyse?"</p>

  <p>"Elbette. Kızın senin dairene geldiği günden itibaren Öğretmen durumu biliyordu. Fukaeri, nerede olduğunu Öğretmen'e tek tek rapor ediyordu."</p>

  <p>"Bunu bilmiyordum," dedi Tengo, şaşırarak. "Fukaeri, kimseye nerede olduğunu bildirmediğini söylemişti. Fakat artık bir önemi de yok. Yine de bir türlü anlayamıyorum. Öğretmen Ebisuno, onun gerçek hamisi, koruyucusu olduğuna göre normalde bir dereceye kadar bu tür şeylere dikkat ediyor olabilir. Ne de olsa böylesine tuhaf bir durum içindeyken burada sorulacak soru, Fukaeri sağlam bir koruma altında mı, güvende mi, bunlar olmalı. Onun cinsel açıdan masumiyetinin, Öğretmen'in endişeleri listesinin üst sıralarında yer almasını anlamak biraz zor."</p>

  <p>Komatsu dudağını büktü. "İşin içyüzünü pek bilemiyorum. Ben yalnızca Öğretmen'in ricası üzerine sordum. Benden seninle yüz yüze görüşerek ikinizin arasında bedensel ilişki olup olmadığını sormamı istedi. Bu yüzden ben de sana sordum. Senin verdiğin yanıt da hayırdı."</p>

  <p>"Durum, bundan ibaret. Fukaeri ile benim aramda bedensel ilişki olmadı," diye kestirip attı Tengo, Komatsu'nun gözlerine bakarak. Tengo kendi içinde yalan söylediğini düşünmüyordu.</p>

  <p>"Eh, öyleyse mesele yok," dedi Komatsu, Marlboro'sunu dudaklarının arasına sıkıştırıp, gözlerini kısarak kibritle yaktı. "Bunu bilmemiz yeterli."</p>

  <p>"Fukaeri gerçekten dikkat çeken, güzel bir kız. Fakat sizin de bildiğiniz gibi zaten sıkıntılı bir meseleye bulaşmış durumdayım. Hem de hiç istemediğim halde. Durumun daha da sıkıntılı bir hal almasını istemem. Dahası benim ilişkide olduğum bir kadın vardı."</p>

  <p>"Tamam, anlaşıldı," dedi Komatsu. "Sen, o açılardan akıllı bir insansın. Olgun bir düşünce yapın da var. Öğretmen'e aynen iletirim. Tuhaf bir şey sormak durumunda kaldım. Kusura bakma. Kafana takma lütfen."</p>

  <p>"Kafama takıyor değilim. Yalnızca acayip buldum. Niye şimdi tutup da böyle bir mesele ortaya atılıyor diye." Tengo bu sözlerinden sonra kısa bir ara verdi. "Peki, sizin benimle konuşmanız gereken konu neydi?"</p>

  <p>Komatsu birasını bitirince barmene <i>scotch</i> viski soda sipariş etti.</p>

  <p>"Sen ne istersin Tengo?" diye sordu Tengo'ya.</p>

  <p>"Aynısından olsun," dedi Tengo.</p>

  <p>Masaya, uzun bardaklarda iki viski soda getirildi.</p>

  <p>"İlk olarak," dedi Komatsu, uzun bir sessizlikten sonra, "içine düştüğümüz ve düğüm haline gelen bu meseleyi artık mümkün olduğunca çözmemiz gerek. Ne de olsa biz, aynı kayığa binmiş durumdayız. Biz derken sen, ben, Fukaeri ve Ebisuno olmak üzere dört kişi."</p>

  <p>"Oldukça renkli bir ekip," dedi Tengo. Fakat buradaki ironi tınısını, Komatsu algılayamamış gibiydi. Komatsu aklını anlatacaklarına odaklamaya çalışıyordu.</p>

  <p>Komatsu konuya girdi: "Bu dört kişi, her biri farklı niyetlerle bu plana katıldı. Asla aynı gücü koyarak, aynı yönü hedefleyerek değil. Başka bir deyişle herkes aynı ritimle, aynı yöne kürek çekmiyordu."</p>

  <p>"Dahası en baştan, sonucu iyi olmayacak bir birliktelikti."</p>

  <p>"Öyle de denebilir."</p>

  <p>"Fakat kayık aniden şelaleye doğru sürüklendi."</p>

  <p>"Kayık aniden şelaleye doğru sürüklendi," diye kabul etti Komatsu. "Bahane üretiyor değilim, ama başlangıçta basit, kendi halinde bir plandı. Fukaeri'nin yazdığı <i>Pupa Hava'</i>yı sen baştan yazıp düzeltecektin. Edebiyat dergisinin yeni yazarlar ödülünü alacaktı. Kitap haline getirilecekti. Satılacaktı. Biz de camiaya bir kazık atmış olacaktık. Bolca para da kazanacaktık. Biraz eğlence biraz fayda amaçlı bir plandı. Amacımız, buydu. Fakat Fukaeri'nin hamisi olan Öğretmen Ebisuno'nun işe dahil olduğu sıralardan itibaren plan karmaşıklaşıverdi. Su altında bazı senaryolar birbirine karıştı, akıntı gitgide güçlendi. Senin yeni baştan yazarak ortaya çıkardığın eser de, benim önceden tahmin ettiğimden çok daha mükemmeldi. Bu sayede kitap ünlü oldu. İnanılmaz ölçüde sattı. Bunun sonucunda bizim bindiğimiz kayık, aklımıza bile gelmeyen bir yere sürükleniverdi. Hem de çok tedirgin edici bir yere."</p>

  <p>Tengo hafifçe başını iki yana salladı. "Çok tedirgin edici bir yer falan değil, son derece tehlikeli bir yer."</p>

  <p>"Öyle de denebilir."</p>

  <p>"Başkasının meselesinden söz ediyormuşuz gibi konuşmayın lütfen. Bu sizin tasarlayıp başlattığınız bir plan değil miydi?"</p>

  <p>"Haklısın, ben tasarladım ve start tuşuna bastım. Başlangıçta her şey yolunda gitti. Ancak maalesef bir noktadan itibaren artık kontrol edemez hale geldik. Elbette sorumluluk hissediyorum. Özellikle seni bu işe bulaştırmış olduğum için. Seni zorla ikna ettim ne de olsa. Fakat neticede artık bu noktada bizim bir durup, kendimizi toparlamamız gerek. Gereksiz detayları ortadan kaldırıp senaryomuzu mümkün olduğu kadar basite indirgemeliyiz. Nerede olduğumuzu, bundan sonra nasıl hareket etmemiz gerektiğini belirlemeliyiz."</p>

  <p>Bunları söyledikten sonra, Komatsu iç geçirerek viskisini yudumladı. Sonra cam kül tablasını eline alıp, gözü görmeyen insanların nesneleri parmak uçlarıyla algılamaya çalışması gibi uzun parmaklarıyla dikkatle yüzeyini okşadı.</p>

  <p>"Doğrusunu söylemek gerekirse, ben bir yerde on yedi, on sekiz gün boyunca hapis tutuldum," diyerek, sonunda baklayı ağzından çıkardı Komatsu. "Ağustosun sonundan eylülün ortalarına kadar. Bir gün şirkete gitmek niyetiyle, öğleden sonra evimin yakınındaki yolda yürüyordum. Gotokuci İstasyonu'na giden yolda. O sırada yolda park halindeki siyah büyük bir arabanın penceresi açıldı. Birileri beni adımla çağırdı. Siz <i>Komatsu Bey değil misiniz?</i> dedi. <i>Kim acaba?</i> diyerek yaklaşınca içinden iki adam çıktı. Beni arabanın içine tıktılar. İkisi de çok güçlü tiplerdi. Arkamdan kollarımı öyle bir tutmuşlardı ki, kıpırdayamıyordum bile, bir tanesi de kloroform mudur nedir, bilemiyorum, bir şey koklattı. Aynı filmlerdeki gibi. Fakat o madde çok etkiliydi, gerçekten. Ayıldığımda penceresiz, dar bir odada hapsedilmiş durumdaydım. Duvarları beyaz, küp şeklinde bir odaydı. Küçük bir yatak ve küçük bir ahşap masa vardı, ama sandalye yoktu. Ben o yatakta yatıyordum."</p>

  <p>"Kaçırıldınız mı?" dedi Tengo.</p>

  <p>Komatsu şeklini incelemeyi bitirmiş gibi kül tablasını masanın üzerine bıraktı, başını kaldırarak Tengo'ya baktı. "Evet, hem de gerçek anlamda kaçırıldım. Eski bir film vardı hani, adı <i>Koleksiyoncu,</i> tıpkı oradaki gibi. Sanıyorum dünyadaki çoğu insan bir gün gelip de kaçırılacağını aklının ucundan bile geçirmez. Böyle şeyler insanların aklına asla gelmez, öyle değil mi? Fakat kaçırılınca kaçırılıyorsun işte. Bu, nasıl söylesem, gerçek ötesi bir hisse yol açıyor. <i>Ben gerçekten birileri tarafından kaçırıldım,</i> diye düşünüyorsun. İnanılır gibi değil, değil mi?"</p>

  <p>Komatsu bir yanıt bekler gibi Tengo'nun yüzüne baktı. Fakat bu nihayetinde konuşmanın akışı gereği sorulan bir soruydu. Tengo, sessizce konuşmanın devamını bekledi. El sürmediği viski soda bardağı terlemiş, bardak altlığını nemlendirmişti.</p>
</body>
</html>
