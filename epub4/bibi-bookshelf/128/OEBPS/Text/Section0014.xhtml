<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="11. Aomame">11<br />
  Aomame</h2>

  <p><br /></p>

  <h3 class="sigil_not_in_toc">Bedeni insanın kutsal tapınağıdır</h3>

  <p>Testislere tekme atma konusunda Aomame kadar usta olanların sayısı büyük ihtimalle azdır. Tekme atma tarzı üzerine her gün yeni fikirler dener, antrenman yapmayı da eksik etmezdi. Testislere tekme atarken en önemli şey tereddüt etmemekti. Hitler'in Hollanda ve Belçika'nın tarafsızlık ilanlarına kulak asmayıp, iki ülkeyi işgal etmek yoluyla Majino Hattı'nı zayıf noktasından delerek Fransa'yı kolayca ele geçirmesi gibi. Tereddüde yer yoktu. Bir anlık tereddüt, yaşamına mal olabilirdi.</p>

  <p>Genel olarak bakıldığında, bu yol dışında, kadınların, kendilerinden cüsseli erkekleri teke tek mücadelede alt etmesinin başka yönteminin neredeyse olmadığı söylenebilir. Bu, Aomame'nin sarsılmaz inancıydı. Bedenin o kısmı, erkek denilen yaratığın taşıdığı, belki de sallayıp durduğu, en can alıcı zayıf noktaydı. Çoğu durumda da savunulması kolay değildi.</p>

  <p>Testisleri var gücünle tekme atmanın nasıl bir acıya yol açtığını, bir kadın olan Aomame somut olarak anlayamıyordu. Fikir de yürütemiyordu. Fakat bunun müthiş bir acıya neden olduğunu karşısındakinin tepkisinden, yüzünün aldığı ifadeden tahmin edebiliyordu. Çok güçlü ve sağlam erkekler bile bu acıya dayanamıyor gibiydiler. Dahası bu anlarda, kendilerine olan saygıları da büyük ölçüde zedeleniyordu sanki.</p>

  <p>"İnsana dünyanın sonunun geldiğini düşündüren bir acı. Daha uygun bir ifade de olamaz. Sıradan acılardan farklıdır," demişti adamın biri iyice tartarak, Aomame açıklamasını istediğinde.</p>

  <p>Aomame bu benzetmeyi bir süre düşünmüştü. Dünyanın sonu?</p>

  <p>"Peki, tersinden söyleyecek olursak, dünyanın sonu testislere var güçle atılan bir tekme gibi midir acaba?" demişti Aomame.</p>

  <p>"Dünyanın sonunu tecrübe etmediğim için bilemem, ama haklı olabilirsin," demişti konuştuğu adam, boş gözlerle havaya bakarak. "O anda derin bir güçsüzlük duygusu hissedersin yalnızca. Karanlıkta, çaresiz ve kimsesizsindir."</p>

  <p>Aomame o konuşmadan sonra televizyonun gece yarısı yayınında <i>Sahilde</i> filmini izlemişti. 1960'larda çekilmiş bir Amerikan filmiydi. Amerika ve Sovyetler arasında topyekûn bir savaş patlak veriyor, yüzlerce nükleer füze uçan balıklar gibi gökyüzünü kaplıyor, yeryüzü mahvoluyor, dünyanın büyük kısmında insanlık yok oluyordu. Fakat rüzgârın yönü nedeniyle, yalnızca Güney Yarımküre'deki Avustralya'ya ölüm bulutları ulaşmıyordu. Yine de, nükleer etkinin oraya ulaşması da an meselesiydi. İnsanoğlunun yok oluştan kaçma şansı yoktu. Hayatta kalan insanlar, o topraklarda kaçınılmaz sonu ellerinden hiçbir şey gelmeden bekliyorlardı. Herkes kendi bildiği şekilde, son günlerini yaşıyordu. Öykü böyleydi. İç karartıcı bir filmdi (fakat buna rağmen, Aomame herkesin yüreğinin derinliklerinde bir yerde, dünyanın sonunun gelmesini beklediğinden emin olmuştu).</p>

  <p>Nihayetinde, Aomame gece yarısı tek başına o filmi izlerken, "Şimdi anlaşıldı. Demek testislere atılan sert bir tekme erkeklere kendini böyle hissettiriyor" tahminine ulaşmış, kendince ikna olmuştu.</p>

  <p><br /></p>

  <p>Aomame spor akademisinden mezun olduktan sonra dört yıl boyunca enerji içecekleri ve sağlık ürünleri imal eden bir şirkette çalışmış, o şirketin softball takımının çekirdek oyuncusu (aslardan biri, dördüncü atıcı) olarak başarılara imza atmıştı. Takım hatırı sayılır bir başarı kazanmış, ülke çapındaki turnuvada ilk sekize girmeyi birçok kez başarmıştı. Fakat Tamaki Otsuka'nın ölümünün ertesi ayı, Aomame şirkete istifa dilekçesi vererek, softball oyunculuğu kariyerine son noktayı koymuştu. Çünkü softball mücadelesini daha fazla sürdürmek içinden gelmemişti. Yaşamını da baştan sona yeniden düzenlemişti. Sonra üniversite yıllarından kalma bir tanıdığının aracılığı sayesinde Hiroo'daki bir spor kulübünde eğitmen olarak çalışmaya başlamıştı. Spor kulübünde ağırlıklı olarak kas geliştirme ve dövüş sanatları dersleri veriyordu. Üye aidatları yüksek, ünlü bir spor kulübüydü ve devam edenler arasında meşhurların sayısı da çoktu. Aomame kadınlar için kendini koruma teknikleri öğrettiği sınıflar da açmıştı. Bu Aomame'nin en usta olduğu alandı. Bezden, iriyarı bir adam yaparak, apış arasına da testisler yerine siyah kar eldiveni dikerek, kadın üyelere var güçleriyle tekme atma antrenmanı yaptırıyordu. Gerçekliği artırmak için eldivenin içerisine iki tenis topu tıkıştırdığı da olmuştu. Tam o noktaya hızla, merhametsizce tekrar tekrar tekme attırıyordu. Kadın üyelerin çoğu bu antrenmandan keyif alıyorlardı ve teknikleri de gözle görülür ölçüde gelişmişti, ama kulüpte bu manzarayı gözlerini kısarak izleyenler de (çoğu elbette kulübün erkek üyeleriydi) vardı. Gidip kulübün yöneticilerine, "Bu işi biraz abartmıyor mu?" diye şikâyet etmişlerdi. Sonuçta, müdür Aomame'yi çağırmış, testislere tekme antrenmanını programdan kaldırmasını söylemişti.</p>

  <p>"Fakat testislere tekme atmadığı müddetçe, bir kadının erkeklerin saldırısı karşısında kendini koruması neredeyse imkânsızdır," diye müdüre açıklamaya çalışmıştı Aomame. "Çoğu erkek iri cüsseli ve daha güçlüdür. Testislere atılacak güçlü bir tekme, kadınların kazanmasının tek yoludur. Mao Zedong da aynı şeyi söylüyor. Karşındakinin zayıf noktasını bulacaksın, erken davranarak o noktaya yoğun taarruzda bulunacaksın. Bunun dışında gerillanın düzenli ordu karşısında kazanma şansı yoktur."</p>

  <p>"Senin de bildiğin gibi, burası Tokyo merkezindeki sayılı spor kulüplerinden biri," demişti müdür, sıkıntılı bir yüz ifadesiyle. "Üyelerimizin çoğu kalburüstü insanlardır. Her ne konuda olursa olsun düzeyimizi korumamız gerek. İnsanlarda bırakacağımız izlenim önemlidir. Yaşını başını almış kadınların bir araya toplanıp çığlıklar atarak bez mankenin apış arasına tekme atma antrenmanı yapması, nedeni ne olursa olsun, hedeflediğimiz düzeyi düşüren bir durum. Kulübe üye olmak isteyenlerden, gezmeye gelip de tesadüfen senin sınıfının o halini görerek vazgeçenler de oldu. İster Mao Zedong olsun, isterse Cengiz Han, ne dedikleri beni ilgilendirmez. Bu manzara çoğu erkekte endişe, öfke ve huzursuzluktan başka bir şey yaratmaz."</p>

  <p>Erkek kulüp üyelerinin endişe, öfke ve huzursuzluk hissetmeleri, Aomame'nin zerre kadar umurunda değildi. Kaba güç kullanılarak tecavüze uğramanın acısıyla karşılaştırıldığında, o huzursuzluk çok basit kalırdı. Fakat müdürün direktiflerine de karşı gelemezdi. Aomame'nin girdiği, kendini koruma teknikleri sınıfındaki antrenmanların dozajı oldukça düşük bir düzeye çekildi. Bez manken kullanması da yasaklandı. O yüzden, antrenmanların içeriği iyice kof, görüntüden ibaret bir hal almıştı. Aomame için bu elbette keyifli bir durum değildi ve sınıfa katılanlar da memnun olmamışlardı ama Aomame yalnızca ücretli bir çalışan olduğundan yapabileceği bir şey yoktu.</p>

  <p>Aomame'ye göre, bir erkeğin saldırısı karşısında, testislerini kuvvetli bir şekilde tekmelemek dışında yapılabilecek bir şey yoktu. Saldıran adamın kolunu yakalayıp sırtından aşırmak gibi yüksek bir teknik, uygulamada kolay kolay başarılı olamazdı. Gerçeklik ve filmler birbirinden farklıydı. Öyle bir şeyi denemektense, hiçbir şey yapmaksızın dönüp tabana kuvvet kaçmanın daha doğru olacağına inanırdı.</p>

  <p>Her şey bir yana, Aomame en az on çeşit testis tekmeleme tekniği geliştirmişti. Kendinden yaşça küçük çömezlere koruyucu kalkan taktırıp uygulama yaptığı da olurdu. "Aomame, senin o tekmelerin koruyucu takınca bile acıtıyor. Artık devam etmesek?" diye sızlanırlardı hep. Eğer gerekirse, o üstün tekniklerini gerçekten kullanmakta asla tereddüt etmezdi. <i>Üzerime gelen olursa, dünyanın sonunu görür.</i> Aomame'nin kararı kesindi. <i>Krallık'ın gelişini kendi gözleriyle izler. Doğruca Güney Yarımküre'yi boylar, kangurularla birlikte ölüm küllerinde boğulur.</i></p>

  <p><br /></p>

  <p>Krallık'ın gelişini düşünürken, Aomame bar tezgâhında Tom Collins'ini yudumladı. Birini bekliyormuş gibi, arada sırada kol saatine göz atıyordu, ama birileriyle sözleşmiş değildi. Niyeti yalnızca, gelen müşteriler arasından uygun bir adam seçmekti. Üzerine kestane rengi Calvin Klein ceketini geçirmiş, altına da uçuk mavi bluzla lacivert mini etek giymişti. O gün de özel imalat buz kıracağı yanında değildi. Elbise dolabının çekmecesinde, havluya sarılmış halde huzurlu uykusundaydı.</p>

  <p>Bar, Roppongi'deydi ve bekârlar barı olarak bilinirdi. Yalnız erkeklerin yalnız kadın bulmak için (bazı durumlarda tam tersi) geldiği bir yer olarak ünlüydü. Çok sayıda yabancı da vardı. İç dekorasyonu Hemingway'in müdavimi olduğu Bahamalar'daki bar model alınarak yapılmıştı. Duvarda doldurulmuş bir kılıçbalığı asılıydı, tavana boydan boya balıkçı ağı gerilmişti. Duvarlarda bazı insanların avladıkları devasa balıklarla çekilmiş fotoğrafları da asılıydı. Hemingway portresi de vardı. Babacan Hemingway. Yazarın alkol alışkanlığının pençesinde, kafasına kurşun sıkarak intihar etmiş olması, oraya gelenlerin pek umurunda değildi herhalde.</p>

  <p>Bu akşam da birkaç erkek Aomame'ye yanaşmış ama hiçbiri onun hoşuna gitmemişti. Gece eğlencelerinde ustalaştıkları her hallerinden belli olan, üniversite öğrencisi kılıklı iki oğlan yanına geldiğinde, durduk yere başını ağrıtmak istemediğinden cevap bile vermedi. Bakışları meymenetsiz, memur kılıklı bir adamı ise, "Bir arkadaşımı bekliyorum," diyerek hemen reddetti. Çoğu durumda genç erkekler Aomame'nin hoşuna gitmezdi. Atak davranırlar ve kendine güven konusunda yanlarına yaklaşılmazdı ama konuşma konuları kısır ve sıkıcı olurdu. Yatağa girdiklerinde de kendilerini kasar, seksin gerçek keyfine varamazlardı. Tercihi, az çok yaşlılığa merdiven dayamış, mümkünse saçları seyrelmiş orta yaşlı adamlardı. Ayrıca karşısındaki bayağılaşmamalı, özenli olmalıydı. Elbette başının şekli de önemliydi. Fakat bu tanımlamaya uyan bir adam bulmak pek kolay değildi. O yüzden bazı koşullarından ödün vermesi gerektiği de olurdu.</p>

  <p>Aomame barda göz gezdirerek sessizce iç geçirdi. <i>Neden şu âlemde "uygun erkek" bu kadar zor bulunuyor acaba?</i> Sean Connery'yi aklından geçirdi. Onun başının şeklini gözlerinde canlandırmakla bile içi bir hoş oluyordu. <i>Şimdi çıkıp gelse, ne yapar ne eder baştan çıkarırdım oysa.</i> Fakat söylemeye bile gerek yok ki, Sean Connery Roppongi'deki Bahama özentisi bekârlar barı gibi bir yere gelmez.</p>

  <p>Barın duvarına yerleştirilen büyük ekran televizyonda Queen klibi gösteriliyordu. Aomame Queen'in müziğini sevmezdi. O yüzden elinden geldiğince o tarafa bakmamaya çalışıyordu. Hoparlörlerden gelen müziği de olabildiğince duymamaya çabalıyordu. Nihayet Queen bittiğinde, bu kez de Abba başladı. <i>Şu işe bak,</i> dedi Aomame içinden. Kötü bir akşam olacağa benziyordu.</p>

  <p><br /></p>

  <p>Aomame "Söğüt Konağı"nın yaşlı sahibesi Madam'la çalıştığı spor kulübünde tanışmıştı. Kadın Aomame'nin ders verdiği, kendini koruma teknikleri sınıfına katılmıştı. Şu kısa ömürlü, bez mankene saldırı üzerine kurulu radikal sınıfa. Ufak tefekti ve sınıfın en yaşlısıydı, ama vücut hareketleri esnek, attığı tekmeler ise isabetliydi. Aomame, kadının gerekli olduğu anda gözünü bile kırpmadan tekmesini testislere yapıştırıvereceğini rahatlıkla anlayabiliyordu. Gereksiz yere konuşmuyor, konuştuğu zaman da dolaylı ifadelere sapmıyordu. Kadının bu özelliği Aomame'nin hoşuna gitmişti.</p>

  <p>"Benim yaşıma gelen bir insanın kendini korumasını gerektiren bir durum pek olmuyor aslında," demişti kadın bir gün ders bitiminde Aomame'ye, zarafet dolu bir gülümsemeyle.</p>

  <p>"Mesele yaşla ilgili değil," demişti Aomame de, kararlı bir ses tonuyla. "Bu, yaşam tarzıyla ilgili. Sürekli kendini koruma kararlılığı sergilemek gerek. Saldırıya maruz kaldığında, karşındakinin merhametine sığınmayı kabul etmek, insanı bir yere götürmez. Güçsüzlük duygusunu gerektiğinden çok kabullenmek insanı bitirir."</p>

  <p>Yaşlı kadın bir süre tek kelime etmeksizin Aomame'nin gözlerine bakmıştı. Aomame'nin söylediği bir şeyler, belki de tavrı kadında güçlü bir izlenim bırakmış gibiydi. Sonra sakince başını evet anlamında sallamıştı. "Söylediklerinde haklısın. Gerçekten aynen öyle. Çok tutarlı bir düşünce tarzın var."</p>

  <p>Birkaç gün sonra Aomame'ye bir zarf gelmişti. Zarf, kulübün danışmasına emanet edilmişti. İçinde kısa bir mektup vardı ve zarif bir el yazısıyla yaşlı kadının adı ve telefon numarası yazılıydı. Meşgul olduğunu bildiğini, boş vakit bulduğunda ararsa memnun olacağını yazıyordu.</p>

  <p>Telefona, sekreteri olacak, bir adam çıkmıştı. Aomame adını söyleyince, yanıt vermeksizin iç hattan diğer telefona yönlendirmişti. Yaşlı kadın telefona çıkarak, arama zahmetine girdiği için müteşekkir olduğunu söylemişti. Bir sakıncası yoksa birlikte yemeğe çıkmak ve kişisel bir konu görüşmek istediğini söylüyordu. Aomame memnuniyet duyacağını söyleyince, yaşlı kadın ertesi akşamın uygun olup olmadığını sormuştu. Aomame için bir sorun yoktu. Yalnızca, kadının kendisiyle ne konuşabileceğini düşünmüş, biraz tuhafına gitmişti.</p>

  <p>Azabu'nun kasvetli bir kısmındaki Fransız restoranında buluşmuşlardı. Kadın eskiden beri oranın müdavimi olsa gerek, onları iç taraftaki bir masaya almışlar, kadını tanıdığı belli olan, orta yaşlarının sonundaki garson tüm nezaketiyle servis yapmıştı. Yaşlı kadının üzerinde kesimi hoş, uçuk yeşil (muhtemelen 1960'ların Givenchy tasarımı), tek parça bir elbise vardı, yeşim taşından kolye takmıştı. Yemek esnasında restoranın işletmecisi gelerek hal hatır sormuştu. Mönüde sebze yemekleri çoğunluktaydı, lezzetli ve hafif yemeklerdi. O günün özel çorbası da tesadüf eseri bezelye çorbasıydı. Yaşlı kadın yalnızca bir kadeh Fransız şarabı beyaz Chablis söylemiş, Aomame de ona eşlik etmişti. Tıpkı yemekler gibi, insanın ağzında hoş tatlar bırakan bir şaraptı. Aomame ana yemek olarak beyaz etli balık ızgara istemiş, yaşlı kadınsa yalnızca sebzelerden oluşan bir yemek söylemişti. Kadının yemek yeme tarzında bir sanat eserinin güzelliği vardı. "Benim yaşıma gelince çok az bir yemekle yaşamına devam edebiliyor insan," demişti. Sonra da şaka yollu, "Mümkün olursa kaliteli şeyler elbette," diye eklemişti.</p>

  <p>Yaşlı kadın Aomame'den kendisine özel ders vermesini istiyordu.</p>

  <p>"Elbette mümkün," demişti Aomame. "Evde özel ders şeklinde olabilir, ama kulüp idaresine de bildirmek gerekiyor dersleri..."</p>

  <p>"Tamam," demişti, yaşlı kadın. "Yalnız programı aramızda halledelim. Araya başkaları girince sorun çıkabiliyor. O şekilde olabilir mi?"</p>

  <p>"Olur."</p>

  <p>"Öyleyse önümüzdeki hafta başlayalım," demişti yaşlı kadın.</p>

  <p>Konuşmak istediği konu bundan ibaretti.</p>

  <p>Sonra yaşlı kadın konuyu değiştirmişti. "Geçen gün kulüpte konuştuğumuzda söylediklerin beni çok etkiledi. Şu güçsüzlük duygusu hakkında söylediklerin. Güçsüzlük duygusunun insana neler kaybettirebileceğini söylemiştin. Anımsıyor musun?"</p>

  <p>Aomame başını sallayarak onaylamıştı. "Evet, anımsıyorum."</p>

  <p>"Bir soru sorabilir miyim acaba?" diye sormuştu yaşlı kadın. "Zaman kazanmak için doğrudan soracağım."</p>

  <p>"Ne isterseniz sorabilirsiniz," demişti Aomame.</p>

  <p>"Feminist ya da lezbiyen misin?"</p>

  <p>Aomame yüzü hafifçe kızardıktan sonra, başını iki yana sallamıştı. "Sanırım değilim. Düşüncelerim tamamen kişisel. Ne feministim ne de lezbiyen."</p>

  <p>"Benim için bu yanıt yeterli," demişti kadın. Sonra rahatlamış gibi bir yüz ifadesi ve nezih hareketlerle brüksellahanası parçasını ağzına götürmüş, yine nezih hareketlerle çiğnedikten sonra şarabından bir yudum almıştı. "Sen feminist ya da lezbiyen olsan bile benim için hiç sorun değil. Beni hiç etkilemez. Fakat yine de, nasıl desem, öyle olmaman daha rahat anlaşmamızı sağlar. Ne demek istediğimi anlıyor musun?"</p>

  <p>"Sanırım," demişti Aomame.</p>

  <p><br /></p>

  <p>Haftada iki kez, Aomame yaşlı kadının konağına giderek dövüş sanatları dersi vermeye başlamıştı. Madam'ın kızı küçükken bale çalışsın diye hazırlanan, aynalarla kaplı genişçe bir antrenman odası vardı ve ikisi orada vücutlarını olması gerektiği şekilde hareket ettirebiliyorlardı. Madam'ın vücudu yaşına göre çok esnekti ve çabuk da öğreniyordu. Ufak tefekti, ama uzun yıllar özenle bakıldığı belli olan bir vücudu vardı. Dersler dışında Aomame ona vücudu esnetme egzersizleri yaptırıyor, sonra da kaslarını gevşetmek için masaj yapıyordu.</p>

  <p>Aomame masaj konusunda ustaydı. Spor akademisindeyken bu alanda herkesten daha başarılıydı. İnsanoğlunun vücudundaki tüm kasların adını kafasına kazımıştı. Her bir kasın işlevini ve karakterini, nasıl geliştirileceğini ve gücünü sürekli kılmanın yollarını öğrenmişti. Bedeni insanın kutsal tapınağıydı ve Aomame'nin, bu kutsamanın azimle, güzellikle ve arı bir halde yapılması gerektiğine sarsılmaz bir inancı vardı.</p>

  <p>Normal spor tıbbı ona yeterli gelmemiş, kişisel merakı dolayısıyla akupunktur tekniklerini de öğrenmişti. Birkaç yıl boyunca Çinli bir ustanın yanında kendini vererek çalışmıştı. Ustasına, sen artık profesyonel olarak bu işi yaparak hayatını kazanabilirsin dedirtecek düzeye gelmişti. Aomame kolay öğreniyordu ve insanoğlunun vücudunun işlevlerinin ayrıntılarını öğrenmeye güçlü bir merakı vardı. Her şeyden öte, insanı korkuya düşürecek derecede hassas parmak uçları vardı. Kimi insanların deha ölçüsünde müzik kulağına, kimilerinin yeraltındaki su damarlarını bulma yetisine sahip olmaları gibi, Aomame'nin parmak uçları da vücut işlevlerini etkileyen hassas noktaları anında bulabiliyordu. Bunu birilerinden öğrenmiş değildi. Yalnızca doğuştan gelen bir yetenekti.</p>

  <p>Aomame ve Madam antrenman ve masaj bittikten sonra oturup çay içerek zaman geçirmeye, farklı konularda sohbet etmeye başlamışlardı. Her seferinde Tamaru gümüş tepsiye yerleştirdiği takımla çaylarını getiriyordu. Tamaru ilk ay boyunca Aomame'nin önünde hiç konuşmayınca, Aomame yaşlı kadına Tamaru'nun dilsiz olup olmadığını sormak zorunda kalmıştı.</p>

  <p>Bir seferinde de Madam Aomame'ye o güne kadar kendini korumak için testis tekmeleme tekniğini hiç gerçekten uygulayıp uygulamadığını sormuştu.</p>

  <p>Bir kez yaptığını söylemişti Aomame.</p>

  <p>"Başarılı oldu mu?" diye sormuştu yaşlı kadın.</p>

  <p>"İşe yaradı," demişti Aomame, temkini elden bırakmayarak ve olabildiğince az sözcük kullanarak.</p>

  <p>"Bizim Tamaru'da şu testis tekmeleme tekniğin işe yarar mı sence?"</p>

  <p>Aomame başını iki yana sallamıştı. "Sanırım bir faydası olmaz. Tamaru Bey o konuları galiba çok iyi biliyor. İşini bilen birisi, hareketlerinizi önceden okuyacak olursa elinizden hiçbir şey gelmez. Testis tekmelemenin işe yarayacağı insanlar, gerçek mücadeleye alışkın olmayan amatörlerdir."</p>

  <p>"Öyleyse Tamaru'nun 'amatör' olmadığını anlayabiliyorsun."</p>

  <p>Aomame sözcükleri özenle seçerek yanıtladı. "Evet. Havası sıradan insanlardan farklı."</p>

  <p>Yaşlı kadın çayına krema ekleyerek, kaşığıyla yavaşça karıştırmıştı.</p>

  <p>"Demek oluyor ki, o sefer karşındaki amatördü. İri cüsseli bir adam mıydı?"</p>

  <p>Aomame başını evet anlamında salladıysa da bir şey söylememişti. Kalıplı ve güçlü bir adamdı. Fakat kibirli bir adamdı ve karşısındaki kadın diye boş bulunmuştu. Bir kadının testislerini tekmelemesi gibi bir deneyimi hiç olmamıştı ve böyle bir şeyin kendi başına gelebileceğini aklının ucundan bile geçirmemişti.</p>

  <p>"Sakatlandı mı peki?" diye sormuştu Madam.</p>

  <p>"Hayır, sakatlanmadı. Bir süre şiddetli bir acı içerisinde kıvrandı durdu yalnızca."</p>

  <p>Madam bir süre sessiz kalmış, sonra da, "Şimdiye kadar hiç bir erkeğe saldırdığın oldu mu? Yani yalnızca canını acıtmak için değil, kasıtlı olarak yaralamak amacıyla."</p>

  <p>"Oldu," diye yanıtlamıştı Aomame. Yalan söylemek onun becerebileceği bir şey değildi.</p>

  <p>"Anlatabilir misin?"</p>

  <p>Aomame başını hafifçe iki yana sallamıştı. "Kusura bakmayın, ama kolayca anlatabileceğim bir şey değil."</p>

  <p>"Öyle olsun. Elbette kolayca anlatılabilecek bir şey değil. Kendini zorlayarak anlatmana gerek de yok," demişti yaşlı kadın.</p>

  <p>Suskunca çaylarını içmişlerdi. İkisi de farklı şeyler düşünerek.</p>

  <p>Nihayet sessizliği Madam bozmuştu. "Peki, anlatabileceğini hissettiğin bir zaman, o olayı bana anlatmak ister misin?"</p>

  <p>"Bir gün anlatabilirim belki. Belki de hiç anlatamam. Dürüst olmak gerekirse bunu kendim de bilemiyorum."</p>

  <p>Yaşlı kadın bir süre Aomame'nin yüzüne bakmıştı. Sonra da, "Yalnızca merak yüzünden soruyor değilim," demişti.</p>

  <p>Aomame suskun kalmayı tercih etmişti.</p>

  <p>"Sen içinde bir şeyler taşıyarak yaşıyorsun gibi geliyor bana. Çok ağır şeyler. İlk karşılaştığımız andan itibaren bunu hissedebiliyorum. Senin kararlı ve güçlü gözlerin var. Gerçeği söylemek gerekirse, aynı türden şeyler bende de var. İçimde taşıdığım ağır şeyler. O yüzden anlayabiliyorum. Aceleye gerek yok. Fakat bir gün, o şeyleri dışarıya vurman iyi olur. Ağzım sıkıdır ve bazı gerçekçi çareler de biliyorum. İşler yolunda giderse sana yardımcı olabilirim."</p>

  <p>Aomame sonrasında, o ağır konuyu Madam'a anlattığında, yaşamında yeni bir kapı açılmıştı.</p>

  <p><br /></p>

  <p>"Baksana, ne içiyorsun?" dedi biri, Aomame'nin kulağının dibinde. Kadın sesiydi.</p>

  <p>Aomame gerçekliğe dönerek, başını kaldırıp sesin sahibine baktı. Saçlarını 1950'lerin modası gibi atkuyruğu yapmış genç bir kadın, yanındaki yüksek tabureye yerleşmişti. İnce çiçek desenli tek parça bir elbise giymişti, omzunda da küçük tip bir Gucci çanta asılıydı. Tırnakları uçuk pembe ojeyle güzelce boyanmıştı. Şişman denilemezdi, ama yuvarlak yüzlü tombulca bir hatundu. Çok sempatik bir yüzü vardı. Göğüsleri iriydi.</p>

  <p>Aomame bir an ne diyeceğini şaşırdı. Bir kadının gelip de kendisiyle konuşmaya kalkacağını aklından geçirmemişti ne de olsa. Burası erkeklerin kadınlarla konuşmaya geldiği bir yerdi.</p>

  <p>"Tom Collins," dedi Aomame.</p>

  <p>"Güzel mi?"</p>

  <p>"Özel bir şey değil. Fakat pek sert sayılmaz, ağır ağır içilebiliyor."</p>

  <p>"Niye Tom Collins diyorlar acaba?"</p>

  <p>"Bilmem," dedi Aomame. "İlk yapan adamın adıdır belki de. O kadar müthiş bir buluş olduğunu sanmıyorum gerçi."</p>

  <p>Kadın elini sallayarak barmeni çağırıp, kendisine de Tom Collins getirmesini söyledi. Az sonra içkisi gelmişti.</p>

  <p>"Yanına oturabilir miyim?" diye sordu kadın.</p>

  <p>"Olur. Boş nasıl olsa." <i>Çoktan oturdun zaten,</i> dedi Aomame içinden, ama sözcüklere dökmedi.</p>

  <p>"Birileriyle burada buluşmak için sözleşmedin değil mi?" diye sordu kadın.</p>

  <p>Aomame yanıt vermeksizin, suskunca kadının yüzüne baktı. herhalde, Aomame'den üç dört yaş küçük olmalıydı.</p>

  <p>"Bak. Ben o tiplerden değilim, endişelenme," dedi kadın alçak sesle, bir sırrı açıklıyormuş gibi. "Elbette öyle bir endişen varsa. Erkekleri tercih ederim. Tıpkı senin gibi."</p>

  <p>"Tıpkı senin gibi derken?"</p>

  <p>"İşte, tek başına gelmiş olman, düzgün bir erkek bulmak için değil mi?"</p>

  <p>"Öyle mi görünüyorum?"</p>

  <p>Kadın gözlerini hafifçe kıstı. "O kadarı anlaşılabiliyor. Burası öyle bir yer zaten. Üstelik ikimiz de profesyonel değiliz sanırım."</p>

  <p>"Elbette değilim," dedi Aomame.</p>

  <p>"Baksana, sen de istersen ekip olalım mı? Erkekler tek başına kadınlardan ziyade, iki kadın yan yanayken daha rahat yanaşabiliyorlarmış. İki kişi oturmak bizim için de iyi olur, bir şekilde içimiz de rahat eder. Ben biraz daha kadınsı duruyorum, sense atletik yapılısın. İyi bir ikili olacağımızı sanıyorum."</p>

  <p><i>Atletik,</i> dedi Aomame içinden. Birileri onun için ilk kez bu tanımı kullanıyordu.</p>

  <p>"Ekip olmasına olalım da, erkek tercihlerimiz tamamen farklı olabilir. Sorun olmaz mı acaba?"</p>

  <p>Kadın dudaklarını hafifçe büktü. "Haklı olabilirsin. Tercihler... Peki, sen nasıl erkekleri tercih ediyorsun?"</p>

  <p>"Mümkünse orta yaşlı," dedi Aomame. "Genç oğlanları pek sevmiyorum. Saçları hafiften seyrelmiş olursa daha iyi olur."</p>

  <p>"Hımm," dedi kadın, Aomame'nin sözleri hoşuna gitmiş gibiydi. "Demek orta yaşlılar. Bense genç, gücü yerinde yakışıklı erkekleri severim. Orta yaşlı erkeklere pek merakım yok, ama sen öyle diyorsan, beraber hareket etmek adına deneyebilirim. Her şey deneyimle gelişir derler ya. Orta yaşlılar iyi oluyorlar mı bari? Yani seks konusunda demek istiyorum."</p>

  <p>"Kişisine göre değişir," dedi Aomame.</p>

  <p>"Haklısın," dedi kadın. Sonra sanki bilimsel bir teori hakkında düşünüyormuş gibi gözlerini kıstı. "Seks hakkında bir genelleme yapmak elbette mümkün değil. Yine de, genel olarak nasıllar?"</p>

  <p>"Fena değiller. Tur sayıları fazla değildir, ama zamana yayarlar. Acele etmezler. İşler yolunda giderse, senin birkaç kez orgazm olmanı sağlarlar."</p>

  <p>Kadın bir süre Aomame'nin söylediklerini düşündü. "Sen böyle söyleyince, sanırım merakım bir nebze arttı. Bir kez denesem mi acaba?"</p>

  <p>"Nasıl istersen," dedi Aomame.</p>

  <p>"Baksana. Hiç dört kişiyle seks denedin mi? Arada partnerini değiştirerek."</p>

  <p>"Hayır."</p>

  <p>"Ben de yapmadım, ama ilgilenir misin?"</p>

  <p>"Sanırım, hayır," dedi Aomame. "Tamam, ekip olmamızın bir sakıncası yok. Kısa bir süreliğine de olsa birlikte hareket edeceğimize göre, seni biraz tanımak isterim. Aksi takdirde, birlikte yola çıktıktan sonra aramızda anlaşmazlık doğabilir."</p>

  <p>"Neden olmasın? Bu düşüncende çok haklısın. Pekâlâ, benimle ilgili ne öğrenmek istiyorsun?"</p>

  <p>"Hımm... Mesela ne tür bir iş yapıyorsun?"</p>

  <p>Kadın Tom Collins'ten bir yudum alarak, bardağı altlığın üzerine yerleştirdi. Sonra kâğıt peçeteyle hafifçe dokundurur gibi bir hareketle dudaklarını sildi. Sonra kâğıt peçetede kalan ruj izine baktı.</p>

  <p>"Çok güzelmiş bu içki," dedi kadın. "Cin bazlı değil mi?"</p>

  <p>"Cin, limon suyu ve soda."</p>

  <p>"Evet, pek büyük bir buluş sayılmaz, ama tadı fena değil."</p>

  <p>"Sevindim."</p>

  <p>"Benim ne tür bir iş yaptığımı sormuştun. Bu biraz zor bir soru. Dürüstçe söylesem bile inanmayabilirsin."</p>

  <p>"Öyleyse önce ben söyleyeyim," dedi Aomame. "Bir spor kulübünde hocalık yapıyorum. Çoğunlukla dövüş sanatları öğretiyorum. Bir de vücudu esnetme antrenmanları yaptırıyorum."</p>

  <p>"Dövüş sanatları," dedi kadın, hayranlık yüklü bir ses tonuyla. "Bruce Lee gibi mi yani?"</p>

  <p>"Gibi bir şey."</p>

  <p>"İyi misindir?"</p>

  <p>"Bir hayli."</p>

  <p>Kadın neşeyle şerefe içiyormuş gibi bardağını kaldırdı. "Öyleyse, bir durum olduğunda, yenilmez bir ikili oluruz. Bu halime bakma sen. Ben de çok uzun zamandan beri aikido yapıyorum. Gerçeği söylemek gerekirse, ben polisim."</p>

  <p>"Polis," dedi Aomame. Ağzı açık kalmış, başkaca bir sözcük çıkmamıştı.</p>

  <p>"Emniyet Müdürlüğü'nde çalışıyorum. Hiç de öyle durmuyorum değil mi?" dedi kadın.</p>

  <p>"Gerçekten de," dedi Aomame.</p>

  <p>"Fakat işin aslı bu. Ciddiyim. Adım Ayumi."</p>

  <p>"Ben de Aomame."</p>

  <p>"Aomame? Gerçek adın mı?"</p>

  <p>Aomame bunalmış bir yüz ifadesiyle başını evet anlamında salladı. "Polis deyince, beline tabanca takıp, devriye arabasına binerek caddelerde mi dolaşıyorsun?"</p>

  <p>"Ben de o dediklerini yapabilmek için teşkilata girdim, ama bir türlü izin vermiyorlar," dedi Ayumi. Sonra kâse içerisinde getirilen çubuk krakerlerden alarak kıtır kıtır yedi. "Gülünç giysiler içerisinde, mini devriye arabasına binerek park ihlali gibi şeylerle uğraşmak, benim şu andaki başlıca işim. Elbette tabanca falan taşımıyorum. Toyota Corolla'sını itfaiye musluğunun önüne park eden bir vatandaş için ikaz ateşi açman gerekmez ne de olsa. Atış talimlerinde oldukça başarılıydım, ama kimse dönüp bakmadı bile. Sırf kadınım diye, sopanın ucuna takılmış tebeşirle, asfalt üzerine saat ve plaka numarası yazarak dolaşıp duruyorum işte."</p>

  <p>"Tabanca derken, yarı otomatik Baretta mı kullanıyorsun?"</p>

  <p>"Evet. Şimdiki tabanca modeli bu. Baretta benim için çok ağır. Yanlış anımsamıyorsam, tam doluyken bir kilograma yakın ağırlığı var."</p>

  <p>"Boşken 850 gram," dedi Aomame.</p>

  <p>Ayumi, eline verilen bir kol saatine değer biçmeye çalışan bir rehincinin gözleriyle Aomame'yi süzdü. "Baksana Aomame. Bu ayrıntıyı nereden biliyorsun?"</p>

  <p>"Eskiden beri ateşli silahlara merakım vardır," dedi Aomame. "Fakat öyle bir şeyle gerçekten ateş etmişliğim yok."</p>

  <p>"Demek öyle," dedi Ayumi, ikna olmuş bir ses tonuyla. "Bense aslında tabanca ile ateş etmeyi severim. Baretta'nın ağırlığı var, ama geri tepişi eski modellerden daha hafif olduğu için, yeterince talim yaparsan bir kadın için bile zor değil. Fakat yukarıdakiler öyle düşünmüyor. Kadınların tabanca kullanamayacağını sanıyorlar. Emniyet'in üst kadrolarının tümü maçodur. Ben cop kullanma talimlerinde de başarılıydım. Çoğu erkekten de daha iyi notlar aldım. Fakat kimseye kabul ettiremedim. Sırnaşık, bel altı laflar etmekten başka bir şey yapmadılar. <i>Copu ne güzel sallıyorsun öyle, uygulamalı talim yapmak istersen çekinmeden bana söyle,</i> falan gibi laflar işte. Bu tiplerin düşünce tarzı, yarım asır geride kalmış."</p>

  <p>Ayumi bu sözlerinden sonra çantasından Virginia Slim paketini çıkartarak, alışkın hareketlerle dudaklarının arasına yerleştirip, ince bir altın çakmakla yaktı. Sonra dumanını tavana doğru usulca üfledi.</p>

  <p>"İyi de, sen ne diye polis olmak istedin ki?" diye sordu Aomame.</p>

  <p>"Aslında polis olmak gibi bir niyetim yoktu. Sıradan ofis işleri de yapmak istemiyordum. Fakat bir becerim de yoktu. Hal böyle olunca tercih edebileceğin meslekler de sınırlanmış oluyor. Böylece üniversite dördüncü sınıftayken teşkilatın işe alma sınavına girdim. Üstelik nedendir bilmem, akrabalarımın arasında çok polis var. Doğrusunu söylemek gerekirse babam da, ağabeyim de polis. Amcalarımdan biri de polis. Neticede polis dediğin, kendi içinde kapalı bir topluluktur. Akrabalarının arasında polis olunca, öncelikli olarak işe alınıyorsun."</p>

  <p>"Polis aile."</p>

  <p>"Aynen öyle. Fakat girip de kendi gözlerimle görene kadar, polisliğin bu ölçüde kadın-erkek ayrımı yapılan bir meslek olduğunu hiç bilmiyordum. Kadın polisler, polis dünyasında ikinci sınıf vatandaş gibidir. Trafik ihlallerine bakarsın, masa başında dokümanlarla uğraşır, ilkokulları dolaşıp çocuklara güvenlik dersi verirsin, kadın şüphelilerin üzerini ararsın. İşte böyle, eğlenceli hiçbir tarafı olmayan işlerle hep kadın polisler uğraşır. Yetenekleri benden çok daha az olan erkekler, birbiri ardına keyifli görevlere atanırlar. Yukarıdakiler kadın-erkek fırsat eşitliği gibi laflar ederler, ama gerçek tamamen farklıdır. İçindeki çalışma isteği bile sönüverir. Anlarsın işte."</p>

  <p>Aomame başını hemfikir olduğu anlamında salladı.</p>

  <p>"İstemesen de, böyle şeyler sinirini bozuyor insanın."</p>

  <p>"Erkek arkadaşın falan yok mu?"</p>

  <p>Ayumi yüzünü buruşturdu. Sonra parmaklarının arasına kıstırdığı ince sigarayı bir süre süzdü. "Kadın ve polissen eğer, bir sevgili bulmak imkânsıza yakındır. Çalışma saatleri düzensiz olduğundan, normal işlerde çalışanlarla saatlerin uyuşmaz; üstüne üstlük başta her şey yolunda gidecekmiş gibi görünse bile, benim polis olduğumu öğrenince erkeklerin çoğu hemen sıvışıveriyor. Yengeçlerin kıyıya vuran dalgalardan kaçması gibi. Kötü bir hikâye değil mi?"</p>

  <p>Aomame yine hemfikirdi.</p>

  <p>"İşte böylece, tek yol kalıyor, işyerinden birini ayarlamak, ama orada da doğru dürüst adam bulmak mümkün değil. Bel altı şakalar yapan tiplerden başka adam yok ki. Ya doğuştan kalın kafalıdırlar ya da akıllarında yükselmekten başka bir şey yoktur. Toplumun güvenliğini sağlayanlar işte böyle tipler. Japonya'nın geleceği hiç de parlak değil."</p>

  <p>"Sen çok hoş bir kadınsın. Erkeklerin hoşuna gideceğini sanıyorum," dedi Aomame.</p>

  <p>"Eh, yüzüme bakmadıklarını söyleyemem. Mesleğimi söylemediğim müddetçe sorun yok. O yüzden böyle yerlerde sigorta şirketinde çalıştığımı söylüyorum."</p>

  <p>"Buraya sık gelir misin?"</p>

  <p>"Sık denilecek ölçüde değil. Arada sırada," dedi Ayumi. Bir an düşündükten sonra, içini döküyormuş gibi devam etti. "Arada sırada canım seks yapmak istiyor işte. Daha doğrusu, canım erkek çekiyor. Uygun birini bulunca da gece boyunca yapıyorum. Ancak böyle yaparak bir süre sakin kalabiliyorum. Cinsel isteğim sağlıklı ölçülerdedir ve cinsi sapık ya da seks manyağı olmadığımdan, birkaç kere boşalmak benim için yeterli oluyor. Sonrasında sülük gibi yapışan da olmuyor. Ertesi gün yine kendimi trafik ihlalleri peşinde koşmaya veriyorum. Ya sen?"</p>

  <p>Aomame Tom Collins bardağını alıp, sessizce yudumladı. "Eh, aşağı yukarı aynı işte."</p>

  <p>"Sevgilin yok mu?"</p>

  <p>"O dediğin bana göre değil. Başıma dert almak istemem."</p>

  <p>"Belirli bir erkek, başına dert olur insanın."</p>

  <p>"Eh, işte."</p>

  <p>"Fakat arada sırada dayanamaz hale gelince yapmak istiyor insan," dedi Ayumi.</p>

  <p>"Boşalmak istiyor ifadesini tercih ederim."</p>

  <p>"Verimli bir gece geçirmek desek?"</p>

  <p>"O da olur."</p>

  <p>"Her neyse. Bir gecelik, sülük gibi yapışmayacak birileri işte."</p>

  <p>Aomame başını evet anlamında salladı.</p>

  <p>Ayumi dirseğini tezgâha yerleştirdi, başını eline dayayarak bir süre düşüncelere dalıp gitti. "Belki düşündüğümüzden fazla ortak noktamız olabilir."</p>

  <p>"Belki de," dedi Aomame. <i>Yalnız, sen polissin, bense insan öldürüyorum. Birimiz yasaları koruyor diğerimiz yasadışı şeyler yapıyor. Aramızdaki en büyük fark bu olsa gerek.</i></p>

  <p>"Şöyle diyelim," dedi Ayumi. "İkimiz aynı sigorta şirketinde çalışıyoruz. Şirketin adı sır. Sen kıdemlisin, ben de çömez. Bugün işyerinde can sıkıcı şeyler olduğu için birlikte içmeye geldik. Sonra biraz keyfimiz yerine geldi. Sence nasıl olur?"</p>

  <p>"Olur da, ben sigortacılık işinden hiç anlamam."</p>

  <p>"Sen işin o kısmını bana bırak. Kafa yormadan senaryo üretmekte ustayımdır."</p>

  <p>"Tamam öyleyse," dedi Aomame.</p>

  <p>"Bu arada, tam arkamızdaki masada orta yaşlı gibi duran iki adam oturuyor, deminden beri de aç gözlerle bize bakıyorlar," dedi Ayumi. "Şöyle bir çaktırmadan dönüp baksana."</p>

  <p>Aomame onun dediği gibi öylesine dönüp baktı. Arada boş bir masa vardı, onun ötesindekinde ise iki orta yaşlı adam oturuyordu. İşlerini bitirmiş, şöyle bir tek atmak için gelmiş şirket çalışanları oldukları her hallerinden belliydi. İkisi de takım elbiseli ve kravatlıydı. Takım elbiseleri düzgün, kravat seçimleri de fena değildi. En azından insanda kötü bir izlenim bırakmıyorlardı. Muhtemelen biri kırklı yaşların sonunda, diğeri ise başındaydı. Daha yaşlıca olanı zayıf, ince uzun yüzlüydü ve alnı açılmıştı. Genç olanınsa, eskiden üniversitenin ragbi takımında oynamış da, son zamanlarda hareketsizlikten kilo almaya başlamış gibi bir havası vardı. Yüzü genç gösterse bile, çenesinin altı torbalanmaya başlamıştı. İki adam su katılmış viskilerini içerek sohbet ediyorlar, ama bir yandan da barın içerisinde göz gezdirip duruyorlardı.</p>

  <p>Ayumi iki adamın tahliline girişti. "Gördüğüm kadarıyla böyle yerlere pek alışkın değil gibiler. Eğlenmeye gelmişler, ama gidip de bir kadınla konuşmayı beceremiyorlar. Üstelik büyük ihtimalle ikisi de evli. O yüzden bir şeylerden çekinirmiş gibi bir halleri de var."</p>

  <p>Aomame, arkadaşının tutarlı gözlem yeteneğine hayran olmuştu. Bir yandan sohbet ederken, hangi arada bu kadar şeyi yakalamayı başarmıştı acaba? Belki de polis aileden gelmesinden kaynaklanan bir özellikti.</p>

  <p>"Aomame. Sen saçları seyrek olanlardan hoşlanıyordun değil mi? Öyleyse ben şu kalıplı olanını alayım. Uygun mu?"</p>

  <p>Aomame bir kez daha arkasına döndü. Saçları seyrek olanın başının şekli vasatın üzerindeydi. Sean Connery'den milyonlarca ışık yılı uzakta, ama geçer not alabilecek durumdaydı. Öte yandan, midesi bulanacak kadar Queen ve Abba dinlemişti. Daha fazlasını çekecek hali yoktu.</p>

  <p>"Tamam, öyle olsun. Fakat bizi davet etmelerini nasıl sağlayacağız?"</p>

  <p>"Oturup sabaha kadar bekleyecek değiliz. Biz gidelim üstlerine. Sevimli, sempatik bir gülümseme ve atak bir tavırla," dedi Ayumi.</p>

  <p>"Ciddi misin?"</p>

  <p>"Elbette. Ben gidip bir konuşayım. Sen bana bırak. Burada beklemen yeter," dedi Ayumi. Tom Collins'ten büyük bir yudum aldı, avuçlarını birleştirerek ovuşturdu. Sonra Gucci çantasını seri bir hareketle omzuna asarak neşeyle gülümsedi. "Haydi bakalım, cop sallama saati geldi."</p>
</body>
</html>
