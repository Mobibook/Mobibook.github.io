<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="5. Aomame">5<br />
  Aomame</h2>

  <p><br /></p>

  <h3 class="sigil_not_in_toc">Uzmanlık tekniği ve tecrübe gerektiren meslek</h3>

  <p>İşini hallettikten sonra, Aomame bir süre yürüdü, ardından taksi çevirip Akasaka'daki otele gitti. Eve dönüp uykuya dalmadan önce, gerilen sinirlerini alkolle gevşetmesi gerekiyordu. Ne de olsa, bir adamı az önce <i>öteki tarafa</i> yollamıştı. Öldürdüğü, tek kelime şikâyet etmeye fırsatı olmayan sefil farenin teki olsa bile, insan insandı. Ellerinde bir yaşamın sönerkenki son dokunuşu hâlâ duruyordu. Son nefes verilir, ruh bedenden ayrılıp gider. Aomame birçok kez o otelin barına gelmişti. Gökdelenin en üst katındaydı, manzara güzeldi ve insanı rahatlatan bir bar tezgâhı vardı.</p>

  <p>Bara girdiğinde saat 7'yi biraz geçiyordu. Genç piyanist ve gitaristten oluşan ikili "Sweet Lorraine"i çalıyordu. Nat King Cole'un eski plaklarındakine öykünen bir çalış şekliydi ama fena değildi. Aomame her zamanki gibi bara oturup cin tonik ve bir tabak fıstık sipariş etti. Bar henüz kalabalıklaşmamıştı. Akşam manzarasını seyrederek kokteyllerini yudumlayan bir çift, iş konuştukları belli olan takım elbiseli bir dörtlü, ellerinde martini kadehleriyle yabancı bir karıkoca. Aomame, cin toniğini zamana yayarak içti. Erkenden sarhoş olmak istemiyordu. Gece uzundu.</p>

  <p>Omuz çantasından kitap çıkartıp okumaya başladı. 1930'lu yılların Mançurya Demiryolu üzerine yazılmış bir kitaptı. Mançurya Demiryolu (Güney Mançurya Demiryolu Anonim Şirketi) 1905 yılında Rus-Japon Savaşı'nın bitmesinden sonraki yıl, Rusya'nın demiryolu ve imtiyazını devretmesiyle doğmuş, ani bir hızla ölçeğini büyütmüştü. Büyük Japonya İmparatorluğu'nun Çin istilasının dinamosu olmuş, 1945 yılında ise Sovyet ordusu tarafından dağıtılmıştı. 1941 yılında Almanya-SSCB Savaşı başlayana kadar, bu demiryolu ve Sibirya Demiryolu hattında aktarma yaparak Japonya'nın Şimonoseki kentinden Paris'e on üç günde gitmek mümkün oluyordu. Üzerindeki ciddi giysisiyle, yanına büyükçe bir omuz çantası koymuş, Mançurya Demiryolu hakkında yazılmış (sert kapaklı) bir kitabı okuyan genç bir kadının otelin barında içki içse bile, pahalı hayat kadınlarıyla karıştırılmayacağı düşüncesindeydi Aomame. Fakat gerçekte, pahalı hayat kadınlarının ne tür giysilerle dolaştıklarını, Aomame bilmiyordu. Eğer o, kendine zengin bir işadamı bulmak isteyen bir hayat kadını olsaydı da, hem karşısındakini fazla heyecanlandırmamak, hem de bardan kovulmamak için, herhalde hayat kadını gibi görünmemeye çaba harcardı. Sözgelimi Junko Şimada kreasyonundan döpiyes, beyaz bluz giyer; az makyaj yapar ve kullanımı rahat büyükçe bir omuz çantası ile Mançurya Demiryolu'yla ilgili bir kitabı önüne açmış olurdu. O şekilde düşününce, şu an kendisinin de müşterisini bekleyen bir hayat kadınından farkı yoktu.</p>

  <p>Zaman geçtikçe bar müşterileri çoğalmaya başladı. Aomame bunun farkına vardığında çevresini insanların konuşma gürültüsü kaplamıştı. Fakat onun isteyebileceği türden bir müşteri henüz gelmemişti. Aomame cin toniğini tazelettirip, parmak sebze kokteyli sipariş ederek (henüz akşam yemeği yememişti) kitabını okumayı sürdürdü. Nihayet bir adam gelip bar taburelerinden birine oturdu. Yanında kimse yoktu. Teni hafif güneş yanığıydı ve şık dikilmiş kül grisi takım elbise giymişti. Kravat seçimi de fena değildi. Ne aşırı şık, ne de aşırı ciddiydi. Elli yaşlarında olmalıydı. Saçları epeyce seyrelmişti. Gözlük takmıyordu. İş dolayısıyla Tokyo'ya gelmiş, işlerini hallederek, yatağa girmeden önce bir tek atmak istemiş olmalıydı. Aomame gibi. Uygun miktarda alkol alarak, gerilen sinirlerini gevşetmek için.</p>

  <p>İş için Tokyo'ya gelen şirket çalışanlarının çoğu böyle lüks otellerde kalmazlar. Konaklama ücreti çok daha ucuz otellerde kalırlar. İstasyona yakın, oda alanının büyük kısmını yatakların kapladığı, penceresinden yan binadan başka bir şeyin görünmediği, duvara yirmi kez dirsek atmazsan duşu akmayan türden otellerde. Her katın koridorlarında içecek ve diş macunu, diş fırçası, sabun gibi malzemeler satılan otomatik satış makineleri bulunur. Aslında ancak bu kadarına yetecek yolluk alabilmişlerdir ya da artan parayı ceplerine atmak için ucuz otellerde kalıyorlardır. Yakınlardaki küçük meyhanelerde içtikten sonra yatarlar. Kahvaltılarını da yine yakınlardaki pilav üstü et lokantalarında yaparlar.</p>

  <p>Fakat bu otelde kalan insanlar onlardan farklı türden insanlardır. İş için Tokyo'ya gelirken hızlı trenin özel koltuklarından başkasını kullanmaz, işleri bitince de yorgunluk atmak için otelin barında pahalı içkiler içerler. Çoğunluğu birinci sınıf şirketlerde, yönetici pozisyonunda çalışan insanlardır. Bazıları ise serbest meslek sahibi, belki doktorluk ya da avukatlık gibi mesleklerden. Orta yaşlarına gelmiş, para sıkıntısını çoktan arkalarında bırakmışlardır. Ayrıca, az çok eğlenmeyi de bilirler. Aomame'nin aklındaki de öyle biriydi.</p>

  <p>Aomame yirmili yaşlarının başlarından beri, neden olduğunu kendisi de anlamamakla birlikte, saçları seyrelmeye yüz tutmuş orta yaşlı erkekleri çekici bulurdu. İyice kelleşmiş birinden ziyade, saçları hâlâ bir nebze yerinde duranlardan hoşlanırdı. Fakat saçlarının seyrek olması yeterli değildi. Kafasının şekli de düzgün olmalıydı. Onun ideal kafa şekli Sean Connery'nin kafasının kelleşmiş haliydi. Connery'nin kafa şekli oldukça güzel ve seksiydi. Yalnızca bakmakla bile yüreği kıpır kıpır ederdi. Bar tezgâhında, onunla arasında iki tabure boşluk bırakarak oturan adamın kafasının şekli de bir hayli güzeldi. Elbette Sean Connery ölçüsünde düzgün değildi, ama kendine özgü bir havası vardı. Saçlarının başlama çizgisi alnının iyice gerisine düşmüş, kalan seyrek saçları çiyle kaplı sonbahar çayırlarını andırıyordu. Aomame başını kaldırarak adamın kafa şekline baktı. Yüzü öyle hemen akılda kalacak türden değildi. Şişman değildi, ama çene derisi hafiften sarkmaya başlamıştı. Gözünün hemen altında ben gibi bir iz vardı. Her yerde rastlanacak türden orta yaşlı bir adamdı. Fakat ne olursa olsun, kafasının şekli Aomame'nin hoşuna gitmişti.</p>

  <p>Barmen ıslak elbezi ve mönü getirdiğinde, adam mönüye hiç bakmaksızın <i>scotch</i> viski-soda sipariş etti. "Tercih ettiğiniz bir marka var mı?" diye sordu barmen. "Özel bir marka yok. Hangisi olursa olsun fark etmez," dedi adam. Sakin, rahat bir sesi vardı. Konuşmasında Osaka çevresinin şivesi seziliyordu. Sonra adam aniden aklına gelivermiş gibi, "Cutty Sark var mı?" diye sordu. Barmen de, "Var," diye yanıtladı. <i>Fena değil,</i> diye geçirdi içinden Aomame. Tercihinin Chivas Regal ya da bulanık single malt olmamasını beğenmişti. Bir barda, içkiye gereğinden fazla takılan insanların çoğunluğunun cinsel açıdan yavan olduğu, Aomame'nin kişisel görüşüydü. Nedenini kendisi de bilmiyordu.</p>

  <p>Aomame Osaka çevresi şivesini severdi. Özellikle de o yörede doğup büyümüş bir insanın Tokyo'ya gelip de kendini zorlayarak Tokyo ağzını kullanmaya çalışırkenki hallerinden hoşlanırdı. Söz dağarcığı ve tonlamalarının örtüşmemesi her şeyden çok daha fazla keyif verirdi ona. O kendine özgü tınlama Aomame'nin sakinleşmesini sağlıyordu. <i>Bu adama oynayayım,</i> diye geçirdi içinden. <i>O seyrelmiş saçlarda, parmaklarımı dilediğimce gezdireyim.</i> Barmen adamın Cutty Sark viski-sodasını getirdiğinde, Aomame barmeni yakalayarak adamın duyacağı şekilde, "Cutty Sark. Buzlu sek," dedi. "Derhal," diye yanıtladı barmen, ifadesiz yüzüyle.</p>

  <p>Adam gömleğinin en üst düğmesini açarak lacivert kravatını gevşetti. Gömleği uçuk maviydi. Aomame kitabını okumaya devam ederek Cutty Sark'ının getirilmesini bekledi. O arada çaktırmadan bluzunun en üst düğmesini açtı. İkili "It's Only a Papermoon"u çalıyordu. Piyanist tek kişilik orkestra gibi söylüyordu. Buzlu sek viskisi getirilince, Aomame dudaklarına götürerek bir yudum aldı. Adamın kendinden tarafa kaçamak bakışlar fırlattığını anlayabiliyordu. Aomame başını kitaptan kaldırarak adamdan yana baktı. Öylesine ve tesadüfen yapmış gibi. Adamla bakışları karşılaşınca, dudaklarının şeklinden anlaşılmayacak ölçüde belirsizce gülümsedi. Sonra hemen bakışlarını tam karşıya çevirip pencerenin dışındaki gece manzarasını izliyormuş gibi yapmaya başladı.</p>

  <p>Bir adamın, bir kadınla sohbet başlatması için mükemmel bir fırsattı. Hem de bu fırsatı yaratan kadındı. Fakat adam öyle bir girişimde bulunmadı. <i>Şu hale bak, ne yaptığını sanıyorsun sen,</i> diye içinden söylendi Aomame. <i>Bıyıkları yeni terlemiş bir acemi değilsin, bu hassas durumları anlayabilecek yaştasın.</i> Aomame adamın cesaret bulması için, bu kadarının yeterli olmayacağı sonucuna vardı. <i>Kendisi ellili, bense yirmili yaşlardayım. Konuşmaya kalkıp da yüz bulamamaktan endişe ediyor olmalı; ihtiyar kel, şapşalın teki diye düşünmemden. Şansa bak. Çıka çıka böyle biri çıktı.</i></p>

  <p>Kitabı kapatıp çantasına yerleştirerek, kendisi adama seslendi.</p>

  <p>"Cutty Sark'ı sever misiniz?" diye sordu Aomame.</p>

  <p>Adam şaşırarak ona baktı. Yüzünde ne sorulduğunu anlamamış gibi bir ifade oluşmuştu. Sonra yüzündeki o ifade dağılıverdi. "Haa, evet, Cutty Sark," dedi adam, bir şeyi yeni anımsamış gibi. "Eskiden beri etiketi hoşuma gider, sık sık içerim. Yelkenli resmi var ya."</p>

  <p>"Yelkenlileri seviyorsunuz o zaman."</p>

  <p>"Evet. Yelkenlileri severim."</p>

  <p>Aomame bardağını kaldırdı. Adam da viski-soda bardağını kaldırdı. Birbirlerinin şerefine içiyormuş gibi.</p>

  <p>Sonra Aomame yanına koyduğu çantasını omzuna asıp, elinde buzlu sek viski bardağıyla iki tabure kayarak adamın yanına oturdu. Adam şaşırmış gibiydi, ama şaşkınlığının yüzüne yansımaması için çabaladığı da belliydi.</p>

  <p>"Lise döneminden bir kız arkadaşımla burada buluşmak için sözleşmiştik, ama galiba ekti beni," dedi Aomame, kol saatine bakarak. "Ortalarda yok. Hiçbir haber de çıkmadı."</p>

  <p>"Arkadaşın tarihi şaşırmış olabilir mi?"</p>

  <p>"Belki de öyle olmuştur. Eskiden beri öyle huyları olan biridir," dedi Aomame. "Biraz daha beklemek niyetindeyim. O süre boyunca sohbet etmemizin bir sakıncası var mı? Yoksa tek başına mı kalmak istersin?"</p>

  <p>"Hayır, hiç de tek başıma kalmak istemem," dedi adam, bir nebze kararsızlık tonu yüklü bir sesle. Kaşlarını birbirine yaklaştırarak, ipotek değeri belirlermiş gibi bir yüz ifadesiyle Aomame'ye baktı. Müşteri arayan bir hayat kadını olmasından endişelendiği belliydi. Fakat Aomame'nin öyle bir havası yoktu. Bunun üzerine adamın gerginliği biraz hafifledi.</p>

  <p>"Bu otelde mi kalıyorsun?" diye sordu adam.</p>

  <p>Aomame başını iki yana salladı. "Hayır. Tokyo'da yaşıyorum. Yalnızca arkadaşımla burada buluşmak istemiştik. Ya sen?"</p>

  <p>"İş gezisi," dedi adam. "Osaka'dan geldim. Bir toplantıya katılmak için. Sıkıcı bir toplantıydı, şirket merkezi Osaka'da birisinin gelip katılması gerekti."</p>

  <p>Aomame yüzüne resmi bir gülümseme yerleştirdi. <i>Bana bak. Senin işinin nasıl gittiği, benim güvercin pisliği kadar bile umurumda değil,</i> diye geçirdi aklından Aomame. <i>Yalnızca kafanın şekli hoşuma gitti, o kadar.</i> Elbette aklından geçenleri sözcüklere dökmedi.</p>

  <p>"Eh, iş bitiminde bir tek atayım dedim. Yarın öğlenden önce bir işi daha halledip Osaka'ya döneceğim."</p>

  <p>"Ben de az önce büyük bir işi bitirdim," dedi Aomame.</p>

  <p>"Oo. Ne iş yapıyorsun?"</p>

  <p>"Pek fazla iş konuşmak istemem, ama uzmanlık gerektiren bir iş."</p>

  <p>"Uzmanlık gerektiren bir iş," diye tekrarladı adam. "Sıradan insanların beceremeyeceği, uzmanlık tekniği ve tecrübe gerektiren bir iş."</p>

  <p><i>Yürüyen büyük sözlük müsün be adam!?</i> Aomame'nin aklından bu düşünce geçse de, elbette yine sözcüklere dökmedi. Yalnızca gülümsemekle yetindi. "Eh, öyle bir şey işte."</p>

  <p>Adam viski-sodasından bir yudum daha alıp kâsedeki çerezden bir tutam ağzına attı. "Nasıl bir iş olduğunu merak ettim, ama sen pek fazla konuşmak istemiyormuşsun."</p>

  <p>Aomame başını sallayarak onayladı. "Şu an için öyle."</p>

  <p>"Sakın dil kullanımı gerektiren bir iş olmasın? Editör ya da üniversite hocası gibi."</p>

  <p>"Neden böyle düşündün?"</p>

  <p>Adam elini tekrar kravatına götürerek güzelce sıktı. Gömleğinin düğmesini de ilikledi. "Öylesine işte. Kendini kaptırmış halde o kalın kitabı okuyordun ya."</p>

  <p>Aomame bardağının ağzına parmağıyla hafif bir fiske attı. "Kitap okumayı sevdiğim için okuyordum yalnızca. İşimle alakası yok."</p>

  <p>"Öyleyse buraya kadar. Başka bir tahmin yürütebileceğimi sanmıyorum."</p>

  <p>"Ben de tahmin edebileceğini," dedi Aomame. <i>Herhalde sonsuza kadar düşünsen bile,</i> diye ekledi içinden.</p>

  <p>Adam çaktırmadan Aomame'nin vücudunu incelemeye çalışıyordu. Aomame bir şey düşürmüş gibi yaparak eğilip, göğüslerinin arasındaki boşluğu adamın rahatlıkla görebileceği şekilde sergiledi. Memeleri bir parça görünmüş olmalıydı. Dantelli beyaz sutyeni de. Sonra doğrulup buzlu sek Cutty Sark'ını içti. Bardağın içinde yuvarlanan buzun cama çarpma sesi rahatlıkla duyulmuştu.</p>

  <p>"Tazelesinler mi? Ben bir tane daha ısmarlayacağım."</p>

  <p>"Evet, lütfen," dedi Aomame.</p>

  <p>"İyi içiyorsun."</p>

  <p>Aomame anlamı belirsiz biçimde gülümsedi. Sonra hemen ciddi bir ifade takındı. "Öyle ya, şimdi anımsadım. Bir şey sormak istiyorum."</p>

  <p>"Ne gibi?"</p>

  <p>"Yakın zamanda polislerin üniforması değişti mi? Bir de şu taşıdıkları tabancaların türü?"</p>

  <p>"Yakın zamanda derken, ne kadar yakın?"</p>

  <p>"Şu son bir haftada."</p>

  <p>Adamın yüzünde ciddi bir ifade oluştu. "Polislerin üniformaları ve tabancaları değişti, ama birkaç yıl öncesiydi. Vücuda tam oturan üniformanın yerini mont benzeri rahat giysiler aldı, tabancalar da otomatik yeni modellerle değiştirildi. Sonrasında gözle görülür bir değişim olmadı."</p>

  <p>"Japon polisinin tamamı eski tip toplu tabanca taşımıyor muydu? Geçen haftaya kadar?"</p>

  <p>Adam başını iki yana salladı. "Hayır, değil. Çok eskiden beri polisler otomatik tabanca taşıyorlar."</p>

  <p>"Emin misin?"</p>

  <p>Aomame'nin ses tonu adamın kendine güvenini biraz sarsmıştı. Kaşlarının arasındaki kırışıklar belirginleşti, ciddiyetle belleğini yoklamaya çalıştı. "Yok, bu şekilde sorulunca kafam karıştı birden. Fakat gazetelerde polis tabancalarının yeni modellerle değiştirileceğinin yazdığını çok net anımsıyorum. O zaman biraz sorun da yaratmıştı. O tabancaların gereğinden fazla gelişmiş olduğunu söyleyen sivil toplum kuruluşları hükümeti protesto etmişti."</p>

  <p>"Yıllarca önce mi?" diye sordu Aomame.</p>

  <p>Adam daha yaşlıca duran barmeni çağırıp, polislerin üniformaları ile tabancalarının ne zaman değiştiğini sordu.</p>

  <p>"İki yıl önce baharda," diye yanıtladı barmen, hiç tereddüt etmeden.</p>

  <p>"Bak işte, birinci sınıf otel barmeni olunca her şeyi biliyorlar," dedi adam, gülerek.</p>

  <p>Barmen de güldü. "Hayır, öyle bir şey yok. Yalnızca tesadüf, kardeşim polis, oradan anımsıyorum. Kardeşim yeni üniformanın şekline bir türlü alışamamış, durmadan üzerine bir şeyler dökmüştü. Silahın da ağırlığından şikâyetçiydi. Şimdi bile üzerine bir şeyler döker durur. Yeni tabancalar dokuz milimetrelik otomatik Baretta. Tek bir dili çekilince yarı otomatik haline geliyor. Yanılmıyorsam, şimdi lisansını Mitsubishi almış, yerli üretimini yapıyor. Japonya'da silahlı çatışma hiç olmaz. O kadar gelişmiş bir silaha da hiç gerek yok. Aksine, çalınmasından korkar insan. Fakat hükümetin polisin işlevselliğini artırmak gibi bir politikası vardı."</p>

  <p>"Peki ya eski toplu tabancalara ne oldu?" diye sordu Aomame, ses tonunu mümkün olduğunca ayarlamaya çalışarak.</p>

  <p>"Hepsi toplandı. Parçalara ayrıldı," dedi barmen. "Parçalama sahnesini televizyon haberlerinde gördüm. O kadar çok sayıda tabancayı parçalarına ayırıp, onca mermiyi ortadan kaldırmak epeyce külfetli bir iş."</p>

  <p>"Yabancı ülkelerden birine satsaydılar ya," dedi seyrek saçlı adam.</p>

  <p>"Anayasaya göre silah ihraç etmek yasak," dedi barmen, bilgisinden övündüğü belli olacak şekilde.</p>

  <p>"İşte bak, birinci sınıf otel barmeni..."</p>

  <p>"Kısacası iki yıl öncesinden beri toplu tabancalar Japon polisi tarafından hiç kullanılmıyor. Durum bu mu?" diye sordu Aomame, seyrek saçlı adamın lafını ağzına tıkayarak.</p>

  <p>"Bildiğim kadarıyla."</p>

  <p>Aomame yüzünü hafifçe buruşturdu. <i>Aklımı mı yitiriyorum acaba? Daha bu sabah eski üniformalı, eski tip toplu tabanca taşıyan bir polis gördüm. Eski tabancaları, geriye bir tane bırakmayacak şekilde ortadan kaldırdıklarını da hiç duymadım. Bu orta yaşlı adamla barmenin, ikisinin birden yanlış anımsaması, yalan söylemesi mümkün değil. Öyleyse hata bende.</i></p>

  <p>"Teşekkürler. Artık bu konuyu kapatalım," dedi Aomame barmene. Barmen profesyonel gülümsemesini duruma uygun bir imla işaretiymiş gibi yüzüne yerleştirdikten sonra, işinin başına döndü.</p>

  <p>"Polislere merakın mı var?" diye sordu orta yaşlı adam.</p>

  <p>"O anlamda değildi," dedi Aomame. Sonra yüzüne muğlak bir ifade yerleştirdi. "Yalnızca kafam biraz karıştı."</p>

  <p>Yeni getirilen Cutty Sark viski-soda ve buzlu sek viskilerini içmeye başladılar. Adam yatlardan söz ediyordu. Adamın Batı Sarayı'nın limanında küçük bir yatı vardı. Tatil günlerinde yatıyla denize açılıyordu. Denizin üzerinde tek başınayken, bedenini rüzgâra bırakmanın ne kadar hoş bir şey olduğunu, adam coşkuyla anlatıyordu. Rulmanın tarihçesini, Ukrayna'daki maden yataklarının dağılımını anlatsa daha iyi olurdu. Aomame kol saatine göz attı.</p>

  <p>"Artık geç olmuş. Doğrudan bir soru sorabilir miyim?</p>

  <p>"Olur."</p>

  <p>"Nasıl desem, biraz kişisel bir soru."</p>

  <p>"Yanıtlayabilirim belki."</p>

  <p>"Çükün büyük mü?"</p>

  <p>Adam ağzı yarı açık halde, gözlerini kısarak bir süre Aomame'nin yüzüne bakakaldı. Duyduğu soruya bir türlü inanmak istemezmiş gibi bir hali vardı. Fakat Aomame'nin yüzündeki ciddi ifade bozulacak gibi değildi. Şaka yapmıyordu. Gözlerine bakınca bu rahatlıkla anlaşılıyordu.</p>

  <p>"Şöyle bir düşüneyim," dedi adam, ciddiyetle. "Bilemiyorum, ama normaldir herhalde. Birden böyle bir soru sorulunca, insan ne diyeceğini şaşırıyor..."</p>

  <p>"Yaşın kaç?"</p>

  <p>"Geçen ay 51 yaşıma girdim," dedi adam, tedirgin bir sesle.</p>

  <p>"Normal bir beyin sahibisin, 51 yaşındasın, diğer insanlar gibi bir işin var, yatın bile var, ama kendi çükünün ortalamadan büyük mü, yoksa küçük mü olduğunu bilmiyor musun?"</p>

  <p>"Ehh, normalden biraz büyük olabilir," dedi adam, bir süre düşündükten sonra, utana sıkıla.</p>

  <p>"Doğru mu söylüyorsun?"</p>

  <p>"Neden bu kadar takılıyorsun?"</p>

  <p>"Takılmak mı? Takıldığımı kim söyledi?"</p>

  <p>"Kimse söylemedi, ama..." dedi adam, taburenin üzerine yığılıp kalacakmış gibi bir hareket yaparak. "Fakat şu an sorunumuz o galiba."</p>

  <p>"Sorun falan değil. Hem de hiç," diye kestirip attı Aomame. "Ben yalnızca, kişisel olarak büyük çüklerden hoşlanırım. Görsel açıdan. Büyük olmazsa hissetmem falan gibi bir mesele değil. Zaten büyük olması tek başına yeterli de değil. Verdiği his açısından da büyükçe olanlardan hoşlanırım. Yasak mı? Herkesin kendine göre bir beğenisi olur, değil mi? Fakat aşırı büyük olanını da istemem. Acıtır çünkü. Anladın mı?"</p>

  <p>"Öyleyse, benimki seni hoşnut eder belki. Sanırım normalden biraz büyük, ama öyle aşırı büyük değil. Yani, uygun ölçülerde..."</p>

  <p>"Yalan söylemiyorsun değil mi?"</p>

  <p>"Böyle bir konuda yalan söylemenin faydası olmaz."</p>

  <p>"Bak sen. Göstersene o zaman."</p>

  <p>"Burada mı?"</p>

  <p>Aomame kendine engel olmaya çalışsa da yüzünü buruşturdu. "Burada mı? Anormal misin sen? Şu yaşında kafanı kullanamıyor musun? Boynunda kravat, üstünde kaliteli elbiseler olduğu halde toplumsal yaşamdan haberin yok ha? Böyle bir yerde çükünü çıkartmak da ne demek? Çevremizdeki insanların ne diyeceklerini bir düşünsene. Şimdi kalkıp senin odana gideceğiz, orada donunu çıkartıp göstereceksin. İkimiz yalnızken. Daha doğal ne olabilir?"</p>

  <p>"Görüp de ne yapacaksın?" diye sordu adam, endişeli bir ses tonuyla.</p>

  <p>"Görüp de ne yapacaksın?" Aomame nefesini tutarak, yüzünü iyice buruşturdu. "Seks elbette. Başka ne olabilir? Senin odana kadar geleceğim, yalnızca çüküne bakacağım, sonra da, 'Teşekkür ederim. Zahmet oldu. Güzel bir şey gördüm. Haydi, iyi geceler' deyip de evime mi döneceğim yani? Senin kafandaki devrelerin bir kısmı yanmış olmasın sakın?"</p>

  <p>Adam Aomame'nin yüzündeki trajik değişimi görünce bir an nefessiz kaldı. O yüzünü buruşturunca, çoğu erkek kuyruğunu kıstırıverirdi. Küçük çocuklar görse belki de altlarına kaçırırlardı. Onun buruşmuş suratının öylesine şok edici bir yanı vardı. <i>Biraz ileri mi gittim acaba? Adamı bu kadar korkutmamalıyım. Önce bir işimizi görelim de.</i> Aomame ifadesini aceleyle normal haline getirip, yüzüne zoraki bir gülümseme yerleştirdi. Sonra yeniden vaaz verir gibi konuşmaya başladı.</p>

  <p>"Kısacası senin odana gidip, yatağa girerek seks yapacağız. Gay, iktidarsız ya da öyle bir şey değilsindir umarım."</p>

  <p>"Hayır, sanırım değilim. İki çocuğum bile var..."</p>

  <p>"Baksana, sana kaç çocuğun olduğunu soran oldu mu? Nüfus sayımı yapmadığımıza göre, gereksiz laflar da etme. Benim sormak istediğim, bir kadınla yatağa girdiğinde çükünün kalkıp kalkmayacağı. Soru bundan ibaret."</p>

  <p>"Şimdiye kadar önemli anlarda işe yaramadığı hiç olmadı sanırım," dedi adam. "Fakat sen profesyonel mi desem... Bu işi meslek olarak mı yapıyorsun?"</p>

  <p>"Hayır. At bu düşünceyi kafandan. Profesyonel falan değilim. Sapık da değilim ayrıca. Sıradan bir vatandaşım. Sıradan bir vatandaş, en yalın ve dürüst haliyle karşı cinsle ilişkiye girmeyi arzulayan bir vatandaş yalnızca. Özel olmayan, yalnızca sıradan bir ilişki. Bunun neresi yanlış? Zor bir işi bitirmişim, gün batmış, hafiften içkimi içmişim. Tanımadığım biriyle seks yaparak stres atmak, sinirlerimi dinlendirmek. Buna ihtiyacım var. Sen de erkek olduğuna göre, bunun nasıl bir şey olduğunu bilirsin."</p>

  <p>"Elbette biliyorum, ama..."</p>

  <p>"Senin paranın tek kuruşuna ihtiyacım yok. Beni tam olarak tatmin edebilirsen, ben çıkartıp vereyim hatta. Mesele prezervatifse, yanımda var, hastalıktan endişen olmasın. Tamam mı?"</p>

  <p>"Tamam olmasına tamam da..."</p>

  <p>"Pek hevesli değil gibisin. Sana yetersiz mi geldim?"</p>

  <p>"Hayır, mesele o değil. Yalnızca, anlamakta güçlük çekiyorum. Sen genç ve güzelsin, bense herhalde senin baban yaşındayım..."</p>

  <p>"Saçmalamayı kes artık. Lütfen. Aramızda yaş farkı olsa bile, ben senin işe yaramaz kızın değilim, sen de benim işe yaramaz babam değilsin. Bunun anlaşılmayacak bir yanı yok. Bu şekilde anlamsızca genelleştirilince sinirlerim bozuluyor. Ben yalnızca senin kel kafandan hoşlandım. Özellikle şeklinden. Tamam mı?"</p>

  <p>"Tamam da, henüz tamamen kel değilim. Eh, alnım açıldı biraz..."</p>

  <p>"Kes artık ya!" dedi Aomame, olanca gücüyle suratını buruşturma isteğini bastırarak. Sonra sesini biraz yumuşattı. Karşısındakini gereğinden fazla korkutmaması gerekiyordu. "Bunun ne önemi var? Lütfen, saçma sapan konuşma artık."</p>

  <p><i>Kendisi ne düşünürse düşünsün, kesinlikle kel,</i> dedi Aomame, içinden. <i>Nüfus sayımında kel sınıflaması olsa, sen mutlaka o gruba girerdin. Cennete gidecek olsan, keller cennetine gidersin. Cehenneme gidecek olsan keller cehennemine. Tamam mı? Tamamsa gerçekleri görmezden gelmeyi bırak. Haydi gidelim artık. Senin şu keller cennetine!</i></p>

  <p><br /></p>

  <p>Adam bar hesabını ödedikten sonra, birlikte odasına gittiler.</p>

  <p>Adamın penisi gerçekten de normalin üstü büyüklükteydi, ama aşırı büyük de değildi. Beyanında yanlışlık yoktu. Aomame usulca oynayarak, büyütüp, sertleştirdi. Sonra bluzunu ve eteğini çıkarttı.</p>

  <p>"Memelerimi küçük bulmuş olmalısın," dedi Aomame, adamı baştan aşağı gözleriyle tarayarak, soğuk bir ses tonuyla. "Kendi çükün oldukça büyük olduğu halde, benim memelerim küçük diye, aptal yerine konduğunu, zararda olduğunu düşünüyorsundur."</p>

  <p>"Hayır, öyle düşünmüyorum. Göğüslerin o kadar da küçük değil. Şekli de oldukça güzel."</p>

  <p>"Acaba?" dedi Aomame. "Bak, söylemiş olayım. Normalde bu tür dantelli sutyen falan giymem. İş gereği giymek zorunda kaldım. Göğsümü şöyle bir gösterebilmek için."</p>

  <p>"Şu iş, ne türden bir iş acaba?"</p>

  <p>"Bak az önce net olarak söyledim. Böyle bir yerde iş konuşmak niyetinde değilim. Fakat ne tür bir iş yapıyor olursa olsun, kadın olmak kolay değil."</p>

  <p>"Erkekler de, yaşamak için türlü sıkıntılara katlanır."</p>

  <p>"Fakat takmak istemediğiniz halde, dantelli sutyen takmak zorunda kalmazsınız."</p>

  <p>"Orası öyle gerçi..."</p>

  <p>"Öyleyse biliyormuş gibi konuşma. Kadınların erkeklerden çok daha fazla sıkıntıları olur. Sen hiç ayağında yüksek topuklu ayakkabılarla dik merdivenlerden inmek zorunda kaldın mı? Dar mini etekle parmaklık üzerinden atladın mı?"</p>

  <p>"Hata bende," diye, adam dürüstçe özür diledi.</p>

  <p>Aomame elini sırtına uzatıp sutyenini çözdükten sonra, çıkartıp yere attı. Külotlu çorabını kıvırarak sıyırdıktan sonra onu da yere attı. Sonra yatağa uzanıp adamın penisiyle bir kez daha oynamaya başladı. "Baksana. Oldukça iyi durumdasın. Hoşuma gitti. Şekli güzel, büyüklüğü de ideal ölçülerde. Ağaç kökü gibi de sertleşti."</p>

  <p>"Bunları duymak memnun edici," dedi adam, rahatlamış bir ses tonuyla.</p>

  <p>"Haydi bakalım. Şimdi ablacığın seni zevkten dört köşe edecek."</p>

  <p>"Önce bir duş alsak? Biraz terledik zira."</p>

  <p>"Kapa çeneni," dedi Aomame. Sonra ikaz edermiş gibi, adamın sağ hayasına hafifçe fiske attı. "Ben buraya seks yapmaya geldim, duş almaya değil. Tamam mı? Önce yapalım. Deli gibi yapalım. Terli olmuşuz olmamışız ne fark eder. Utangaç bir liseli kız da değilim."</p>

  <p>"Tamam," dedi adam.</p>

  <p><br /></p>

  <p>Seks sonrasında, yorgunluktan bitkin düşmüş gibi yanına yüzükoyun uzanan adamın çıplak ensesini parmaklarıyla okşarken, o özel noktaya sivri bir iğne ucu batırma arzusunu, Aomame güçlü bir şekilde hissediyordu. Gerçekten kalkıp yapmayı bile aklından geçirdi. Çantasının içinde kumaşa sarılı buz kıracağı duruyordu. Zaman harcayarak sivrilttiği ucunda özel imalat yumuşak mantar saplıydı. İstese kolayca yapabilirdi. Sağ elinin ayasını ahşap sapa doğal bir hareketle indirmesi yeterliydi. Adam daha neye uğradığını anlayamadan ölmüş olurdu. Hiç acı çekmeden. Doğal yollardan ölüm teşhisi koyarlardı kesin. Fakat elbette, bu arzusunu düşüncelerinde bıraktı. Bu adamı toplumdan temizlemesi için hiçbir neden yoktu. Aomame'nin artık onun varlığına hiçbir şekilde ihtiyaç duymaması dışında. Aomame başını sallayarak bu tehlikeli düşünceleri aklından silip attı.</p>

  <p><i>Adam aslında kötü bir insan değil,</i> dedi Aomame içinden. <i>Sekste oldukça başarılıydı. Kadını orgazm olana kadar patlamamak için elinden geleni yaptı. Kafasının şekli de, kellik ölçüsü de kıvamında. Penisinin büyüklüğü de tam kararında. Görgülü, giyim beğenisi yüksek, insanlara bir şeyler dayatmaya da kalkmıyor. Herhalde iyi bir eğitim de görmüş olmalı. Evet, konuşmaları korkunç can sıkıcı, sinir bozucuydu. Fakat bu ölmesini gerektirecek bir suç değil. Galiba.</i></p>

  <p>"Televizyonu açabilir miyim?" diye sordu Aomame.</p>

  <p>"Olur," dedi adam, yüzükoyun yattığı yerden.</p>

  <p>Yatağın içinde çıplak halde, 23.00 haberlerini sonuna kadar izledi. Ortadoğu'da İran ve Irak kanlı savaşlarını sürdürüyorlardı. Savaş bataklığının içine düşmüşlerdi, çözüm için hiçbir çare kalmamıştı. Irak'ta zorunlu askerliğe karşı çıkan gençler ibretiâlem için elektrik direklerine asılmıştı. İran hükümeti, Saddam Hüseyin'in sinir gazı ve biyolojik silah kullandığından şikâyet ediyordu. Amerika'da Walter Mondale ve Gary Hart devlet başkanlığı seçiminde Demokrat Parti adaylığı için çekişiyorlardı. İkisi de dünyanın en bilge insanları gibi durmuyorlardı. Bilge devlet başkanları çoğunlukla suikastların hedefi haline gelir ve sıradan insanlardan daha zeki insanlar da ellerinden geldiğince devlet başkanlığından uzak duruyor olabilirdi.</p>

  <p>Ayda kalıcı gözlem istasyonu inşası devam ediyordu. Şaşırtıcı bir şekilde Amerika ve Sovyetler işbirliği yapıyorlardı. Güney Kutbu'ndaki gözlem istasyonu konusunda da öyle olmuştu. <i>Ay üssü?</i> dedi Aomame, başını hafifçe yana eğerek. Hiç böyle bir şey duymamıştı. Nasıl bir şeydi acaba? Fakat bu konuyu pek fazla derinlemesine düşünmemeyi yeğledi. Çok daha önemli, güncel sorunlar da vardı ne de olsa. Kyuşu'daki madende çıkan yangında çok sayıda ölen olmuştu, hükümet kazanın nedenlerini araştırıyordu. Ayda üs kurulan bir çağda, insanların hâlâ kömür çıkartmaya devam etmesi, Aomame için çok daha şaşırtıcıydı. Amerika finans piyasasını serbest bırakması için Japonya'ya baskı uyguluyordu. Morgan Stanley ve Merrill Lynch hükümeti kışkırtarak, para kazanmanın yeni yollarını arıyordu. Şimane ilinden bir akıllı kedi haberi geçildi. Kedi pencereyi kendi başına açarak dışarı çıkıyor, çıktıktan sonra da yine kendi başına kapatıyordu. Bunu yapmayı sahibi öğretmişti. Aomame zayıf kara kedinin arkasına dönerek, tek patisini uzatıp anlamlı gözlerle pencereyi kapatma sahnesini hayranlıkla izledi.</p>

  <p>Her türlü haber vardı. Fakat Şibuya'daki otelde bir ceset bulunduğuna dair bir haber yoktu. Haberler bitince uzaktan kumandanın tuşuna basarak televizyonu kapattı. Artık yalnızca, yanında uyuyan orta yaşlı adamın soluk alıp verişi duyuluyordu.</p>

  <p><i>O adam hâlâ aynı pozisyonda, masaya kapaklanmış haldedir. Derin bir uykudaymış gibi görünüyordur. Yanımdaki bu adam gibi. Fakat soluk alıp verişi duyulamaz. O sefil farenin saat alarmıyla uyanma olasılığı yok.</i> Aomame yüzünü tavana çevirmiş halde, cesedin duruşunu zihninde canlandırmaya çalıştı. Başını hafifçe sallayıp, yüzünü buruşturdu. Sonra yataktan kalkıp, etrafa saçtığı giysilerini tek tek toplamaya başladı.</p>
</body>
</html>
