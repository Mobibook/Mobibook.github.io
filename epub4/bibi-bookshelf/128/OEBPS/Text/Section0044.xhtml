<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="16. Tengo">16<br />
  Tengo</h2>

  <p><br /></p>

  <h3 class="sigil_not_in_toc">Sanki hayalet gemi gibi</h3>

  <p>"Sabah olduğunda acaba beni nasıl bir dünya bekliyor olacak?"</p>

  <p>"Bunu kimse bilemez," dedi Fukaeri.</p>

  <p>Fakat Tengo'nun uyandığı dünya, önceki akşam uyuduğu dünyayla karşılaştırıldığında önemli bir değişiklik varmış gibi görünmüyordu. Başucundaki saate baktığında saat 6'yı biraz geçmişti. Pencerenin dışı iyice aydınlanmıştı. Hava berraktı, perdenin aralığından bir ışık demeti içeri giriyordu. Artık yazın sonlarına yaklaşılmış gibiydi. Kuşların sesleri tiz ve canlıydı. Dünkü şiddetli fırtına, hayal gibiydi. Belki de uzak geçmişte, bilinmedik bir yerde meydana gelmişti.</p>

  <p>Uyanınca Tengo'nun aklına ilk gelen, Fukaeri'nin geceleyin ortadan kaybolmuş olabileceği idi. Fakat kız Tengo'nun yanında kış uykusuna yatmış küçük hayvanlar gibi derin uykudaydı. Uyurkenki yüzü güzeldi, ince siyah saçları beyaz alnına dökülmüş, karmaşık desenler oluşturmuştu. Kulağı, saçlarının altında kaldığından görünmüyordu. Soluk alıp verişi hafifçe duyulabiliyordu. Tengo bir süre odanın tavanını izleyip, o küçük, körük gibi soluklara kulak verdi.</p>

  <p>Tengo, dün geceki boşalma hissini hâlâ net olarak anımsıyordu. Bu kızın içine sahiden boşaldığını düşününce, kafası feci halde karışmıştı. Hem de aşırı biçimde boşalmıştı. Sabah olunca, bunun o şiddetli fırtına gibi, gerçekte meydana gelmediğini düşünmüştü. Sanki rüyasında olup bitmiş gibi. 10'lu yaşlarında birkaç kez rüyalanma deneyimi olmuştu. Cinsel bir rüya görmüş, rüyasında boşalmış, sonra uyanmıştı. Olan her şey rüyaydı, ama yalnızca boşalma gerçekti. Bu seferki de ona çok benziyordu.</p>

  <p>Fakat bu bir rüyalanma değildi. Tengo kesinlikle Fukaeri'nin içine boşalmıştı. Kontrolü kız ele alarak, penisini kendi içine almış, menisini tamamen sağmıştı. Tengo, yalnızca itaat etmişti. O sırada vücudu tamamen uyuşmuş, parmağını bile kıpırdatamamıştı. Kendisi ise, ilkokuldaki sınıfta boşaldığını sanıyordu. Fakat âdet görmediğinden hamile kalma endişesinin olmadığını söylemişti Fukaeri. Böyle bir şeyin gerçekten meydana geldiğini bir türlü kabullenemiyordu. Fakat gerçekten olmuştu. Gerçek dünyada, gerçek bir olay olarak. Herhalde.</p>

  <p>Yataktan çıkıp üstünü değiştirerek mutfağa gitti, su kaynatarak kahve hazırladı. Kahveyi hazırlarken kafasındakileri bir düzene sokmaya çalışıyordu. Masa çekmecesinin içindekileri düzene sokar gibi. Fakat kafasındakiler bir türlü düzene girmiyordu. Yalnızca bazı şeylerin yerini değiştirebiliyordu. Silginin olduğu yere ataşları, ataşların olduğu yere kalem açacağını, kalem açacağının olduğu yere silgiyi koyuyordu. Karmaşa şekil değiştiriyordu yalnızca.</p>

  <p>Yeni yaptığı kahveyi içip banyoya gitti ve FM radyoda barok müzik programını dinleyerek tıraş oldu. Telemann'ın bağımsız müzik aletleri için bestelediği partitalar çalıyordu. Tengo her zamanki rutininde hareket ediyordu. Mutfakta kahve hazırlayıp içtikten sonra radyoda <i>Sizler İçin Barok Müzik Programı'</i>nı dinleyerek tıraş oluyordu. Günden güne yalnızca besteler değişiyordu. Yanlış hatırlamıyorsa dün Rameau'nun klavyeli çalgılar için bestelediği müzikler yayınlanmıştı.</p>

  <p>Yorumcu şöyle diyordu:</p>

  <blockquote style="margin: 20px 0 20px 40px; border: none; padding: 0px;">
    <p>Telemann 18. yüzyılın ilk yarısında besteci olarak Avrupa'nın her yerinde büyük itibar görüyordu, ama 19. yüzyıla gelindiğinde, çok fazla sayıda beste yaptığı için insanlar tarafından hakir görülmeye başlamıştı. Fakat bu asla Telemann'ın suçu değildi. Avrupa toplumunun yapısındaki değişimlerle birlikte, müziğin yaratılma amacında da değişim yaşanmıştı. Bu da değerlendirmelerde bir tepetaklak oluşa davetiye çıkartmıştı.</p>
  </blockquote>

  <p><i>Yeni dünya bu mu?</i> diye geçirdi aklından. Tekrar çevresindeki manzaraya göz gezdirdi. Evet, değişim denilecek bir şey gözüne ilişmemişti. Ortada onu aşağılayan insanlar da yoktu henüz. Fakat neticede sakallarını kesmesi gerekiyordu. Dünya değişmiş de olsa, değişmemiş de olsa, birileri onun yerine gelip sakallarını kesmeyecekti. Kendisinin kesmesinden başka yol yoktu. Sakallarını kesince tost ekmeğine tereyağı sürerek yedi ve bir fincan kahve daha içti. Yatak odasına Fukaeri'ye bakmaya gitti, ama kız çok derin uykuda gibiydi, hiç kımıldamıyordu. Az öncesinden beri yatış şekli değişmemişti. Saçları alnında aynı desenleri oluşturuyordu. Soluk alıp verişleri de önceki gibi huzurluydu.</p>

  <p>Tengo'nun şimdilik bir programı yoktu. Dershanede dersi de. Ziyarete gelecek birileri olmadığı gibi birilerini ziyaret etme niyeti de yoktu. Gün boyunca ne yapacağı ona kalmıştı. Tengo mutfak masasının başında romanını yazmaya devam etti. Dolmakalemini eline alıp müsvedde kâğıdını harflerle doldurdu. Her zamanki gibi çabucak işine yoğunlaşabilmişti. Bilincinin kanalı değişmiş, diğer şeyler kolayca zihninden silinip gitmişti.</p>

  <p><br /></p>

  <p>Fukaeri uyandığında saat 9'a geliyordu. Kız pijamalarını çıkarıp Tengo'nun tişörtünü giymişti. Jeff Beck Japonya turu tişörtüydü. Tengo'nun Çikura'ya babasını ziyarete gittiği gün üzerine giydiği tişörttü. Tişörtün içerisindeki bir çift meme, tüm dolgunluğuyla belli oluyordu. Bu, ister istemez Tengo'ya akşamki boşalma hissini anımsattı. Bir tarihin o tarine özgü gerçekleri anımsatması gibi.</p>

  <p>FM radyo Marcel Dupré'nin org bestelerini yayınlıyordu. Tengo romanını yazmayı bırakıp Fukaeri için sabah kahvaltısı hazırladı. Fukaeri Earl Grey çayı içti, tost ekmeğinin üzerine çilek reçeli sürüp yedi. Sanki Rembrandt'ın giysilerin plilerini çizmesi gibi dikkatle, zaman harcayarak tostuna reçel sürüyordu.</p>

  <p>"Kitabın ne kadar sattı acaba?" diye sordu Tengo.</p>

  <p><i>"Pupa Hava</i> mı?" dedi Fukaeri.</p>

  <p>"Öyle."</p>

  <p>"Bilmiyorum," dedi Fukaeri. Sonra gözlerini hafifçe kıstı. "Çok fazla."</p>

  <p><i>Onun için rakamlar pek önemli değil,</i> diye düşündü Tengo. Fukaeri'nin çok fazla ifadesi geniş bir düzlükte göz alabildiğince uzanan yeşermiş yoncaları akla getiriyordu. Yoncaları ifade etmek için çok kavramı yerinde olurdu. Kimse kalkıp da sayamazdı neticede.</p>

  <p>"Çok sayıda insan <i>Pupa Hava'</i>yı okuyor," dedi Tengo.</p>

  <p>Fukaeri hiçbir şey söylemeksizin reçeli nasıl sürdüğünü kontrol etti.</p>

  <p>"Komatsu Bey'le buluşmam gerekiyor. Mümkün olan ilk fırsatta," dedi Tengo. Masanın karşı tarafından Fukaeri'nin yüzüne bakarak. Kızın yüzünde her zamanki gibi hiçbir ifade yoktu. "Sen Komatsu Bey'le görüştün, değil mi?"</p>

  <p>"Basın toplantısında."</p>

  <p>"Konuştunuz mu?"</p>

  <p>Fukaeri başını hafifçe iki yana salladı. Hiç konuşmadıklarını söylemek istiyordu.</p>

  <p>Tengo oradaki manzarayı tüm canlılığıyla hayal edebiliyordu. Komatsu her zamanki gibi müthiş bir hızla, düşündüklerini –ya da aklından bile geçirmediği şeyleri– anlatıyor, Fukaeri ise o sırada ağzını bile açmıyordu. Karşısındakinin söylediklerini doğru dürüst dinlemiyordu bile. Komatsu ise, bunu hiç dert etmiyordu. Eğer "uyuşma ihtimali hiç olmayan insanların bir araya gelmesi" durumu için bir örnek vermek gerekse, Fukaeri ve Komatsu'nun birlikteliği bunun için biçilmiş kaftandı. Tengo sessizliği bozdu:</p>

  <p>"Uzun süredir Komatsu Bey'le görüşmedim. Haberleşmedik de. O da bu sıralar çok meşgul olsa gerek. <i>Pupa Hava'</i>nın çok satması yüzünden oraya buraya koşuşturuyordur. Fakat oturup yüz yüze, birtakım sorunlar hakkında ciddi bir şekilde konuşmamız gereken zaman geldi. Tam da sen buradayken. İyi bir fırsat. Birlikte görüşelim mi?"</p>

  <p>"Üçümüz mü?"</p>

  <p>"Evet, öylesi daha iyi olur."</p>

  <p>Fukaeri bir süre bunu düşündü. Belki de hayalinde bir şeyler canlandırmıştı. Sonra yanıtladı: "Fark etmez, eğer bu mümkünse."</p>

  <p><i>Eğer bu mümkünse,</i> diye içinden tekrarladı Tengo. Söylediğinde kehanet gibi bir tını vardı.</p>

  <p>"Mümkün olmayabilir diye mi düşünüyorsun?" diye sordu Tengo çekine çekine.</p>

  <p>Fukaeri bu soruyu yanıtlamadı.</p>

  <p>"Eğer mümkün olursa onunla görüşelim. Uygun mu?"</p>

  <p>"Görüşüp ne yapacağız?"</p>

  <p>"Görüşüp ne yapacağız?" diye soruyu yineledi Tengo. "Önce parayı geri vereceğim. <i>Pupa Hava'</i>yı baştan yazmamın karşılığı olarak toplu bir para geçenlerde benim banka hesabıma yatırıldı. Fakat bu parayı almak istemiyorum. Her şeyden önce <i>Pupa Hava'</i>yı baştan yazdığım için pişman değilim. Bu iş benim için teşvik edici oldu. Beni motive etti. Bunu benim söylemem uygun olur mu bilemem, ama kitap gerçekten iyi oldu. Şimdi de iyi eleştiriler alıyor. Çok da satıyor. İşi üzerime almam yanlış değildi. Yalnız olayların bu kadar büyüyeceğini düşünmemiştim. Elbette kabul eden benim. Bunun sorumluluğunu almam gerektiği de açık. Fakat bu iş için karşılık almak niyetinde değilim."</p>

  <p>Fukaeri omuzlarını hafifçe kısar gibi bir hareket yaptı. Tengo konuşmasını sürdürdü:</p>

  <p>"Gerçekten öyle. Bu parayı kabul etmemek, durumda hiçbir değişikliğe yol açmayabilir. Fakat ben kendi konumumu netleştirmek istiyorum."</p>

  <p>"Kime karşı?"</p>

  <p>"Öncelikle kendime karşı," dedi Tengo, sesini biraz alçaltarak.</p>

  <p>Fukaeri reçel kavanozunun kapağını eline almış, nadir bir şeye bakar gibi bakıyordu.</p>

  <p>"Fakat belki de artık çok geçtir," dedi Tengo.</p>

  <p>Fukaeri bununla ilgili hiçbir şey söylemedi.</p>

  <p><br /></p>

  <p>Saat 1'i geçerken Komatsu'nun şirketine telefon ettiğinde (öğleden önce Komatsu işyerine gelmezdi) telefona çıkan kadın, Komatsu'nun son birkaç gündür izinli olduğunu söyledi. Fakat daha fazlasını bilmiyordu. Bir şeyler biliyor olsa bile Tengo'ya söylemeye niyeti yoktu. Tengo kadına rica ederek tanıdığı başka bir editörü telefona bağlattı. Adamın editörlüğünü yaptığı aylık dergi için Tengo mahlas kullanarak kısa köşe yazıları yazıyordu. Editör ondan iki üç yaş büyüktü. Aynı üniversiteden mezun olduklarından Tengo'ya sempatisi vardı.</p>

  <p>"Komatsu, neredeyse bir haftadır yok," dedi editör. "Üç gün önce telefon ederek, kendisini iyi hissetmediğini, bir süre dinleneceğini söylemiş. O günden beri yayınevine gelmedi. Yayın kurulundaki tipler, herkes sıkıntılı. Ne de olsa Komatsu <i>Pupa Hava'</i>nın sorumlu editörü. O kitapla ilgili her şeyi tek başına yaptı. Kendisi aslında derginin sorumlusu, ama dergiyle ilgili işleri bir kenara bırakarak kitapla ilgili işlere yoğunlaştı sadece, başka hiç kimseyi de yanına yanaştırmadı. Bu yüzden şimdi izin kullanmaya kalkınca bizimkiler ne yapacaklarını şaşırdılar. Eh, sağlığı yerinde değilse söylenecek bir şey yok gerçi."</p>

  <p>"Nesi varmış?"</p>

  <p>"Bilmiyoruz. Yalnızca, <i>iyi değilim</i> demiş. Bu kadarını söyledikten sonra telefonu kapatmış. Ondan sonra hiç haber çıkmadı. Soracağımız şeyler olduğunda evine telefon etsek bile açan olmuyor. Sürekli telesekreter çıkıyor. Bu bizi epey zora soktu."</p>

  <p>"Komatsu Bey'in ailesi yok mu?"</p>

  <p>"Tek başına yaşıyor. Karısı, bir de çocuğu vardı, ama çok önce boşandılar sanıyorum. Kendisi hiçbir şey söylemediğinden ayrıntısını bilmiyorum, ama söylentiler bu yönde."</p>

  <p>"Yine de izin alıp bir kez bile irtibat kurmaması tuhaf."</p>

  <p>"Fakat senin de bildiğin gibi genel yargılarla değerlendirilecek bir insan değildir."</p>

  <p>Tengo ahize elinde, bir süre bu sözleri düşündü. Sonra konuşmayı sürdürdü:</p>

  <p>"Gerçekten de ne yapacağı belli olmayan bir insandır. Toplumun genel yargılarına aldırış etmediği gibi, kafasına eseni yapar. Fakat benim bildiğim kadarıyla işi konusunda sorumsuz bir insan değildir. <i>Pupa Hava'</i>nın bu kadar sattığı bir sırada ne kadar kendini iyi hissetmese bile, işleri ortada bırakması, şirkete doğru dürüst haber bile vermemesi mümkün değil. O kadar kötü bir insan değildir."</p>

  <p>"Haklısın aslında," dedi o editör. "Şöyle bir evine kadar gidip durumuna bakmakta fayda olabilir. Fukaeri'nin ortadan kaybolmasıyla ilgili olarak Öncüler'le de sıkıntı yaşadık. Kızın nerede olduğu hâlâ bilinmiyor. Başına bir şey gelmiş de olabilir. Sakın Komatsu bir hastalık bahanesiyle izin alıp Fukaeri ile birlikte bir yerlerde takılıyor olmasın?"</p>

  <p>Tengo hiçbir şey söylemedi. Fukaeri'nin hemen karşısında oturmuş, kulak pamuğuyla kulaklarını temizlediğini söyleyemezdi.</p>

  <p>"Bu meselenin dışında, o kitapla ilgili kafama takılan bazı şeyler var. Kitabın satıyor olmasına diyecek yok, ama bazı şeyleri aklım almıyor yine de. Yalnızca ben değil, yayınevindeki çoğu insan da aynı şeyleri düşünüyor. Bu arada Tengo, Komatsu Bey'le bir işin mi vardı?"</p>

  <p>"Hayır, özel bir işim yoktu. Bir süredir görüşmediğimiz için nasıl olduğunu merak etmiştim."</p>

  <p>"Son günlerde bu meseleden dolayı bir hayli yoğundu. Stres de etkili olmuştur belki. Nihayetinde <i>Pupa Hava,</i> bizim yayınevi kurulalı beri en çok satan kitabımız oldu. Bu seneki bonusu heyecanla bekliyorum. Tengo, sen o kitabı okudun mu?"</p>

  <p>"Elbette, başvuru müsveddesini okumuştum."</p>

  <p>"Doğru ya, sen müsveddelerin ön okumasını yapıyordun."</p>

  <p>"Çok güzel yazılmış ilginç bir roman."</p>

  <p>"Evet, içeriği iyi. Okumaya değer."</p>

  <p>Tengo bu ifadede uğursuz bir tını hissetti. "İyi de aklına takılan ne?"</p>

  <p>"Bu, editör önsezisi gibi bir şey. Çok güzel yazılmış. Orası kesin. Fakat biraz fazla güzel yazılmış. Hele hele on yedi yaşında, bu piyasaya ilk kez adım atan bir kız için. Üstelik yazar ortadan kayboldu. Editörü ile irtibat kurulamıyor. Dahası, üzerinde tek canlının olmadığı hayalet gemi gibi, kitap çok satanlar rotasında yelkenlerini rüzgârla doldurmuş, dosdoğru ilerliyor."</p>

  <p>Tengo, belli belirsiz bir ses çıkarttı.</p>

  <p>Adam konuşmasını sürdürdü: "Acayip, gizemli, ustaca kurgulanmış bir öykü. Aramızda kalsın ama yayınevinde, <i>Komatsu o esere bir hayli müdahale etmiş olabilir</i> şeklinde tahminler yürütülüyor, işin dedikodusu yapılıyor. Normalden daha fazla müdahale etmiş midir gibi. Hiç sanmıyorum, ama eğer öyleyse hepimiz kucağımızda saatli bombalarla dolaşıyoruz demektir."</p>

  <p>"Belki de yalnızca talih yardım etmiştir."</p>

  <p>"Öyle olsa bile bu sonsuza dek sürmez," dedi editör.</p>

  <p>Tengo teşekkür ederek telefonu kapattı.</p>

  <p><br /></p>

  <p>Tengo ahizeyi yerine bıraktıktan sonra Fukaeri'ye döndü. "Komatsu Bey bir haftadır işyerine gitmemiş. Kendisiyle irtibat da kurulamıyormuş."</p>

  <p>Fukaeri hiçbir şey söylemedi.</p>

  <p>"Çevremdeki insanlar birbiri ardına ortadan kayboluyor gibi," dedi Tengo.</p>

  <p>Fukaeri yine hiçbir şey söylemedi.</p>

  <p>İnsanların üstderi hücrelerinin, her gün 40 milyon tanesinin yitirildiği gerçeğini Tengo bir an anımsayıverdi. Bu hücreler koparak gözle görülmeyen zerrecikler haline gelip havada kayboluyordu. <i>Biz de belki bu dünya için üstderi hücreleri gibiyizdir. Öyleyse birilerinin bir gün aniden ortadan kaybolması hiç de tuhaf değil.</i></p>

  <p>"Bakarsın sıra bendedir," dedi Tengo.</p>

  <p>Fukaeri emin bir şekilde başını iki yana salladı. "Sen kaybolmayacaksın."</p>

  <p>"Neden ben kaybolmayacağım?"</p>

  <p>"Arınma yaptığın için."</p>

  <p>Tengo birkaç saniye bunun hakkında düşündü. Fakat elbette bir sonuca ulaşamadı. Ne kadar düşünürse düşünsün bir şeye yaramayacağını baştan beri biliyordu. Yine de bu çabayı göstermemesi de söz konusu olamazdı.</p>

  <p>"Neyse. Şimdilik Komatsu Bey'le görüşmemiz mümkün değil," dedi Tengo. "Parayı geri de veremem."</p>

  <p>"Para sorun değil," dedi Fukaeri.</p>

  <p>"Sorun ne öyleyse?" diye sordu Tengo.</p>

  <p>Elbette yanıt gelmedi.</p>

  <p><br /></p>

  <p>Tengo önceki akşam karar verdiği gibi Aomame'yi aramaya koyuldu. Bir gün boyunca çaba gösterip araştırırsa, bir ipucu bulması mümkün olabilirdi. Fakat gerçekten eyleme geçince bunun tahmin ettiği kadar kolay bir iş olmadığını anladı. Fukaeri'yi dairede bırakıp (kim gelirse gelsin kapıyı açma, diye birkaç kez tembihleyerek) telefon şirketinin merkezine gitti. Orada Japonya'nın bütün telefon rehberleri vardı ve bunları inceleyebilmek mümkündü. Tengo Tokyo'daki 23 semtin telefon rehberini baştan sona karıştırıp, orada "Aomame" soyadını aradı. Kendisini bulamasa bile herhalde akrabaları bir yerlerde yaşıyor olmalıydı. Onlara Aomame'yi sorabilirdi.</p>

  <p>Fakat hiçbir telefon rehberinde "Aomame" soyadlı birine rastlamadı. Tengo bölgeyi, bütün Tokyo'yu kapsayacak şekilde genişletti. Yine bir kişi bile bulamamıştı. Sonra araştırma alanını, Kanto bölgesine kadar genişletti. Çiba, Kanagava, Saitama illerine de baktı. Enerjisi tükenmiş, çok zaman harcamıştı. Sürekli telefon rehberinin küçük harflerine bakmaktan gözleri acımaya başlamıştı.</p>

  <p>Bazı olasılıkları düşündü:</p>

  <p><i>1. O, Hokkaido'da Utaşinai şehri banliyösünde yaşıyor.</i></p>

  <p><i>2. O, evlenerek İto soyadını aldı.</i></p>

  <p><i>3. O, özel hayatını korumak için telefon rehberine adının konulmasını istemedi.</i></p>

  <p><i>4. O, iki yıl önce baharda grip salgını yüzünden öldü.</i></p>

  <p>Bunlar dışında da bir sürü olasılık elbette olabilirdi. Telefon rehberine güvenmek imkânsızdı. Japonya'nın bütün telefon rehberlerini incelemesine de imkân yoktu. Sıranın Hokkaido'ya gelmesi bir ayını alabilirdi. Başka bir yol bulması gerekiyordu.</p>

  <p>Tengo telefon kartı satın aldı, telefon kabinine girerek mezun olduğu, İçikava'daki ilkokula telefon etti. Sınıfın mezunlar toplantısı için irtibat kurmak istediğini söyleyerek Aomame'nin kayıtlı adresini istedi. Nazik ve yapacak başka işi olmayan kadın personel, mezunlar kütüğünü araştırdı. Aomame beşinci sınıfın ortasında okul değiştirdiğinden mezun değildi. Dolayısıyla mezunlar listesinde adı yoktu. Şu anki adresini de bilmiyordu. Fakat taşındıkları adresi öğrenebilirdi.</p>

  <p>"Öğrenmek ister misiniz?"</p>

  <p>"İsterim," dedi Tengo.</p>

  <p>Tengo adresi ve telefon numarasını not aldı. Tokyo, Adaçi semtindeydi. Koiçi Tazaki adına kayıtlıydı. Aomame galiba o sıralarda ailesinin evinden ayrılmıştı. Mutlaka buna neden olacak bir şeyler olmuştu. Bir şey çıkmayacağını düşünerek de olsa Tengo o numarayı aradı. Tahmin ettiği gibi numara artık kullanılmıyordu. Ne de olsa, yirmi yıl öncesine aitti. Bilinmeyen numaralar servisine telefon ederek adresi ve Koiçi Tazaki adını verdiyse de öyle bir isimle telefon kaydı olmadığı yanıtını aldı.</p>

  <p>Daha sonra Tengo, Şahitler merkezinin telefonunu araştırdı. Fakat ne kadar araştırdıysa da telefon rehberinde irtibat adreslerini bulamadı. "Şahitler," diye de baktı, "Tufandan Önce," diye de aradı ama öyle bir kayıt yoktu. Mesleklere göre sınıflandırılmış telefon rehberinin dini cemaatler kısmında da bulamadı. Tengo bir süre irtibat adresi bulmak için çabaladıktan sonra Şahitler'in rahatsız edilmek istemedikleri sonucuna vardı.</p>

  <p>Şöyle bir düşününce, tuhaftı. Kafalarına estiği anda, kafalarına estiği gibi insanın evine görüşmeye gelirlerdi. Siz sufle hazırlarken, yemek yaparken, saç yıkarken, kobay faresi eğitirken, doğrusal fonksiyon hakkında düşünürken, acaba rahatsız eder miyim diye hiç düşünmeden zili çalar ya da kapıyı vurarak neşeli suratlarıyla "Birlikte İncil öğrenelim mi?" derlerdi. Kendileri istedikleri zaman gelebiliyorlardı. Fakat (mürit olunmadığı müddetçe) canınız istediğinde gidip onları görmeniz mümkün olmuyordu. Basit bir soru sormak bile mümkün değildi. Rahatsız edici bir durumdu.</p>

  <p>Fakat telefon numarasını öğrenip de irtibat kursa bile, katı korumacı tavırları göz önünde tutulduğunda, Tengo'nun talebine uyarak, müritleri hakkındaki bir bilgiyi kibarca vermeleri, düşünülemeyecek bir durumdu. Onlar açısından bakılırsa, katı korumacı tavırlarının mutlaka bir nedeni vardı. O marjinal, sıra dışı dinleri ve inançlarının bağnazlığı yüzünden çoğu insan onları sevmez, itici bulurdu. Bazı toplumsal sorunlara da yol açmış, bunun neticesinde zulme yakın davranışlarla karşılaştıkları da olmuştu. Asla sevgi dolu denilemeyecek dış dünyadan kendi topluluklarını korumak, onların yaşam alışkanlıklarından biri haline gelmiş olmalıydı.</p>

  <p>Nihayetinde Aomame'yi araştırma yolları kapanmıştı. Bunlar dışında ne gibi bir araştırma yolu olabileceği Tengo'nun hemen aklına gelmedi. Aomame, son derece nadir rastlanan bir soyadıydı. Duyan, asla unutmazdı. Fakat o ismi taşıyan bir insanın izini sürmeye kalkınca, anında sert bir duvara toslamıştı Tengo.</p>

  <p>Belki Şahitler müritlerine doğrudan sormak işi kolaylaştırabilirdi. Merkezlerine gidip sorsa bile, muhtemelen kuşkulanır, hiçbir şey söylemezlerdi. Gördüğü müritlere şahsen soracak olursa, nazikçe söyleyeceklerini sanıyordu. Fakat Tengo Şahitler müridi olan tek bir kişi bile tanımıyordu. Dahası, şöyle bir düşününce, yaklaşık on yıldır Şahitler müritlerinden kimse de onu ziyarete gelmemişti. Kapısını çalmamıştı. Acaba neden gelmeleri istendiği zaman gelmiyorlardı da, sadece ve sadece gelmeleri istenmediği zamanlarda geliyorlardı?</p>

  <p>Gazeteye üç satırlık bir ilan vermek de yollardan birisi olabilirdi. "Aomame, acilen beni ara. Kavana." Saçma sapan bir ifade olurdu bu da. Üstelik öyle bir ilanı görse bile, Aomame'nin kendisiyle irtibat kuracağını Tengo düşünemiyordu. Aksine tehdit olarak algılayabilirdi. Kavana adı da o kadar sık karşılaşılan bir isim değildi. Fakat Tengo Aomame'nin kendi adını hâlâ anımsadığını hiç sanmıyordu. <i>Kavana kim acaba?</i> deyip, irtibata geçmeyeceği muhakkaktı. Zaten kim gidip de bir gazetedeki üç satırlık ilanı okurdu ki.</p>

  <p>Geriye büyük dedektiflik bürolarına gidip, araştırma talebinde bulunmak kalıyordu. Onlar bu türden araştırmalara alışık olmalıydı. Bunun için farklı yolları ve farklı bağlantıları vardı. Bu kadar ipucu olduktan sonra göz açıp kapayıncaya kadar bulurlardı belki de. Muhtemelen fazla bir ücret de talep etmeden. <i>Fakat bunu son çare olarak düşünmek daha iyi olabilir,</i> dedi Tengo içinden. <i>Öncelikle kendim arayayım. Kendim bir şeyler yapabilir miyim diye biraz daha kafa yormam iyi olacak sanırım.</i></p>

  <p><br /></p>

  <p>Ortalık karardıktan sonra dairesine döndüğünde, Fukaeri yerde oturmuş tek başına plak dinliyordu. Yaşça büyük kadın arkadaşının bırakıp gittiği eski caz plaklarından biriydi. Yerde Duke Ellington, Benny Goodman, Billie Holdy gibi isimlerin plak kapları dağınık halde duruyordu. O sırada tablanın üzerinde dönen, Louis Armstrong'un söylediği "Chantez Les Bas" idi. İnsanın aklında kalan bir şarkıydı. Şarkıyı duyunca Tengo, yaşça büyük kadın arkadaşını anımsadı. İki sevişme arasında ikisi sık sık o plağı dinlerlerdi. Parçanın son kısmında tromboncu Trummy Young, iyice aşka gelerek önceden sözleştikleri gibi soloyu bitirmeyi unutur, son nakaratı sekiz ölçü fazladan çalardı. <i>Bak işte burası,</i> diye açıklamıştı kadın. Plağın bir yüzü bitince, çıplak olarak yataktan çıkıp, uzunçaların arkasını çevirmek için yan odaya gitmek, elbette Tengo'nun işiydi. Tengo, bunu seve seve yapardı. Bu ilişkinin sonsuza kadar süreceğini elbette düşünmüyordu. Fakat böyle aniden biteceğini de düşünmemişti.</p>

  <p>Tengo, Fukaeri'nin Kyoko Yasuda'dan kalan plaklara kendini kaptırdığını görünce, tuhaf bir hisse kapıldı. Kız kaşlarını çatmış, bilincini odaklamış, o eski dönemlerin müziğinde müzikten başka bir şeyler yakalamaya çalışıyor gibiydi. Gözlerini kısmış, o tınıda bir şeylerin gölgesini görmeye çalışıyordu sanki.</p>

  <p>"O plak hoşuna gitti mi?"</p>

  <p>"Defalarca dinledim," dedi Fukaeri. "Sorun mu?"</p>

  <p>"Elbette sorun değil. Fakat tek başına sıkılmıyor musun?"</p>

  <p>Fukaeri hafifçe başını iki yana salladı. "Düşüneceğim şeyler var."</p>

  <p>Tengo önceki akşam fırtına sırasında ikisinin arasında geçenler hakkında Fukaeri'ye, <i>Neden öyle bir şey yaptın?</i> diye sormak istiyordu. Fukaeri'nin kendisine karşı cinsel istek duyduğunu Tengo hiç aklına getirmemişti. Bu yüzden yaşadıkları, cinsel istekle alakasız olarak meydana gelmiş olmalıydı. Öyleyse ne anlama geliyordu acaba?</p>

  <p>Fakat öyle bir şeyi doğrudan sorsa bile, düzgün bir yanıt alabileceğini sanmıyordu. Üstelik huzurlu ve dingin bir eylül gecesi, karşısına geçip de bu konuyu açmak Tengo'nun içinden gelmiyordu. Bu, zifiri karanlık saatlerde, zifiri karanlık bir yerde, şiddetli fırtınayla kuşatılmış halde sessizce yapılmış bir şeydi. Günlük yaşantının içerisine taşımak, anlamını bozabilirdi.</p>

  <p>"Sen âdet görmüyor musun?" diye sordu Tengo, farklı bir açıdan yaklaşarak. Evet, hayır diye yanıtlanabilecek bir sorudan başlamak istemişti.</p>

  <p>"Görmüyorum," dedi Fukaeri yalın bir şekilde.</p>

  <p>"Hiç mi görmedin?"</p>

  <p>"Hiç."</p>

  <p>"Benim üstüme vazife olmayabilir belki, ama sen on yedi yaşındasın ve bir kez bile âdet görmemiş olman, sanıyorum normal değil."</p>

  <p>Fukaeri usulca omuz silkti.</p>

  <p>"Bunun için doktora göründün mü?"</p>

  <p>Fukaeri başını iki yana salladı. "Gitsem bile işe yaramaz."</p>

  <p>"Neden işe yaramaz?"</p>

  <p>Fukaeri bunu da yanıtlamadı. Tengo'nun sorusunu duymuş gibi de görünmüyordu. Kulaklarında, sorunun uygun olup olmadığını tespit eden özel bir düzenek vardı da bu, bir denizkızının yüzgeçleri gibi, gerektiğinde kapanıp açılıyordu belki de.</p>

  <p><i>"Little People'</i>ın bu konuyla bir ilgisi var mı acaba?" diye sordu Tengo.</p>

  <p>Yine yanıt yoktu. Tengo iç geçirdi. Aklına bundan başka, önceki gece yaşanan olayı çözüme yaklaştıracak tek bir soru bile gelmiyordu. Daracık, belli belirsiz patika, orada kesilmişti, ilerisi derin bir ormandı. Tengo ayağını bastığı yeri kontrol edip, çevresine göz gezdirip gökyüzüne baktı. Bu, Fukaeri ile konuşurken asıl sorundu. Tüm yollar bir yerlerde mutlaka kesiliveriyordu. Gilyaklar olsa yol sona erse bile öylece ilerlemeye devam edebilirlerdi belki de. Fakat Tengo için imkânsızdı.</p>

  <p>"Ben birini arıyorum," dedi Tengo. "Bir kadın."</p>

  <p>Karşısında Fukaeri varken böyle bir konuyu dile getirmesinin faydası yoktu. Bunu çok iyi biliyordu. Fakat Tengo birisiyle konuşmak istiyordu. Kim olursa olsun, Aomame hakkında kendi düşüncelerini seslere dökerek konuşmak istiyordu. Bunu yapmazsa Aomame'nin, her an biraz daha kendisinden uzaklaşacağı hissine kapılıyordu.</p>

  <p>"Yirmi yıldır hiç görüşmedik. En son görüştüğümüzde on yaşındaydım. O da aynı yaştaydı. İlkokulda aynı sınıftaydık. Birçok yoldan bulmaya çalıştım, ama onun izini bulamadım."</p>

  <p>Plak bitti. Fukaeri, plağı tabladan kaldırdı, gözlerini kısarak o plastik kokusunu birkaç kez içine çekti. Sonra plakta parmak izi bırakmamaya dikkat ederek, kâğıt kılıfının içine yerleştirdi sonra da plak kabının içerisine koydu. Sanki uyuyan bir kedi yavrusunu usulca yere bırakırmış gibi şefkatle.</p>

  <p>"Sen, o insanla buluşmak istiyorsun," diye sordu Fukaeri, soru kalıbı kullanmadan.</p>

  <p>"Benim için büyük anlamı olan bir insan."</p>

  <p>"Yirmi yıl boyunca o insanı aradın," diye sordu Fukaeri.</p>

  <p>"Hayır, öyle değil," dedi Tengo. Sonra söyleyeceği sözü bulmaya çalışırken masanın üzerinde parmaklarını kenetledi. "Doğrusunu söylemek gerekirse, bugün aramaya başladım."</p>

  <p>Fukaeri'nin yüzünde, tam olarak anlayamadığını yansıtan bir ifade belirdi. "Bugün," dedi.</p>

  <p>"O kadar önemli bir insan olduğu halde neden bugüne kadar bir kez bile arayıp sormadım?" dedi Tengo Fukaeri'nin yerine. "İyi soru."</p>

  <p>Fukaeri sessizce Tengo'nun yüzüne bakıyordu.</p>

  <p>Tengo kafasındaki düşünceleri düzene soktuktan sonra yanıtladı. "Sanırım çok uzun bir yolu tercih ettim. O Aomame adlı kız çocuğu, nasıl söylesem, uzun süre, sürekli benim bilincimin içerisinde var olmayı sürdürdü. Benim varlığım açısından bir çıpa rolü oynadı. Buna rağmen, yüreğimin en ortasında bir yerde olduğu için bu kadar zamandır önemini kavrayamadım sanırım."</p>

  <p>Fukaeri gözünü ayırmadan Tengo'ya bakıyordu. Bu kız, Tengo'nun söylediklerini biraz olsun anlayabiliyor muydu acaba? Yüzündeki ifadeden çıkarsamak mümkün değildi. Fakat bunun bir önemi yoktu. Tengo kısmen kendi kendine konuşuyordu.</p>

  <p>"Fakat nihayet anladım. O bir kavram değil. Sembol değil. Metafor da değil. Sıcaklığı olan bir vücut, hareket eden, ruhu olan gerçek bir varlık. Üstelik onun sıcaklığı ve hareketleri, benim yitirmemem gereken bir şey. Bu kadar doğal bir şeyi anlayabilmem, yirmi yılımı aldı. Benim bir şeyleri düşünüp kavramam çok fazla zaman alır, ama yine de bu fazla uzun bir süre. Belki de artık çok geçtir. Fakat ne olursa olsun onu bulmak istiyorum. Geç kalmış olsam bile."</p>

  <p>Fukaeri yerde dizlerinin üzerinde vücudunu dimdik doğrulttu. Jeff Beck tişörtünden göğüslerinin şekli olduğu gibi ortaya çıktı.</p>

  <p>"Aomame," dedi Fukaeri.</p>

  <p>"Öyle, <i>Ao</i> ve <i>mame</i> diye yazılıyor. Nadir bir isimdir."</p>

  <p>"Onu görmek istiyorsun," diye sordu Fukaeri soru kalıbı kullanmadan.</p>

  <p>"Elbette istiyorum," dedi Tengo.</p>

  <p>Fukaeri altdudağını dişlerinin arasına kıstırarak bir süre bir şeyler düşündü. Sonra başını kaldırıp düşünceli bir ifadeyle, "O kişi çok yakınlarda olabilir," dedi.</p>
</body>
</html>
