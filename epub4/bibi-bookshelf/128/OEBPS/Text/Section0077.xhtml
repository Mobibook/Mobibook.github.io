<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="24. Tengo">24<br />
  Tengo</h2>

  <p><br /></p>

  <h3 class="sigil_not_in_toc">Kediler şehrinden ayrılış</h3>

  <p>Babasının ölüsü, güzelce ütülenmiş, pırıl pırıl NHK tahsildar üniforması içinde basit bir tabuta yerleştirilmişti. Muhtemelen en ucuz tabutlardandı. Birbirine eklenmiş pasta kutularından yapılmış gibi görünüyordu, her haliyle itici, sıradan bir tabuttu. Ölen kişinin cüssesi iri değildi ama yine de boy mesafesinde hiç boşluk bırakılmamıştı. Suntadan yapılmıştı, bir süslemesi de yoktu. <i>Umarım bu tabut uygundur,</i> demişti cenazeci Tengo'ya, çekinerek de olsa onayını almak için. <i>Sorun yok,</i> diye yanıtlamıştı Tengo da. Babasının katalogdan kendisinin seçtiği, ücretini kendisinin ödediği tabuttu. Ölen kişinin buna bir itirazı yoksa, Tengo'nun da itirazı yoktu.</p>

  <p>NHK tahsildarı üniformasıyla o sade tabutta yatan babası ölmüş gibi durmuyordu. Mesai sırasında bir boşluk bulmuş, kısa bir süreliğine uykuya yatmış gibi görünüyordu. Her an gözlerini açacak, kalkıp şapkasını takacak, kalan adreslerden tahsilata devam edecek gibiydi. NHK amblemi işlenmiş o üniforma, babasının vücudunun bir uzantısıymış gibi görünüyordu. Sanki bu adam, dünyaya bu üniformayla gelmişti ve aynı üniforma içinde yakılarak bu dünyadan gidecekti. O halini görünce, Tengo'nun aklına da babasının son anında giyebileceği daha uygun bir kılık gelmemişti. Wagner operalarındaki şövalyelerin zırhları içerisinde yakılmaları gibi bir sahneydi.</p>

  <p>Salı sabahı, Tengo ve Kumi Adaçi'nin önünde tabutun kapağı kapatılmış, çivileri çakılmış, sonra cenaze arabasına yüklenmişti. Cenaze arabası dense de, hastaneden cenaze evine kadar ölüyü taşıyan, son derece pratik amaçlarla düzenlenmiş aynı Toyota minibüstü. Muhtemelen en ucuz cenaze arabası oydu. Bu görüntüde abartılı hiçbir unsur yoktu. <i>Tanrıların Şafağı</i> müziği de duyulmadı. Yine de, Tengo'nun şikâyet edeceği bir durum yoktu. Kumi Adaçi de buna hiç aldırış etmiyor gibiydi. Bu yalnızca bir taşıma aracıydı sonuçta. Önemli olan, bir insanın bu dünyadan silinip gitmesi, geride kalan insanların da bu gerçeği kabullenmeleri gerektiğiydi. İkisi taksiye binerek siyah minibüsün peşine düştüler.</p>

  <p>Sahil boyunca uzanan yoldan bir süre sonra ayrılıp dağlara doğru döndüler, krematoryum oradaydı. Nispeten yeniydi, ama son derece özgünlükten uzak bir binaydı. Krematoryumdan ziyade bir fabrikaya, hatta resmi bir daireye benziyordu. Bahçesi güzeldi ve titizlikle düzenlenmişti, yüksek bacası tüm haşmetiyle gökyüzüne doğru yükseliyordu. Bu sayede, binanın özel amaçla yapılmış bir tesis olduğu anlaşılabiliyordu. O gün, krematoryumda işler fazla yoğun olmasa gerek, tabut hemen fırına taşındı. Tabut fırının içine yerleştirildi, denizaltıların giriş kapağı gibi ağır bir kapak indiriliverdi. Eldivenli yaşlı bir görevli Tengo'yu kısaca selamladıktan sonra ateşleme düğmesine bastı. Kumi Adaçi kapanan o kapağa doğru avuçlarını birleştirip göğüs hizasında kaldırınca, Tengo da onu taklit etti.</p>

  <p>Yakma işlemi bitene kadarki bir saat boyunca, Tengo ve Kumi Adaçi binadaki dinlenme odasında beklediler. Kumi Adaçi otomatik satış makinesinden iki sıcak kahve satın alıp geldi, ikisi sessizce içtiler. Büyük cam pencereye bakan bankın üzerinde yan yana oturuyorlardı. Pencerenin dışında, kış mevsiminde çimenleri kurumuş bahçe vardı, yaprakları dökülmüş ağaçlar sıralanmıştı. Bir çift siyah kuş dala tünemişti. Tengo'nun, adını bilmediği kuşlardı. Kuyrukları uzun, gövdeleri küçük olmasına rağmen, sesleri tiz ve yüksek çıkıyordu. Öterken kuyruklarını havaya dikiyorlardı. Ağaçların üzerinde, tek bir bulutun bile bulunmadığı kış gökyüzü alabildiğince uzanıyordu. Kumi Adaçi krem rengi yün mantosunun altına kısa etekli tek parça siyah elbise giymişti. Tengo sıfır yaka siyah süveter üzerine, koyu gri balıksırtı ceket giymişti. Ayaklarında koyu kahverengi mokasen ayakkabıları vardı. Bu kılık onun en resmi kıyafetiydi.</p>

  <p>"Benim babam da burada yakıldı," dedi Kumi Adaçi. "Cenazeye gelen herkes durmadan sigara içiyordu. Bu yüzden tavan bulutla kaplanmış gibi olmuştu. Ne de olsa gelenlerin çoğunluğu balıkçı tayfasındandı."</p>

  <p>Tengo o görüntüyü hayalinde canlandırdı. Güneş yanığı tenli bir grup insan, giymeye alışık olmadıkları koyu renkli takım elbiseler içinde hep birlikte sigara içiyorlardı. Öte yandan, akciğer kanserinden ölen bir adamın yasını tutuyorlardı. Fakat şimdi dinlenme odasında Tengo ile Kumi Adaçi'den başka kimse yoktu. Ortalık sessizliğe bürünmüştü. Arada sırada ağaçların arasından gelen tiz kuş sesleri dışında bu sessizliği bölen hiçbir şey yoktu. Müzik yoktu, insan sesleri duyulmuyordu. Güneş uysal ışıklarını yeryüzüne gönderiyor, bu ışıklar pencerenin ardındaki odaya doluyor, ikisinin ayak uçlarında sessiz bir güneş havuzu oluşturuyordu. Zaman, deltasına yaklaşmış bir ırmak gibi yavaşça akıyordu.</p>

  <p>"Benimle geldiğin için teşekkür ederim," dedi Tengo, uzun süren bir sessizliğin ardından.</p>

  <p>Kumi Adaçi elini uzatıp, Tengo'nun elinin üzerine koydu. "Tek başına çok zordur. Birilerinin yanında olması iyi olur. Bu işler böyledir işte."</p>

  <p>"Belki de böyledir," dedi Tengo.</p>

  <p>"Bir insanın ölmesi, ne olursa olsun zordur. Bu dünyada bir delik açılıvermiş oluyor ne de olsa. Gerekli saygıyı göstermemiz gerekir. Bunu yapmazsak delik düzgün bir şekilde kapanmaz."</p>

  <p>Tengo başını sallayarak onayladı.</p>

  <p>"Delik açık bırakılmamalı," dedi Kumi Adaçi. "O delikten birileri düşebilir çünkü."</p>

  <p>"Fakat bazı durumlarda ölen insanlar bazı sırları kendilerine saklıyorlar işte," dedi Tengo. "Sonra delik kapandığında o sırlar, sır olarak kalıyor."</p>

  <p>"Düşünüyorum da, bu da yine gerekli bir şey."</p>

  <p>"Neden?"</p>

  <p>"Eğer ölen insanlar bu sırları beraberlerinde götürüyorlarsa, sırlar mutlaka arkalarında bırakamayacakları türden şeylerdir."</p>

  <p>"Neden arkalarında bırakamıyorlar acaba?"</p>

  <p>Kumi Adaçi, Tengo'nun elini bırakıp doğrudan yüzüne baktı. "Herhalde ölen insanlardan başkalarının doğru dürüst anlayamayacağı şeyler vardır. Ne kadar zaman harcasa, doğru sözcükleri bulmaya çalışsa bile açıklayamayacakları şeyler. Ölenlerin bunları kendilerine saklayarak yanlarında götürmekten başka çareleri yoktur. Önemli bir ev eşyası gibi."</p>

  <p>Tengo hiç konuşmadan ayaklarının dibindeki güneş havuzunu izliyordu. Muşamba zemin mat ışıltılar saçıyordu. Üzerinde Tengo'nun şekli bozulmaya başlamış mokasen ayakkabıları ile Kumi Adaçi'nin basit, siyah pabuçları vardı. Ayakkabılar tam önünde dursa da sanki kilometrelerce uzaktalarmış gibi geliyordu Tengo'ya.</p>

  <p>"Tengo, senin bile insanlara kolay kolay açıklayamayacağın sırların vardır. Öyle değil mi?"</p>

  <p>"Olabilir," dedi Tengo.</p>

  <p>Kumi Adaçi bir şey söylemeksizin, siyah ince çoraplı bacaklarını üst üste attı.</p>

  <p>"Geçen gün, bir kez öldüğünü söylemiştin, değil mi?" diye sordu Tengo Kumi Adaçi'ye.</p>

  <p>"Evet. Eskiden bir kez öldüm. Soğuk, yağmurun yağdığı yalnız bir gecede."</p>

  <p>"O zaman olanları anımsıyor musun?"</p>

  <p>"Nasıl desem, sanırım anımsıyorum. O sırada olanları sık sık rüyamda görürüm. Çok gerçekçi bir rüya. Her zaman da tıpatıp aynı şekilde görürüm. O yüzden bana gerçekmiş gibi geliyor."</p>

  <p>"Bu, reenkarnasyon gibi bir şey mi acaba?"</p>

  <p>"Reenkarnasyon?"</p>

  <p>"Yeniden doğmak. Ruhun yeni bir beden bulması."</p>

  <p>Kumi Adaçi, bir an bu ifadeyi düşündü. "Bilemiyorum ki, belki de öyledir. Belki de değildir."</p>

  <p>"Sen de öldükten sonra bu şekilde yakıldın mı acaba?"</p>

  <p>Kumi Adaçi başını iki yana salladı. "O kadarını anımsamıyorum. Çünkü bu, öldükten sonrasına ait bir mesele. Benim anımsadığım, ölüm anları yalnızca. Birileri benim boğazımı sıkıyordu. Bilmediğim, hiç görmediğim bir adam."</p>

  <p>"Yüzünü anımsıyor musun?"</p>

  <p>"Elbette. Birçok kez rüyamda gördüm çünkü. Yolda karşılaşsam ilk bakışta tanırım."</p>

  <p>"Eğer gerçekten yolda karşılaşırsan ne yaparsın?"</p>

  <p>Kumi Adaçi parmaklarıyla burnunu ovaladı. Burnunun hâlâ yerinde durduğundan emin olmak istermiş gibiydi. "Bunu, kendim de birçok kez düşündüm. Gerçekten yolda karşılaşırsam ne yaparım acaba diye. Öylece kaçıp giderim belki. Gizlice peşine de düşebilirim. Öyle bir an gelmedikçe bilemiyorum."</p>

  <p>"Peşine düşüp de ne yapacaksın?"</p>

  <p>"Bilemiyorum. Fakat o adam benimle ilgili çok önemli bir sırrı biliyor da olabilir. Şansım yaver giderse o sırrı ortaya çıkarabilirim."</p>

  <p>"Ne gibi bir sır?"</p>

  <p>"Sözgelimi benim burada olmamın anlamı gibi bir sır."</p>

  <p>"Fakat o adam seni bir kez daha öldürebilir."</p>

  <p>"Olabilir." Kumi Adaçi dudaklarını hafifçe büzdü. "Böyle bir tehlike var. Bunu elbette çok iyi biliyorum. Öylece kaçıp saklanmak en iyisi olabilir. Yine de orada olduğunu sandığım sır, beni kendine çekiyor. Kedilerin, karanlık bir deliğin içine bakmaktan kendilerini bir türlü alamamaları gibi."</p>

  <p>Yakma töreni sona erince, Kumi Adaçi ile birlikte babasından geriye kalan kemikleri toplayıp küçük bir küpün içine koydular. Küp, Tengo'ya verildi. Bu şeyi alsa da, Tengo ne yapacağını tam olarak bilemiyordu. Fakat bırakıp gitmesi de mümkün değildi. Tengo, o küpü istemeye istemeye kucağına almış halde Kumi Adaçi ile birlikte taksiye binerek istasyona doğru yola koyuldu.</p>

  <p>"Diğer ayrıntıları ben hallederim," dedi Kumi Adaçi takside. Sonra sanki sesli düşünüyormuş gibi ekledi: "İstersen külleri mezara da koyabilirim."</p>

  <p>Tengo bu sözler üzerine şaşırdı. "Böyle bir şey yapabilir misin?"</p>

  <p>"Yapabilirim," dedi Kumi Adaçi. "Yakınlarından kimsenin gelmediği cenazeler de hiç olmadı değil."</p>

  <p>"Eğer bunu yapabilirsen çok makbule geçer," dedi Tengo. Doğru yapıp yapmadığını, dürüst olarak söylemesi gerekirse bilemiyordu, ama biraz rahatlamış halde küpü Kumi Adaçi'ye verdi. <i>Bu kemikleri bir daha göremem herhalde,</i> diye düşündü. Geriye yalnızca bellek kırıntıları kalmıştı. Üstelik bu bellek kırıntıları da bir gün toz olup gidecekti.</p>

  <p>"Ben buralı olduğum için halletmem kolay olur. Sen de bir an önce Tokyo'ya dönsen daha iyi. Bizler elbette seni seviyoruz, ama burası senin uzun süre kalabileceğin bir yer değil."</p>

  <p><i>Kediler şehrinden ayrılıyorum,</i> diye düşündü Tengo.</p>

  <p>"Her şey için teşekkürler," dedi bir kez daha.</p>

  <p>"Baksana Tengo, sana bir uyarıda bulunabilir miyim? Uyarıda bulunmayı seven bir insan değilim gerçi."</p>

  <p>"Elbette."</p>

  <p>"Baban herhangi bir sır taşıyarak öbür tarafa gitmiş olabilir. Bundan dolayı kafan biraz karışmış gibi duruyorsun. Bu duygularını anlamıyor değilim. Fakat artık karanlık girişe daha fazla bakma. Bunu kedilere bırak. Bunu yapmak seni bir yere götürmez. Önündeki yolu, geleceği düşün."</p>

  <p>"Deliğin kapanması gerekir," dedi Tengo.</p>

  <p>"Aynen öyle," dedi Kumi Adaçi. "Baykuş kardeş de öyle söylüyor. Baykuş kardeşi anımsıyor musun?"</p>

  <p>"Elbette."</p>

  <p>"Baykuş kardeş, ormanın koruyucusu tanrısıdır. Çok bilgedir. Bize gecenin erdemini bahşeder."</p>

  <p>"Baykuş hâlâ koruda ötüyor mu acaba?"</p>

  <p>"Baykuş, hiçbir yere gitmez," dedi hemşire. "Sürekli orada."</p>

  <p>Kumi Adaçi, Tengo'nun Tateyama'ya giden trene binişini izledi. Onun gerçekten trene binip şehirden ayrıldığından emin olması gerekliymiş gibi. Kız, tren gözden kaybolana kadar peronda el salladı.</p>

  <p><br /></p>

  <p>Koenci'deki evine döndüğünde, salı günü akşam saat 7'ydi. Tengo ışıkları açıp yemek masasının sandalyesine oturarak odanın içinde göz gezdirdi. Ev, önceki sabah erkenden çıkıp gittiği zaman nasılsa öyleydi. Pencerenin perdesi hiç aralık kalmayacak şekilde iyice kapanmış, masanın üzerinde müsvedde kâğıtları yığılı halde duruyordu. Ucu güzelce açılmış altı kalem kalemlikte duruyordu. Yıkadığı bulaşıklar mutfak tezgâhında üst üste konmuştu. Saat sessizce zamanı dilimliyor, duvardaki takvim yılın son ayına girildiğini gösteriyordu. Ev her zamankinden biraz <i>fazla</i> sessizdi. Tengo, o sessizlikte tuhaf bir şeyler varmış gibi hissediyordu. Fakat belki de yalnızca ona öyle geliyordu. Az önce bir insanın yakılıp küle döndüğünü görmesinden kaynaklanıyordu belki de. Dünyanın deliği henüz tam olarak kapanmamış olabilirdi.</p>

  <p>Bir bardak su içtikten sonra sıcak duşa girdi. Özene bezene saçlarını yıkayıp kulaklarını temizledi, tırnaklarını kesti. Çekmeceden yeni iç çamaşırı ve yeni tişört çıkartıp giydi. Üzerine sinen farklı kokuları vücudundan atması gerekiyordu. Kediler şehrinin kokusunu. <i>Bizler elbette seni seviyoruz, ama burası senin uzun süre kalabileceğin bir yer değil,</i> demişti Kumi Adaçi.</p>

  <p>İştahı yoktu. İş yapmak da içinden gelmiyordu. Kitap açıp okumayı, müzik dinlemeyi de istemiyordu. Vücudu halsizdi ama nedense sinirleri gerilmişti. Bu yüzden uzanıp uyuması da mümkün olmayacak gibiydi. Etrafını saran sessizlikte yapay bir hal vardı sanki.</p>

  <p><i>Şimdi Fukaeri burada olsaydı keşke,</i> diye geçirdi aklından Tengo. <i>İster çok saçma şeyler söylesin, ister hiç anlamı olmayan şeyler, bir şeyler konuşsaydı. Yine tonlamasız, soru kalıbı kullanmadan konuşsa da hiç fark etmez.</i> Uzun bir aradan sonra onun söyleyeceği sözleri duymak istiyordu. Fakat Fukaeri'nin bir daha asla o eve dönmeyeceğini Tengo biliyordu. Bunu nasıl bildiğini doğru düzgün açıklayamıyordu. Fakat o artık buraya dönmeyecekti herhalde.</p>

  <p>Kim olursa olsun birileriyle konuşmak istiyordu. Mümkünse yaşça büyük kadın arkadaşıyla konuşmak. Fakat onu da arayamazdı. Nereden arayacağını bilmiyordu. Üstelik Tengo'ya söylendiğine göre kadın artık yitip gitmişti.</p>

  <p>Komatsu'nun çalıştığı yayınevinin telefon numarasını çevirdi. Onun direkt masa numarasıydı. Fakat telefona kimse çıkmadı. On beş kez çaldırdıktan sonra, Tengo şansına küsüp ahizeyi yerine bıraktı.</p>

  <p><i>Başka kimi arayabilirim?</i> diye bir an düşündü. Fakat aklına uygun tek bir kişi bile gelmedi. Kumi Adaçi'ye telefon etmeyi de aklından geçirdi, ama şöyle bir düşününce telefon numarasını bilmediğini hatırladı.</p>

  <p>Sonra Tengo, dünyanın bir yerinde hâlâ açık halde duran karanlık deliği düşündü. O kadar büyük bir delik değildi. Fakat derin bir delikti. O deliğe doğru dönerek bağırarak seslenirse, hâlâ babasıyla konuşabilir miydi? Ölü biri gerçekleri söyler miydi acaba?</p>

  <p><i>Bunu yapmak seni bir yere götürmez</i>, demişti Kumi Adaçi. <i>Önündeki yolu, geleceği düşün.</i></p>

  <p><i>Fakat öyle değil,</i> diye düşünüyordu Tengo. <i>Öyle değil. Sırları öğrenmem beni hiçbir yere götürmeyebilir. Yine de bunun neden beni bir yere götürmeyeceğini, bunun nedenini öğrenmem gerek. Bu nedeni doğru düzgün bir şekilde öğrenerek belki bir yerlere gitmeyi başarabilirim.</i></p>

  <p><i>Sen benim gerçek babam olsan da olmasan da, bunun artık bir önemi yok.</i> Tengo oradaki karanlık deliğe doğru böyle söyledi. <i>Hiç fark etmez. İki olasılıkta da sen benden bir parçayı yanında götürerek öldün. Ben senden bir parçayla yaşamaya devam edeceğim. Aramızda kan bağı olsa da olmasa da bu gerçek artık değişmez. Böyle olması için yeterince zaman geçti, dünya birçok kez döndü.</i></p>

  <p>Pencerenin dışından baykuş sesi gelir gibi oldu. Fakat elbette yanılsamadan öte bir şey değildi.</p>
</body>
</html>
