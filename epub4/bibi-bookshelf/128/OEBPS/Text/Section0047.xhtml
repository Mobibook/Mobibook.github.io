<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="19. Aomame">19<br />
  Aomame</h2>

  <p><br /></p>

  <h3 class="sigil_not_in_toc">Douta uyandığında</h3>

  <p><i>Pupa Hava,</i> fantastik öykü tarzında yazıldığı halde, temelde rahat okunan bir romandı. On yaşındaki bir kızın anlattığı bir öykü şeklinde kurgulanmıştı. Zor sözcükler olmadığı gibi, yalın bir ifadeyle, mantık oyunlarına kaçılmadan yazılmıştı. Uzun uzadıya açıklamalar da, muğlak ifadeler de yoktu. Öykü, baştan sona kız tarafından anlatılıyordu. Kızın sözcükleri anlaşılabilir, yalın, çoğu durumda insanı rahatlatan sözcüklerdi, ama pek çok yerde olup bitenlerle ilgili bir açıklama getirmiyordu. Kız, kendi gözleriyle gördüklerini akışa uygun bir şekilde anlatıyordu yalnızca. <i>Şimdi ne oldu acaba? Bu ne anlama geliyor?</i> diye düşündürtmüyordu. Kız yavaşça, fakat anlatılan öyküye uygun adımlarla ilerlemeyi sürdürüyordu. Okur, onun bakışlarını ödünç almış gibi kızın adımlarına ayak uyduruyordu. Çok doğal bir şekilde. Sonra okur bir farkına varıyordu ki, bambaşka bir dünyaya girivermiş. Burası olmayan bir dünyaya. <i>Little People'</i>ın havadan pupa yaptıkları dünyaya.</p>

  <p>Daha ilk on sayfasını okuduğunda, metin Aomame'yi çok güçlü bir şekilde etkilemişti. Eğer o metni Tengo yarattıysa, gerçekten yazma dehası var demekti. Aomame'nin bildiği Tengo, daha çok matematik dâhisi diye tanınırdı. <i>Bu çocuk bir mucize,</i> denildiği de olurdu. Yetişkinlerin bile çözemedikleri zor matematik problemlerini, sıkıntı çekmeden çözebilirdi. Matematik dersindeki kadar olmasa bile diğer derslerde de çok iyiydi. Hangi konuda olursa olsun, diğer çocuklar yanına bile yaklaşamazlardı. İri cüsseliydi, spora da yatkındı. Fakat yazma konusunda yeteneği olduğuna dair Aomame'nin belleğinde bir şey kalmamıştı. Herhalde o dönemde bu yeteneği matematiğin gölgesinde kalmış, pek fazla dikkat çekmemişti.</p>

  <p>Kızın anlattıklarını olduğu gibi metin haline getirmekten başka bir şey yapmamış da olabilirdi. Metnin özgünlüğüne fazla bir katkısı yoktu belki de. Fakat Aomame katkısı olduğunu hissedebiliyordu. Metin, ilk bakışta basit ve naif görünmekle birlikte, dikkatle okuyunca oldukça ince bir kurguyla düzenlendiği anlaşılabiliyordu. Fazladan yazılmış tek bir cümle bile yoktu, ama aynı zamanda gerekli olan her şey yazılmıştı. Niteleme özelliği taşıyan ifadeler en aza indirilmiş, betimlemeler yerinde ve renkli bir şekilde yapılmıştı. Fakat her şeyden öte bu metinde muhteşem bir ritim hissediliyordu. Seslice okunmasa bile, insan orada derin bir tınıyı algılayabiliyordu. On yedi yaşındaki bir kızın içinden geldiği gibi yazdığı bir metne benzemiyordu.</p>

  <p>Aomame bunu tespit ettikten sonra, gerisini dikkatlice okumayı sürdürdü.</p>

  <p><br /></p>

  <p>Başkahraman on yaşında bir kız çocuğuydu. Kız, dağların arasındaki küçük bir topluluktan geliyordu. Kızın annesi ve babası da o toplulukta, başkalarıyla ortak bir yaşam sürüyorlardı. Kardeşi yoktu. Kız doğduktan hemen sonra oraya getirildiğinden, dışarıdaki dünya hakkında hiçbir bilgiye sahip değildi. Verilen günlük ödevlerle uğraşmaktan, üç kişilik küçük aile bir araya gelerek keyifle konuşma fırsatı pek bulamıyordu, ama yine de samimi bir ortamları vardı. Gün boyunca kız oradaki ilkokula devam ediyor, anne babası çoğunlukla tarımla uğraşıyordu. Zamanları olduğu müddetçe çocuklar da tarım işlerine yardım ediyordu.</p>

  <p>Topluluk içerisinde yaşayan yetişkinler, dışarıdaki dünyanın halini sevmiyorlardı. Kendi yaşadıkları dünyanın, kapitalizm denizinin ortasında duran güzel, yalnız bir ada, bir kale olduğunu söylüyorlardı her lafın başında. Kız kapitalizmin (bazen materyalizm sözcüğü de kullanılıyordu) ne olduğunu bilmiyordu. Yalnız insanların o sözcüğü dile getirdiklerinde hissedilen aşağılayıcı tınıya bakılırsa bu, galiba doğallığa ve doğruluğa aykırı, çarpık bir şeydi. Kıza, kendi bedenlerini ve düşüncelerini temiz halde tutabilmek için bu dış dünyadan mümkün olduğu kadar uzak durmak gerektiği öğretilmişti. Bunu yapmazsa yüreğinin kirleneceği söyleniyordu.</p>

  <p>Topluluk elli kadar kişiden oluşuyordu; nispeten genç kadın ve erkeklerdi ve iki gruba ayrılmışlardı. Biri devrim amaçlayan gruptu. Diğeri barış amaçlayan gruptu. Kızın anne ve babası, barış amaçlayan gruba dahildi. Babası, oradaki insanların içerisinde en yaşlı olanıydı. Topluluğun doğuşundan itibaren odak rolü üstlenmişti.</p>

  <p>On yaşındaki kız elbette bu ikisinin karşıtlığını, teorisiyle açıklayamıyordu. Devrim ve barışın farkını da tam olarak bilemiyordu. Devrimin bir parça sivri şekilli, barışın ise bir parça yuvarlak şekilli bir düşünce olduğu izleniminden fazlasına sahip değildi. Düşüncelerin her birinin kendi şekilleri ve renkleri vardı. Dahası tıpkı ay gibi büyüyüp küçüldükleri de oluyordu. Kızın anlayabildiği bu kadardı.</p>

  <p>Topluluğun ne şekilde ortaya çıktığını da kız tam olarak bilemiyordu. Yalnızca on yıl kadar önce, kız doğduktan hemen sonra toplumda büyük bir hareketliliğin olduğunu, insanların büyük şehir yaşantısından vazgeçerek dış dünyadan soyutlanmış dağların arasındaki köye taşındığını duymuştu. Büyük şehir hakkında da fazla bir şey bilmiyordu. Trene binmişliği yoktu. Asansör nedir, bilmiyordu. Üç kattan daha yüksek bina, bir kez bile görmemişti. Bilmediği şeyler, epeyce çoktu. Kızın anlayabildiği, çevresinde gözüyle görüp eliyle dokunabildiği nesnelerdi yalnızca.</p>

  <p>Fakat yine de kız içselleştirilmiş, sade anlatım şekliyle, o topluluk dediği küçük komünün nasıl oluştuğunu ve komünün içindeki şartları, dahası orada yaşayan insanların nasıl göründüklerini ve düşüncelerini doğallığıyla, canlı bir şekilde sergiliyordu.</p>

  <p>Düşünce farklılıkları olsa bile orada yaşayan insanlar bağlılık duygusunu güçlü bir şekilde koruyorlardı. "Kapitalizmden uzakta yaşamak sevindirici bir şeydir" düşüncesini oradaki tüm insanlar paylaşıyorlardı. Düşünce şekilleri ve renkleri pek uyuşmasa bile omuz omuza vermedikleri sürece hayatta kalamayacakları anlayışını çok iyi geliştirmişlerdi. Kıt kanaat yaşıyorlardı. İnsanlar her gün durup dinlenmeden çalışıyor, sebze üretiyor, komşularla takas yapıyor, artan ürünleri satıyor, mümkün olduğunca seri üretim eşyaları kullanmaktan kaçınıyor, yaşamlarını doğaya uygun sürdürüyorlardı. Zorunlu olarak kullandıkları elektrikli aletler, bir yerlerdeki hurda çöplüğünden toplanıp tamir edilmiş şeylerdi ve giydikleri elbiselerin çoğu da bir yerlerden gönderilmiş eski giysilerdi.</p>

  <p>Böylesine basit, ama çetin bir günlük yaşama ayak uyduramayarak topluluktan ayrılıp gidenler olduğu gibi, onlar hakkında iyi şeyler duyup katılmaya gelenler de oluyordu. Ayrılıp gidenlere oranla yeni katılanların sayısı daha fazlaydı. Bu yüzden topluluğun nüfusu günden güne artıyordu. Bu gidişat iyiydi. Onların oturdukları terk edilmiş köyde, biraz onarım yapıldığında insanların yaşayabilecekleri çok sayıda terk edilmiş ev vardı. İşlenebilecek tarla da. İşgücünün artması memnuniyetle karşılanıyordu.</p>

  <p>Toplulukta sekiz on kadar çocuk vardı. Çoğu topluluğun içinde doğmuş çocuklardı. En büyük olan, öykünün başkahramanı kızdı. Çocuklar oradaki ilkokula devam ediyorlardı. Hep birlikte yürüyerek okula gidiyor, geri dönüyorlardı. Çocuklar bölge okuluna devam etmek zorundaydı. Bu, kanunla belirlenmiş bir şeydi. Topluluğun kurucuları, oralılarla samimi ilişkileri korumanın, topluluğun var olması için mutlaka gerekli olduğunu düşünüyorlardı. Fakat öte yandan oralı çocuklar, topluluğun çocuklarını garip bularak uzak duruyor, bazen rahatsız ediyorlardı. Bu yüzden topluluğun çocukları çoğunlukla grup halinde hareket ediyordu. Çocuklar birbirlerinden güç alarak kendilerini koruyorlardı. Fiziksel zararlardan ve yürek kirlenmesinden.</p>

  <p>Bu okul haricinde topluluk arazisinde de bağımsız bir okul kurulmuş, büyükler sırayla çocuklara ders veriyordu. Büyüklerin çoğu yüksek eğitim almışlardı. Öğretmen sertifikasına sahip olanlar da az değildi. Bu, zor bir iş sayılmazdı. Kendi ders kitaplarını hazırlamışlardı. Temelde okuma yazma ve matematik öğretiliyordu. Kimya, fizik, biyoloji ve fizyoloji hakkında temel bilgiler veriliyordu. Dünyanın oluşumu anlatılıyordu. Dünyada kapitalizm ve komünizm olmak üzere iki sistem vardı. Bu iki sistem karşılıklı olarak birbirlerinden nefret ediyordu. Fakat her ikisi de derin sorunlarla karşı karşıyaydı. Ana hatlarıyla, dünya iyi olmayan bir yöne doğru ilerliyordu. Komünizm, aslında yüksek ideallere sahip, mükemmel bir düşünce sistemiydi, ama egoist siyasetçiler yüzünden çarpıtılmıştı. Kıza o egoist siyasetçilerden birinin fotoğrafını da göstermişlerdi. Büyük burunlu, siyah kocaman bir bıyığı olan o adam, kıza şeytanların kralını anımsatmıştı.</p>

  <p>Topluluğun yaşadığı yerde televizyon yoktu. Radyoya da çok özel durumlar dışında izin verilmiyordu. Gazete ve dergi de sınırlıydı. Gerekli olduğu düşünülen haberler, bir araya toplandıkları akşam sofrasında sözlü olarak iletiliyordu. Toplanan insanlar alkışlarla ya da muhalif olduklarına dair homurtularla o haberlere tepki veriyorlardı. Alkışlara oranla, homurtular çok daha fazla duyuluyordu. Kızın medya denen şeyle tek teması buydu. Kız, doğduğundan beri bir kez bile film izlememişti, manga okumamıştı. Yalnızca klasik müzik dinlemesine izin veriliyordu. Toplantı yerinde müzik seti vardı. Birisi topluca getirmiş olsa gerek, çok sayıda plak da vardı. Serbest zamanlarda orada Brahms senfonileri, Schumann'ın piyano eserleri, Bach'tan dini müzikler dinlenebiliyordu. Bu, kız için değerli ve neredeyse yegâne eğlenceydi.</p>

  <p><br /></p>

  <p>Sonra bir gün kız ceza aldı. Kıza, o hafta sabah akşam keçilere bakma görevi verilmişti, ama kız okul ödevlerini ve diğer günlük işleri yerine getirmeye uğraşırken bu görevi ihmal etmişti. Ertesi sabah sürünün en yaşlısı olan, gözü görmeyen keçi, vücudu soğumuş halde ölü bulunmuştu. Bunun cezası olarak kız on gün boyunca topluluktan ayrı kalacaktı.</p>

  <p>O keçi insanlar için özel bir anlamı olan bir keçiydi, ama fazlasıyla yaşlıydı. Hastalığının ne olduğu bilinmiyordu, ama hastalık o zayıf vücuduna pençelerini geçirmişti. Birileri ona baksa da bakmasa da keçinin iyileşmesine imkân yoktu. Ölmesi an meselesiydi. Fakat durum böyle diye kızın işlediği suçu hafife almak da mümkün değildi. Sorun, yalnızca keçinin ölmüş olması değildi. Kızın tembellik ederek görevini yerine getirmemiş olmasıydı. Tecrit, topluluk içerisinde verilen en ağır cezalardan birisiydi.</p>

  <p>Kız, ölen kör keçiyle birlikte küçük, eski bir toprak ambara kapatıldı. O toprak ambar "pişmanlık odası" olarak adlandırılıyordu. Topluluğun kurallarına karşı gelenler orada kendi işledikleri suçları düşünerek pişman olma şansına sahip oluyordu.</p>

  <p>Tecrit cezası devam ederken hiç kimse gelip kızla konuşmadı. Kız mutlak sessizlikte on gün dayanmak zorundaydı. Çok az su ve yemek getiriliyordu, ama toprak ambarın içi karanlık, soğuk ve nemliydi. Dahası, ölen keçi kokmaya başlamıştı. Kapıya dışarıdan kilit vurulmuş, odanın köşesine tuvalet işlevi görecek bir kova bırakılmıştı. Duvarın yüksek bir yerinde küçük bir pencere vardı. Oradan güneş ve ay ışığı içeriye giriyordu. Bulut olmadığı sürece bazı yıldızları görebilmek de mümkündü. Bunun dışında ışık yoktu. Kız gecelerini, ahşap zemine serilmiş sert şiltenin üzerinde iki eski battaniyeye sarınıp titreyerek geçiriyordu. Nisan gelmişti, ama yine de dağlık bölgede yaşadıklarından geceleri ayaz oluyordu. Ortalık karanlık olduğunda ölen keçinin gözleri yıldızların ışığını yansıtarak parlıyordu. Kız korkudan bir türlü uyuyamıyordu.</p>

  <p>Üçüncü günün akşamı keçinin ağzı kocaman açıldı. O ağız sanki içten itilerek açılmıştı. Sonra oradan küçük insanlar birbiri ardınca çıkıverdiler. Toplam altı kişi. Çıktıklarında boyları ancak 10 santimdi, ama yere basınca yağmur sonrasındaki mantarlar gibi hızla uzayıverdiler. Uzadılarsa da olsa olsa 60 santim kadar olmuşlardı. Sonra kendilerinin Little People olduğunu söylediler.</p>

  <p><i>Pamuk Prenses ve Yedi Cüceler</i> gibi diye düşündü kız. Küçüklüğünde babası onun için bu öyküyü okumuştu. Fakat bunlar bir kişi eksikti.</p>

  <p>"Eğer yedi kişi daha iyi olacaksa, yedi kişi de olabiliriz," dedi bir tanesi alçak sesle. Galiba kızın içinden geçenleri okuyabiliyorlardı. Sonra kız tekrar sayınca bir baktı ki artık altı değil, yedi kişi olmuşlardı. Fakat bunu hiç de tuhaf bulmamıştı. Little People keçinin ağzından çıkıp geldiğinde, dünyanın kuralları artık değişmişti. Sonrasında ne olursa olsun tuhaf olmayacaktı.</p>

  <p>"Siz nasıl oldu da ölen keçinin ağzından çıkıp gelebildiniz?" diye sordu kız, kendi sesinin tuhaf bir tınısı olduğunun farkına vararak. Konuşma şekli de her zamankinden farklıydı. Herhalde üç gün boyunca hiç kimseyle konuşmaması etkili olmuştu.</p>

  <p>"Keçinin ağzı koridordu da ondan," dedi çatal sesli Little People. "Biz de buraya çıkana kadar bunun ölmüş bir keçi olduğunu fark etmedik."</p>

  <p>Tiz sesli Little People söze girdi: "Bizim için hiç fark etmez. Keçi olsun, balina olsun, fasulye olsun. Yeter ki koridor olsun."</p>

  <p>"Sen koridoru yarattın. Bu yüzden biz de bir deneyelim dedik. Nereye çıkıyormuş bakalım diye," dedi alçak sesli Little People.</p>

  <p>"Ben koridor yarattım," dedi kız. Evet, kendi sesi gibi değildi.</p>

  <p>"Bizim için iyi bir şey yaptın," dedi ürkek sesli Little People.</p>

  <p>İçlerinden bazıları hemfikir olduklarını belirttiler.</p>

  <p>"Havadan pupa yaparak eğlenelim mi?" dedi tenor sesli Little People.</p>

  <p>"Buraya kadar geldik ne de olsa," dedi bariton sesli.</p>

  <p>"Havadan pupa mı?" diye sordu kız.</p>

  <p>"Havadan ip çekip çıkartarak onunla <i>yuva</i> yapıyoruz. Sonra onu gitgide büyütüyoruz," dedi alçak sesli.</p>

  <p>"Bu yuva kimin için?" diye sordu kız.</p>

  <p>"Zamanla anlarsın," dedi bariton.</p>

  <p>"Çıkıp geldiğinde anlarsın," dedi alçak sesli.</p>

  <p>"Evet, evet," dedi bir başka Little People.</p>

  <p>"Ben de yardım edebilir miyim?" diye sordu kız.</p>

  <p>"Sormana gerek bile yok," dedi çatal sesli.</p>

  <p>"Sen bizim için iyi bir şey yaptın. Birlikte yapalım," dedi tenor sesli olan.</p>

  <p>Havadan ip çıkartmak bir kez alışınca o kadar zor bir iş değildi. Kız el işleri konusunda becerikli olduğundan hemen bu işi de hızla yapabilir hale gelmişti. İyice bakınca, havanın içinde farklı iplikler görmek mümkündü. Görmek istedikten sonra görülebilirdi.</p>

  <p>"Evet, işte böyle. Çok iyi," dedi ürkek sesli Little People.</p>

  <p>"Sen çok akıllı bir kızsın, çabuk öğreniyorsun," dedi tiz sesli.</p>

  <p>Onların hepsi aynı türden elbiseler giymişti, yüzleri aynı gibiydi, ama sesleri belirgin biçimde birbirinden farklıydı.</p>

  <p><i>Little People'</i>ın giydiği kıyafetler her yerde bulunabilen türden normal kıyafetlerdi. Tuhaf bir niteleme olabilir, ama başka şekilde açıklamak mümkün değildi. Bir an gözünü kaçırınca, onların ne gibi elbiseler giydiklerini anımsamak mümkün olmuyordu. Bu, onların yüzleri için de söylenebilirdi. Yüzleri, ne iyi ne kötü gibiydi. Her yerde görülebilen türden sıradan yüzlerdi ve bir kez gözünü kaçırınca nasıl bir yüzleri olduğunu anımsamak da mümkün değildi. Saçları da aynıydı. Ne uzun ne kısaydı. Sadece saçtı işte. Bir de onlardan hiç koku gelmiyordu.</p>

  <p>Gün ağarınca, horozlar ötmeye, gökyüzü doğu tarafında aydınlanmaya başlayınca yedi <i>Little People,</i> işlerini bırakıp birlikte gerindiler. Sonra o saate kadar yaptıkları beyaz pupayı –büyüklüğü henüz tavşan yavrusu kadardı ama– odanın bir köşesine sakladılar. Yemek getiren insanların onu bulmasını istemiyorlardı.</p>

  <p>"Sabah oluyor," dedi ürkek sesli Little People.</p>

  <p>"Gece sona erdi," dedi alçak sesli.</p>

  <p><i>Bu şekilde farklı sesler bir araya gelecek olsa bir koro oluşturulabilir,</i> dedi kız içinden.</p>

  <p>"Biz şarkı söylemeyiz," dedi tenor sesli Little People.</p>

  <p>"Evet, evet," dedi ortamı ateşleme görevi yapan Little People.</p>

  <p><i>Little People,</i> geldiklerinde olduğu gibi, önce 10 santim kadar oldular, sonra birer birer ölü keçinin ağzına girdiler.</p>

  <p>"Bu akşam yine geliriz," dedi ürkek sesli <i>Little People,</i> keçinin ağzını içerden kapatmadan önce kıza. "Kimseye bizim hakkımızda bir şey söylememelisin."</p>

  <p>"Bizim hakkımızda bir şey söyleyecek olursan hiç de iyi şeyler olmaz," dedi çatal sesli olan, tembih eder gibi.</p>

  <p>"Evet, evet," dedi ateşleyici.</p>

  <p>"Kimseye söylemem," dedi kız.</p>

  <p>Zaten birilerine söyleyecek olsa bile kimse inanmazdı mutlaka. Kızın, aklından geçeni dile getirdi diye çevresindeki yetişkinlerden sık sık azar işittiği olurdu. Gerçeklik ve hayal ayrımını yapamadığını söylerlerdi. Kızın düşüncelerinin şekli ve renkleri, diğer insanlarınkinden oldukça farklı gibiydi. Kendisindeki sorunun ne olduğunu, kız tam olarak anlayamıyordu. Fakat <i>Little People</i> hakkında kimseyle konuşmaması daha iyi olacaktı.</p>

  <p>Little People ortadan kaybolup, keçinin ağzı yeniden kapandıktan sonra, kız onların yaptığı hava pupasını sakladıkları yeri uzun süre araştırdıysa da bir türlü bulamadı. Saklamak konusunda çok ustaydılar. O kadar küçük bir mekân olduğu halde, ne kadar aradıysa da bulamadı. Acaba nereye saklamışlardı?</p>

  <p>Ondan sonra kız battaniyesine sarınıp uyudu. Uzun zamandan beri böyle huzurlu uyumamıştı. Rüya görmediği gibi uykusu kesintiye de uğramadı. Kız, bu derin uykunun tadını çıkardı.</p>

  <p>Gündüz boyunca keçi hâlâ ölüydü. Vücudu sertleşip katılaşmıştı, donuk gözleri cam bilyeler gibiydi. Fakat gün batıp da ambara karanlık çökünce, gözleri yıldızların ışığıyla parlamaya başladı. Sonra o ışığın peşine takılmış gibi, keçinin ardına kadar açılan ağzından, Little People çıktı. Bu sefer en baştan itibaren yedi kişiydiler.</p>

  <p>"Dün akşam kaldığımız yerden devam edelim," dedi çatlak sesli Little People. Geri kalan altısı, her biri anlaşılmaz sesler çıkararak ona katıldıklarını belirttiler.</p>

  <p>Yedi Little People ve kız pupanın etrafında çember oluşturup oturarak işlerine başladılar. Havadan beyaz iplikleri çekiyor, sonra pupaya ekliyorlardı. Neredeyse hiç konuşmadan canla başla işlerini yapıyorlardı. Kız kendini kaptırmış bir halde ellerini hareket ettirdikçe gecenin soğuğunu da dert etmiyordu. Zaman farkına varmadan geçip gitti. Canı sıkılmadığı gibi uykusu da gelmemişti. Pupa yavaş yavaş, fakat gözle görülecek ölçüde büyüyordu.</p>

  <p>"Büyüklüğü ne kadar olacak?" diye sordu kız, günün ağarmasına yakın. Kendisinin o toprak ambarda kapalı kalacağı on gün içerisinde bu işin bitip gitmeyeceğini öğrenmek istiyordu.</p>

  <p>"Mümkün olduğunca büyük," dedi tiz sesli Little People.</p>

  <p>"Bir noktaya gelince kendiliğinden yarılır," dedi tenor, keyifle.</p>

  <p>"Sonra bir şeyler çıkacak," dedi bariton.</p>

  <p>"Nasıl bir şey?" diye sordu kız.</p>

  <p>"Ne mi çıkacak?" dedi ürkek sesli olan.</p>

  <p>"O zevki çıktığı zamana bırakalım," dedi alçak sesli Little People.</p>

  <p>"Evet, evet," dedi ateşleyici Little People.</p>

  <p>"Evet, evet," dedi geri kalan altısı da.</p>

  <p><br /></p>

  <p>Romanın metninde tuhaf, kendine özgü karanlık bir hava vardı. Aomame bunun farkına varınca, biraz yüzünü buruşturdu. Fantastik masal gibi bir öyküydü. Fakat alttan alta yoğun, gözle görülmeyen karanlık bir dip akıntısı var gibiydi. Kullanılan süslemesiz, yalın sözcüklerde Aomame o uğursuz tınıyı sezmişti. Bir tür hastalığın gelişini ima eden türden bir hüzün havası seziliyordu. Bu, insanın ruhunu en derin yerinden sessizce kemiren ölümcül bir hastalıktı. Dahası, o hastalığı getiren, bir koroyu andıran yedi Little People idi. "Burada kesinlikle sağlıklı olmayan bir şeyler var," dedi Aomame. Üstelik Aomame nedense, onların sesinde kendisine ölümcül bir yakınlık hissi veren bir ezgiyi sezebiliyordu.</p>

  <p>Aomame kitaptan yüzünü kaldırıp, Lider'in ölmeden önce Little People hakkında söylediklerini anımsadı. <i>Biz kadim zamanlardan beri onlarla birlikte yaşadık. Henüz iyilik ve kötülüğün doğru düzgün var olmadığı zamanlardan beri. İnsanın bilincinin henüz ilkel olduğu zamanlardan beri.</i> Aomame öykünün devamını okudu.</p>

  <p><br /></p>

  <p>Little People ve kız çalışmaya devam etti ve birkaç gün sonra pupa yaklaşık olarak iri bir köpeğin büyüklüğüne ulaştı.</p>

  <p>"Yarın cezam bitecek. Ben de buradan çıkacağım," dedi kız <i>Little People'</i>a, gün ağarmaya başlarken.</p>

  <p>Yedi Little People sessizce kızın söylediklerine kulak verdiler.</p>

  <p>"Bu yüzden artık birlikte havadan pupa yapamayacağız."</p>

  <p>"Bu çok yazık," dedi tenor sesli <i>Little People,</i> gerçekten üzgün bir ses tonuyla.</p>

  <p>"Senin bize çok yardımın oldu," dedi bariton sesli Little People.</p>

  <p>Tiz sesli Little People söze girdi. "Fakat pupa aşağı yukarı olması gereken büyüklüğe yaklaştı. Biraz daha iplik eklersek yeterli olur."</p>

  <p><i>Little People,</i> yan yana sıralanıp büyüklüğünü hesaplar gibi pupaya baktılar.</p>

  <p>"Biraz daha," dedi çatlak sesli <i>Little People,</i> yeknesak bir gemici şarkısının girişini yaparmış gibi.</p>

  <p>"Evet, evet," dedi ateşleyici.</p>

  <p>"Evet, evet," dedi kalan altısı, hep bir ağızdan.</p>

  <p><br /></p>

  <p>On günlük tecrit cezası bitince kız topluluğun arasına geri döndü. Birçok kurala uyması gereken topluluk yaşantısı yeniden başladı. Tek başına kalabildiği zamanlar sona erdi. Little People ile birlikte havadan pupa yapabilmesi, elbette artık mümkün değildi. Kız, her gece uykuya dalmadan önce pupayı çevreleyerek oturup onu büyüten yedi <i>Little People'</i>ı hayal etti. Onlardan başka hiçbir şey düşünemez olmuştu. Pupanın gelip kafasının içine yerleştiği hissine kapıldığı bile oluyordu.</p>

  <p>Pupanın içinde ne vardı acaba? Zaman gelince pupa yarılıverdiğinde, içinden ne çıkacaktı? Kız bunları öğrenmek için can atıyordu. O sahneyi kendi gözleriyle göremeyecek olmasına çok üzülüyordu. Hatta, <i>pupanın yapılmasına o kadar yardım ettim. Benim de orada bulunmaya hakkım olsa gerek. Bir kez daha suç işleyip tecrit cezası alarak toprak ambara geri dönebilir miyim acaba?</i> diye ciddi ciddi düşündü. Fakat zahmete girerek böyle bir şey yapsa bile, artık Little People o toprak ambarda ortaya çıkmayabilirdi. Ölü keçi de alınıp bir yerlere gömülmüştü. Gözlerinin, yıldız ışıklarını yansıtarak parlamasına imkân yoktu.</p>

  <p>Öykünün sonrasında kızın topluluk içerisindeki günlük hayatı anlatılıyordu. Düzenli günlük işler, belirlenmiş görevler. Kız, en büyük çocuk olarak kendinden küçük çocuklara göz kulak oluyor, ablalık ediyordu. Basit yemekler, yatmadan önce anne ya da babasının okuduğu öyküler, boş zaman bulduğunda dinlediği klasik müzik, kirlilikten eser olmayan bir yaşam.</p>

  <p>Little People kızın rüyalarına giriyordu. Onlar istedikleri zaman insanların rüyasına girebilirdi. <i>Artık birlikte yaptığımız havadan pupanın yarılma zamanı. Bakmaya gelsene,</i> diye kızı davet ediyorlardı. <i>Gün batınca kimseye görünmeden mum alıp toprak ambara gel.</i></p>

  <p>Kız merakını bastıramadı. Yataktan kalkıp hazırladığı mumu alarak, sessiz adımlar atmaya çalışarak toprak ambara gitti. Kimsecikler yoktu. Havadan yapılan pupa yerde öylece duruyordu yalnızca. Pupa, son gördüğünden beri bir kat daha büyümüştü. 130-140 santim olmuştu. Uzunluğu o kadardı. Bütün yüzeyinden yumuşak bir ışık yayılıyordu. Silueti, güzel, dalgalı çizgiler oluşturuyordu. Ortasında yumuşak bir şişkinlik meydana gelmişti. Bu, pupa küçükken yoktu. Little People kendisinden sonra da bir hayli canla başla çalışmışa benziyorlardı. Dahası, pupa yarılmaya başlamıştı. Dikine bir yarık açılmıştı. Kız çömelerek o yarığın aralığından içeri göz attı.</p>

  <p>Pupanın içerisinde kendisinin olduğunu fark etti. Kız, pupanın içerisinde çırılçıplak yatan kendi haline baktı. Oradaki kendi kopyası, sırtüstü yatmış, gözleri kapalıydı. Bilinci yerinde değil gibiydi. Nefes de almıyordu. Sanki oyuncak bebek gibi.</p>

  <p>"Oradaki senin <i>douta'</i>n," dedi, çatlak sesli Little People. Sonra genzini temizledi.</p>

  <p>Kız arkasını döndüğünde, ne zaman çıkıp geldilerse yedi Little People yelpaze şeklinde sıralanmış orada duruyorlardı.</p>

  <p><i>"Douta,"</i> dedi kız, gayriihtiyari, sözcüğü tekrarlayarak.</p>

  <p>"Sana da <i>maza</i> denecek," dedi alçak sesli olan.</p>

  <p><i>"Maza</i> ve <i>douta,"</i> diye tekrarladı kız.</p>

  <p><i>"Douta,</i> <i>maza'</i>nın temsilcisi olacak," dedi tiz sesli Little People.</p>

  <p>"Ben ikiye mi ayrılıyorum?" diye sordu kız.</p>

  <p>"Öyle değil," dedi tenor sesli Little People. "Sen ikiye ayrılıyor falan değilsin. Sen başından ayak ucuna kadar eski sensin, endişelenme. <i>Douta,</i> <i>maza'</i>nın yüreğinin gölgesinden başka bir şey değildir. Bu, yalnızca şekil aldı."</p>

  <p>"Bu insan ne zaman uyanacak?"</p>

  <p>"Birazdan, zamanı gelince," dedi bariton sesli Little People.</p>

  <p>"Bu <i>douta</i> benim yüreğimin gölgesi olarak ne yapacak?" diye sordu kız.</p>

  <p><i>"Paşiva</i> rolü üstlenecek," dedi ürkek sesli olan, fısıldayarak.</p>

  <p><i>"Paşiva?"</i> dedi kız.</p>

  <p>"Algılayacak," dedi çatlak sesli.</p>

  <p>"Algıladıklarını <i>reşiva'</i>ya iletecek," dedi tiz sesli.</p>

  <p>"Yani <i>douta</i> bizim koridorumuz olacak," dedi tenor sesli Little People.</p>

  <p>"Keçinin yerine?" diye sordu kız.</p>

  <p>"Ölen keçi nihayetinde geçici bir koridordan başka bir şey değildi," dedi alçak sesli Little People. "Bizim yaşadığımız yeri buraya bağlamak için yaşayan bir <i>douta</i> gerekiyor. <i>Paşiva</i> olarak."</p>

  <p><i>"Maza</i> ne yapacak?" diye sordu kız.</p>

  <p><i>"Maza,</i> <i>douta'</i>nın yakınında kalacak," dedi tiz sesli.</p>

  <p><i>"Douta</i> ne zaman uyanacak?" diye sordu kız.</p>

  <p>"İki, belki üç gün sonra," dedi tenor sesli.</p>

  <p>"İkisinden biri," dedi alçak sesli Little People.</p>

  <p><i>"Douta'</i>ya iyi bak," dedi bariton sesli. "Senin <i>douta'</i>n ne de olsa."</p>

  <p><i>"Maza</i> bakmazsa <i>douta</i> tam değildir. Uzun süre yaşaması zorlaşır," dedi tiz sesli.</p>

  <p><i>"Douta'</i>sını yitiren <i>maza,</i> yüreğinin gölgesini yitirmiş olur," dedi tenor sesli.</p>

  <p>"Yüreğinin gölgesini yitiren <i>maza'</i>ya ne olur?" diye sordu kız.</p>

  <p>Birbirlerinin yüzlerine baktılar. Hiçbiri bu soruyu yanıtlamadı.</p>

  <p><i>"Douta</i> uyanınca ay iki tane olacak," dedi çatlak sesli.</p>

  <p>"İki ay, yüreğin gölgesini yansıtır," dedi bariton.</p>

  <p>"Ay, iki tane olacak," dedi kız, kendiliğinden sözcükleri tekrarlayarak.</p>

  <p>"İşaret bu. Gökyüzüne dikkatle baksan iyi olur," dedi alçak sesli olan, fısıldayarak.</p>

  <p>"Dikkatle gökyüzüne bak," dedi alçak sesli olan yeniden. "Ayı say."</p>

  <p>"Evet, evet," dedi ateşleyici rolündeki.</p>

  <p>"Evet, evet," dedi, geri kalan altısı hep bir ağızdan.</p>

  <p><br /></p>

  <p>Kız, kaçar. Orada yanlış olan, doğru olmayan bir şeyler vardır. Tamamen çarpık bir şeyler. Bu, doğaya karşı gelmektir. Kız, bunu anlar. <i>Little People'</i>ın ne istediğini anlayamaz. Fakat pupanın içindeki kendi görüntüsü, kızı tedirgin eder. Yaşayan, hareket eden kendi kopyasıyla birlikte yaşamak. Öyle bir şeyi yapamayacaktır. <i>Buradan kaçmam gerek. Hem de mümkün olduğu kadar çabuk. Douta uyanmadan önce. Gökyüzünde iki ay çıkmadan önce.</i></p>

  <p>Toplulukta bireylerin para taşıması yasaktır. Fakat babası kıza gizlice 10 bin yen ve biraz bozuk para vermiştir. "Kimse görmeyecek şekilde sakla," der kızına. Sonra adres, isim ve telefon numarası yazılı bir kâğıt verir. "Buradan kaçman gerekirse bu parayla bilet satın alıp trene bin, bu adrese git."</p>

  <p>Babası zaman içerisinde toplulukta, hoş olmayan bir şeylerin ortaya çıkabileceğini düşünmektedir belki de. Kız, tereddüt etmez. Sonraki hareketleri müthiş hızlıdır. Anne babasına veda etme zamanı bile bulamaz. Kız, toprağa gömdüğü kavanozdan 10 bin yeni, bozuk paraları ve kâğıt parçasını alır. İlkokuldaki bir ders sırasında, kendini iyi hissetmediğini, revire gideceğini söyleyerek sınıftan çıkar, öylece okuldan ayrılır. Gelen ilk otobüse binip istasyona gider. Gişede 10 bin yeni verip Takao İstasyonu'na bilet alır. Paranın üstünü de alır. Bilet satın almak, para üstü almak, trene binmek, doğduğundan beri ilk kez yaptığı şeylerdir. Fakat nasıl yapacağını, babasından ayrıntılarıyla dinlemiştir ve ne şekilde hareket etmesi gerektiğini kafasına yazmıştır.</p>

  <p>Kız, kâğıt parçasında yazıldığı gibi Çuo Hattı'nın Takao İstasyonu'nda trenden iner, öğrendiği numarayı umumi telefondan arar. Telefon açtığı kişi, babasının eski bir arkadaşı olan Japon ressamdır. Babasından on yaş kadar büyüktür, ama kızı ile birlikte Takao Dağı yakınlarında dağlık bir yerde yaşamaktadır. Karısı bir süre önce ölmüştür, Kurumi adındaki kızı, başkahraman kızdan bir yaş küçüktür. Adam telefon üzerine hemen istasyona gelerek, topluluktan kaçan kızı sıcak bir şekilde karşılar.</p>

  <p>Kız, ressamın evine kabul edildikten sonraki gün odasının penceresinden gökyüzüne bakar. Gökyüzünde iki ay olduğunu keşfeder. Her zamanki ayın yakınında, daha küçük ikinci bir ay vardır. Çimlenmek üzere olan bir fasulye gibi durmaktadır. <i>Douta</i> uyandı, diye düşünür kız. İki ay, yüreğinin gölgesini yansıtmaya başlamıştır. Kız korkudan titrer. Dünya değişmiştir ve bir şeyler olmak üzeredir.</p>

  <p>Ailesinden haber alınamaz. Topluluktaki insanlar, kızın kaçtığının farkına varmamış olabilir. Çünkü kızın kopyası olan <i>douta</i> geride kalmıştır ne de olsa. Görünüş itibariyle tıpatıp aynı olduğundan, normal insanlar ikisinin arasındaki farkı anlayamazlar. Fakat kızın anne babası, <i>douta'</i>nın kızları olmadığını, kopyasından öteye geçmediğini elbette anlayacaklardır. Gerçek kızlarının onu kendi yerine bırakıp topluluktan kaçtığını da. Nereye gittiğini de. Gidebileceği tek yer vardır. Yine de ailesinden bir kez bile haber gelmez. Bu, <i>kaçtığın yerde kal,</i> anlamında anne babasından gelen sessiz bir mesaj da olabilir.</p>

  <p>Kız okula bir gider, bir gitmez. Yeni dış dünya, kızın büyüdüğü topluluğun dünyasından fazlasıyla farklıdır. Kurallar farklıdır, amaç farklıdır, kullanılan dil farklıdır. Bu yüzden bir türlü orada arkadaş edinemez. Okul yaşantısına alışamaz. Fakat ortaokulda bir erkek çocuğuyla samimi olur. Oğlanın adı Toru'dur. Toru, küçük ve zayıftır. Yüzünde maymun gibi birkaç derin kırışık vardır. Küçükken ağır bir hastalık geçirdiğinden, sert sporlara katılamaz. Belkemiği de bir parça eğridir. Dinlenme saatlerinde herkesten uzakta hep tek başına kitap okumaktadır. Arkadaşı yoktur. Küçüktür ve çirkindir. Kız, öğle tatilinde oğlanın yanına oturup onunla konuşmaya çalışır. Okuduğu kitapla ilgili sorular sorar. Oğlan okuduğu kitabı sesli olarak ona da okur. Kız, oğlanın sesini sevmiştir. İnce, çatallanan bir sestir, ama kız net olarak duyabilmektedir. O sesle okunan öykü, kızın içini rahatlatır. Toru, düzyazıyı sanki şiir okur gibi güzel güzel okumaktadır. Kız, öğle tatillerini hep onunla birlikte geçirmeye başlar. Onun okuduğu öyküye dikkatle kulak verir.</p>

  <p>Fakat çok geçmeden Toru'yu yitirir. <i>Little People,</i> oğlanı kızdan almıştır.</p>

  <p>Bir gece Toru'nun odasında pupa beliriverir. Toru uyurken Little People o pupayı günden güne büyütmüştür. Little People rüya yoluyla her gece o görüntüyü kıza da gösterir. Fakat kız bu çalışmayı durduramaz. Pupa nihayet yeterli büyüklüğe gelir ve diklemesine yarılır. Tıpkı kızda olduğu gibi. Fakat o pupanın içinde büyük ve siyah üç yılan vardır. Üç yılan, birbirlerine iyice dolanmış, hiç kimsenin, belki onların bile çözemeyeceği haldedir. Üç başlı, vıcık vıcık, başı nerde sonu nerde belirsiz bir yumak gibi görünmektedir. Yılanlar özgür kalamadıkları için feci halde öfkelidir.</p>

  <p>Birbirlerinden ayrılmak için canla başla kıvrandıkça daha da kötü yumak olurlar. Little People bu yılanları kıza gösterir. Toru adlı oğlan, bu canlıların yanında hiçbir şey bilmeden uyumaktadır. Bu, yalnızca kızın görebileceği bir şeydir. Birkaç gün sonra oğlan aniden hastalanır ve uzak bir tedavi merkezine gönderilir. Bunun nasıl bir hastalık olduğu açıklanmaz. Hastalığı her ne ise, Toru muhtemelen okula bir daha dönmeyecektir. Artık onu yitirmiştir.</p>

  <p>Bunun <i>Little People'</i>dan gelen bir mesaj olduğunu kız anlar. Onlar <i>maza</i> olan kıza doğrudan bir şey yapamazlar. Onun yerine çevresindeki insanlara zarar verip mahvedebilirler. Bunu herkese yapamamaktadırlar. Bunun kanıtı kızın hamisi olan Japon ressam ve onun kızı Kurumi'dir. Onlara bir şey yapamazlar. En zayıf olanı yem olarak seçerler. Oğlanın bilincinin derinliklerinden üç kara yılanı çekip çıkartmış, uyandırmışlardır. Oğlanı mahvetmek yoluyla kızı uyarıp, kızın <i>douta'</i>nın yanına dönmesini sağlamaya çalışmaktadırlar. <i>Böyle olması aslında senin yüzünden,</i> demeye çalışıyorlardır.</p>

  <p>Kız yeniden yalnız kalır. Artık okula da gitmemeye başlar. Birileriyle samimi olmak, o kişiyi tehlikeye atmak anlamına gelecektir. İki ayın altında yaşamak bu anlama gelmektedir. Kız bunu anlar.</p>

  <p><br /></p>

  <p>Kız nihayet kararını vererek kendi pupasını yapmaya başlar. Kız bunu yapabilmektedir. <i>Little People,</i> koridoru geçerek kendi yerlerinden geldiklerini söylemişlerdir. Öyleyse kendisi de koridoru tersine kullanarak o yere gidebilmelidir. Oraya giderse neden kendisinin burada olduğunu, <i>maza</i> ve <i>douta'</i>nın ne anlama geldiğini, bunun sırrını açığa çıkartabilecektir. Belki yitirdiği Toru'yu kurtarmayı da başarabilecektir. Kız koridoru yapmaya başlar. Havadan iplikleri çeker. Pupayı örmesi yeterli olacaktır. Zaman alır. Fakat tek sorun zaman harcamaksa bunu yapacaktır. Yine de arada sırada kızın kafası karışır, bir şey anlayamaz hale gelir. <i>Ben gerçekten maza mıyım acaba? Bir yerlerde douta ile değiştirilmiş olabilir miyim?</i> Düşündükçe emin olamaz hale gelir. <i>Gerçek olduğumu nasıl ispatlayabilirim acaba?</i></p>

  <p>Öykü, kızın koridorun kapısını açmaya çalıştığı yerde sembolik bir şekilde bitiyordu. O kapının ardında neler olduğu yazmıyordu. Bu, herhalde henüz meydana gelmediği içindi.</p>

  <p><i>Douta,</i> diye aklından geçirdi Aomame. Lider ölmeden önce o sözcüğü kullanmıştı. Kızın, <i>Anti-Little People</i> hareketini ortaya çıkartabilmek için kendi başına, <i>douta'</i>sını geride bırakarak kaçtığını söylemişti. Bu, herhalde gerçekten olmuş bir olaydı. Demek bu iki ayı görebilen yalnızca kendisi değildi. Her şey bir yana, Aomame bu romanın insanlar tarafından kabul edilmesinin, geniş kesimlerce okunmasının nedenini de anlıyor gibiydi. Elbette yazarının güzel, on yedi yaşında bir kız olması, bir derece etkili olmuş olabilirdi. Fakat yalnızca bu, kitabın çok satmasına yetmezdi. Canlı, yerinde tasvirler, kuşkuya yer bırakmayacak şekilde bu romanı çekici kılıyordu. Okurlar kızı çevreleyen dünyayı kızın bakışlarıyla canlı bir şekilde görebiliyordu. Bu, özel bir çevrede yetişen bir kızın gerçekdışı deneyimi hakkındaki bir öyküydü, ama burada insanların doğal ortak duygularını harekete geçiren şeyler vardı. Muhtemelen bilinçaltındaki bir şeyler canlanıveriyordu. Bu yüzden okurlar öykünün içine çekiliyor, sayfaları çevirip duruyordu.</p>

  <p>Böylesi bir edebi tadın ortaya çıkmasında, Tengo'nun katkısı büyük olmalıydı, ama buna hayranlık duymakla bir sonuca varamazdı. Aomame, <i>Little People'</i>ın sahneye çıktığı kısma odaklanarak o öyküyü yeniden okumak zorundaydı. Bu, Aomame için bir insanın yaşamının bağlı olduğu son derece gerçekçi bir öyküydü. Kullanım kılavuzu gibi bir şeydi. Aomame oradan gerekli bilgileri ve ne yapacağını öğrenmek zorundaydı. Kendini içinde bulduğu dünyanın anlamını, daha ayrıntılı bir şekilde, somut olarak okuması gerekiyordu.</p>

  <p><i>Pupa Hava,</i> diğer insanların sandıkları gibi, on yedi yaşındaki bir kızın aklından geçen bir fantezi değildi. İsimler değiştirilmiş olabilirdi ama yine de orada tasvir edilen şeylerin büyük kısmı, o kızın tek başına içinden sıyrılıp çıktığı gerçekliğin bir parçasıydı. Aomame, bundan emindi. Fukaeri denen kız tecrübe ettiği olayları olabildiğince düzgün bir şekilde yazıya dökmüştü. O gizli sırrı dünyaya yaymak, bir şekilde insanlara duyurabilmek için. <i>Little People'</i>ın varlığını, onların yaptıklarını çok sayıda insana öğretebilmek için.</p>

  <p>Kızın ardında bıraktığı <i>douta,</i> büyük olasılıkla <i>Little People</i> için koridor haline gelip onları Lider olan, kızın babasına götürmüş, o adamı <i>reşiva'</i>ya, kabul edene dönüştürmüşlerdi. Sonra gereksiz bir varlık haline gelen Şafakçılar'ı kanlı bir sona sürüklemişlerdi. Geride kalan Öncüler şık, entelektüel ve dahası dışlayıcı bir dini cemaat haline gelmişti. Bu, Little People için son derece sevindirici, işlerine gelen bir durumdu muhtemelen.</p>

  <p>Fukaeri'nin <i>douta'</i>sı <i>maza</i> olmadan sorunsuzca uzun süre yaşayabilmiş miydi acaba? <i>Maza</i> olmadan <i>douta'</i>nın uzun süre yaşamasının zor olduğunu Little People söylemişti ve <i>maza</i> açısından yüreğinin gölgesini yitirmiş halde yaşamak acaba nasıl bir şeydi?</p>

  <p>Kız kaçtıktan sonra da Öncüler içerisinde Little People tarafından aynı yöntemle birkaç yeni <i>douta</i> yapılmış olabilirdi. <i>Little People'</i>ın amacı gidip geldikleri koridoru daha geniş, kullanışlı bir hale getirmekti muhakkak. Yoldaki trafik şeritlerini artırmak gibi bir şeydi bu. Böylelikle çok sayıdaki <i>douta,</i> Little People için <i>paşiva</i> olacak, cariye rolü üstleneceklerdi. Tsubasa da onlardan biriydi. Lider'in cinsel ilişki kurduğu kızların <i>maza</i> değil, onların <i>douta'</i>sı olduğu düşünülecek olursa, <i>çok anlamlı biçimde çiftleştim,</i> diyen Lider'in ifadesi de anlam kazanıyordu. Tsubasa'nın gözlerinin o kadar donuk ve derinlikten yoksun olması da, hiç konuşmaması da bir açıklık kazanmış oluyordu. <i>Douta</i> Tsubasa neden, ne şekilde cemaatten kaçmıştı? Orasını bilemiyordu. Fakat nihayetinde kız muhtemelen havadan yapılmış pupaya konulan <i>maza'</i>nın yanına geri götürülmüştü. Köpeğin kanlı bir şekilde öldürülmesi de <i>Little People'</i>dan gelen bir uyarıydı. Toru'ya olanlarla aynı şekilde.</p>

  <p><i>Douta'</i>lar Lider'in çocuklarını peydahlamak istiyorlardı, ama gerçek olmayan o kızlar âdet görmüyordu. Yine de Lider'in söylediklerine bakılırsa, onlar çocuk yapmayı canı gönülden istiyordu. <i>Ama neden?</i> Aomame başını iki yana salladı. Anlayamadığı çok fazla şey vardı.</p>

  <p><br /></p>

  <p>Aomame bu meseleyi bir an önce Madam'a iletmek istiyordu. O adamın tecavüz ettiği varlık, bu kızların gölgesinden başka bir şey olmayabilir, diyecekti. <i>O adamı öldürmeme hiç gerek yoktu belki de.</i></p>

  <p>Fakat bu açıklamayı yapsa bile kadın kolayca inanmayacaktı mutlaka. Bunu Aomame de anlayabiliyordu. Sadece yaşlı kadın değil, kim olursa olsun aklı başında bir insan, <i>Little People, maza, douta,</i> havadan pupa gibi şeylerin gerçek olduğu öne sürüldüğünde hemen kabullenemezdi tabii ki. Aklı başında biri için tüm bunlar, romanda ortaya çıkan şeylerden öteye geçmezdi. <i>Alice Harikalar Diyarında'</i>daki kupa kraliçesine, saatli tavşanın gerçekten var olduğuna kimsenin inanmayacağı gibi.</p>

  <p>Fakat Aomame gökyüzündeki hem yeni hem de eski iki ayı gerçekten görüyordu. Bu iki ayın ışıklarının altında gerçekten yaşamıştı. O ürpertici çekim gücünü teninde hissedebilmişti. Lider denilen adamı, otelin karanlık odasında kendi elleriyle öldürmüştü. Ensesindeki o noktaya ince, sivri iğneyi batırdığında uğursuz bir his eline geçmiş, hâlâ da tüm canlılığıyla orada duruyordu. O temas Aomame'nin tenini şimdi bile şiddetle ürpertiyordu. Bir de Lider'i öldürmeden önce Aomame adamın ağır masa saatini beş santim kadar havaya kaldırdığını görmüştü. Bir yanılsama değildi. Sihirbazlık numarası da değildi. Bu, olduğu gibi kabul etmekten başka çarenin bulunmadığı soğuk gerçekti.</p>

  <p>Bu şekilde <i>Little People</i> Öncüler komününe gerçek anlamda hükmetmeye başlamıştı. Onların ne yapmaya çalıştıklarını Aomame bilmiyordu. Bu, belki iyiliği ve kötülüğü aşan bir şey olabilirdi. Fakat <i>Pupa Hava'</i>nın başkahramanı olan kız bunu, <i>doğru olmayan şey</i> olarak önsezileriyle algılamış, kendi çapında karşı atağa geçmeyi denemişti. Kendi <i>douta'</i>sını gözden çıkararak o komünden kaçmış, Lider'in ifadesi kullanılacak olursa, dünyanın dengesini korumak için Anti-<i>Little People</i> hareketini ortaya çıkartmaya çalışıyordu. Kız, <i>Little People'</i>ın geçip geldiği koridora ters yönden girerek onların geldiği yere gitmeye çalışıyordu. Öykü kızın taşıtı olacaktı. Tengo ise onun ortağı olarak, öyküyü ortaya çıkartmasına yardım etmişti. Tengo'nun kendisi de o sırada muhtemelen, yaptığı şeyin anlamını kavrayamamıştı. Belki de şu an bile anlamıyordu.</p>

  <p>Nihayetinde <i>Pupa Hava</i> adlı öykü, büyük bir anahtardı. Her şey, bu öyküyle başlıyordu. <i>Fakat ben bu öykünün neresindeyim acaba? O trafik sıkışıklığı yaşanırken, Başkent Otobanı'nın acil durum merdivenlerini Janáček'in "Sinfonietta"sını dinleyerek indiğim sırada, büyük ve küçük iki ayın gökyüzünde durduğu dünyaya, bu gizemlerle dolu 1Q84 yılına sürüklendim. Bu ne anlama geliyor acaba?</i> Aomame gözlerini kapatıp düşünmeye başladı.</p>

  <p><i>Ben herhalde, Fukaeri ve Tengo'nun başlattığı Anti-Little People hareketinin koridoruna sürüklendim. Bu hareket beni bu tarafa taşıdı.</i> Aomame böyle düşünüyordu. Başka şekilde düşünmesine imkân yoktu. <i>Sonradan öyküde asla küçük olmayan bir rolü üstlendim. Hayır, başroldekilerden biri haline geldim belki de.</i></p>

  <p>Aomame çevresine bakındı. <i>Yani ben Tengo'nun ortaya çıkarttığı öykünün içindeyim öyleyse,</i> diye düşündü Aomame. <i>Bir anlamda ben, onun içindeyim. O, bunun farkına vardı. Deyim yerindeyse kutsal tapınağın içindeyim demektir.</i></p>

  <p>Eskiden televizyonda, eski bilimkurgu filmlerini izlediği olurdu. Filmin adını unutmuştu. Bilimadamlarının, ancak mikroskopla görülebilen ölçüde küçültülmüş, denizaltı gibi bir taşıta (bu da aynı ölçülerde küçültülüyordu) binerek vücudun, hastanın damarlarının içine girip, damarlar boyunca ilerleyerek beyne ulaştıkları, normalde imkânsız olan karmaşık bir ameliyatı gerçekleştirmeye çalıştıkları bir filmdi. Koşullar buna çok benziyor olabilirdi. <i>Ben Tengo'nun kan dolaşımı içerisindeyim. Vücudunda dolaşıyorum. İzinsiz giren yabancı cismi (yani ben) dışarı atmak için saldıran akyuvarlarla savaşarak hedefteki hastalığın kökenine doğru ilerliyorum. Sonra Okura Oteli'nin bir odasında Lider'i öldürmek yoluyla, büyük olasılıkla o hastalığın kökenini kesip atmayı başardım.</i></p>

  <p>Böyle düşününce Aomame içinde biraz olsun sıcak duygular hissetmeyi başarabilmişti. <i>Ben verilen görevi yaptım. Kuşku götürmeyecek kadar zor bir görevdi. Korkulu anlar yaşadım. Fakat gök gürültüleri altında soğukkanlı bir şekilde ve hataya düşmeksizin işimi başardım. Muhtemelen Tengo'nun gözlerinin önünde.</i> Aomame böyle düşününce kendisiyle gurur duydu.</p>

  <p>Sonra kan dolaşımı benzetmesini kullanarak şöyle düşündü: <i>Ben görevini tamamlamış eski bir atık olarak bir süre sonra toplardamar tarafından emilecek, vücut dışına atılacağım. Bu, metabolizmanın kuralı. Bu kaderden kaçmak mümkün değil. Fakat neden olmasın?</i> dedi Aomame içinden. <i>Şimdi Tengo'nun içindeyim. Onun vücut ısısı ile sarmalanmış, onun nabız atışlarıyla yön buluyorum. Onun mantığı, onun kurallarıyla hareket ediyorum. Bir de muhtemelen onun metni ile. Ne kadar mükemmel bir durum. Bu şekilde onun içinde olabilmek.</i></p>

  <p>Aomame hâlâ yerde oturur vaziyette gözlerini kapattı. Kitabın sayfalarını burnuna yaklaştırıp kokusunu içine çekti. Sayfaların kokusu, mürekkep kokusu. Oradaki akıntıya usulca kendini bıraktı. Tengo'nun kalp atışlarına kulak verdi.</p>

  <p><i>Krallık bu işte,</i> dedi Aomame. <i>Ölmeye hazırım, ne zaman olursa.</i></p>
</body>
</html>
