<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="15. Aomame">15<br />
  Aomame</h2>

  <p><br /></p>

  <h3 class="sigil_not_in_toc">Balona çıpa takar gibi</h3>

  <p>Aomame günlük yemek düzenine özen gösterirdi. Ağırlıklı olarak sebze yemekleri hazırlar, yanına deniz kabukluları ve beyaz etli balıklar eklerdi. Et olarak, nadiren tavuk eti yediği de olurdu. Mutlaka taze sebzeler seçer, çeşni türlerini minimum düzeyde tutardı. Yağ içeren gıda maddelerini listesinden çıkartmış, karbonhidratı olabilecek en alt düzeye indirmişti. Salataya sirke katmaz, zeytinyağı, tuz ve limon suyu ilave ederdi. Çoğunlukla klasik sebze yemekleri gibi basit bir tercihle sınırlı kalmayıp, besin değerlerini ayrıntılarıyla araştırarak, dengeli ve çok çeşitli sebzeleri eşleştirerek yemeye çalışıyordu. Kendine özgü bir yemek mönüsü oluşturmuştu ve gerektiğinde spor kulübündeki müşterileri beslenme konusunda yönlendirdiği de oluyordu. <i>Kalori hesaplamayı unutun.</i> Bu sözü ağız alışkanlığı haline getirmişti. <i>Doğru şeyleri seçerek, uygun miktarda yeme yetisi kazanırsanız, rakamlara ihtiyacınız kalmaz.</i></p>

  <p>Fakat bu perhiz tipi mönüye körü körüne bağlı kalarak yaşıyor da değildi. Canı çok çektiğinde, bir restorana girip kalınca biftekler, pirzolalar sipariş ettiği de oluyordu. Arada sırada canı bir şeyi dayanılmaz biçimde çekerse, vücudun bir nedenle o yemeği istediğine inanır ve sinyal göndermeye başladığını düşünürdü. Sonra da bu doğal çağrıya uyardı.</p>

  <p>Şarap ve sake içmeyi severdi, ama karaciğerini korumak ve şeker oranını kontrol altında tutmak için aşırı içkiden kaçınır, haftada üç gün ağzına içki koymazdı. Aomame'ye göre bedeni insanın kutsal tapınağıydı ve daima temiz tutulmalıydı. Tek bir toz zerresi, ufacık bir leke bile olmamalıydı. O tapınakta nasıl ibadet edileceği başka bir sorundu. Bu sorunu düşünmeyi sonraya bırakmıştı.</p>

  <p>Vücudunda yağdan eser yoktu. Sadece kas vardı. Her gün çırılçıplak soyunup aynanın karşısına geçerek bu gerçeği teyit ederdi. Vücuduna hayranlık besleme gibi bir huyu yoktu. Aslında tam tersiydi. Ona kalırsa memeleri yeterince büyük değildi ve üstüne üstlük iki memesi arasında da farklılık vardı. Apış arası tüyleri piyade birliğinin postalları altında ezilmiş bir çayırı andırıyordu. Vücuduna her bakışında, yüzünü buruşturmadan edemezdi. Fakat yine de bu vücutta yağdan eser yoktu. Parmakları arasında tutabileceği kadar bile fazlalık yoktu.</p>

  <p><br /></p>

  <p>Aomame'nin sade bir yaşantısı vardı. Bilinçli olarak en fazla para harcadığı şey yemekti. Yiyecekler için harcadığı paraya acımaz, şarabın da yalnızca en kaliteli olanlarını içerdi. Arada sırada dışarıda yemek yiyeceği zaman yemekleri özenle hazırlayan restoranları seçerdi. Fakat bunun dışında hiçbir merakı yoktu.</p>

  <p>Giyim, makyaj, takı gibi şeyler pek ilgisini çekmezdi. Spor kulübündeki işine giderken kot pantolon ve süveter giymesi yeterliydi. Kulübe girince de, nasıl olsa eşofmanlarını giyiyordu. Elbette takı da takmıyordu. Güzelce süslenip gezmeye hiç fırsatı olmazdı. Sevgilisi yoktu, flört etme şansı da olmuyordu. Tamaki Otsuka evlendikten sonra, birlikte yemeğe çıkabileceği kadın arkadaşı da kalmamıştı. Rastgele seks yapmak için birilerini ararken makyaj yapar, düzgün giyinirdi, ama bu da ayda yalnızca bir kez olurdu. Çok fazla giysiye ihtiyacı yoktu.</p>

  <p>Gerektiğinde Aoyama'daki butikleri dolaşarak yeni bir "canları yakacak elbise", ona uygun bir iki takı ve bir çift yüksek topuklu ayakkabı alması yeterliydi. Normalde düz tabanlı ayakkabı giyer, saçlarını toplardı. Yüzünü sabunla özenerek yıkar, hafifçe krem sürmesi yüzüne canlılık vermek için yeterli olurdu. Temiz ve sağlıklı bir vücuda sahip olduktan sonra, başka şeye ihtiyacı yoktu.</p>

  <p>Çocukluğundan beri gösterişsiz, sade bir yaşama alışmıştı. Nefsini kontrol etme ve irade, kendini bildiği andan itibaren kafasına iyice kazınmıştı. Evlerinde fazlalık denebilecek tek bir şey bile yoktu. "İsraf" sözcüğü ailesinde en sık kullanılan sözcüktü. Televizyon yoktu, gazete almazlardı. Onun ailesinde bilgi bile gereksiz bir şeydi. Sofraya et ve balık gelmezdi, Aomame büyümesi için gerekli gıdaları okul yemeklerinden almak zorundaydı. Herkes "berbat," diyerek yemekleri bırakır, ama Aomame'nin başkalarının yemeğini de yemeyi düşündüğü olurdu.</p>

  <p>Üzerindeki giysiler, hep başkalarından kalma eski giysilerdi. Müritler, cemaat içerisinde artık kullanılmayan giysileri değiş tokuş ederlerdi. Bu yüzden okulda gerekli olan spor kıyafetleri dışında, ona bir kez bile yeni kıyafet alınmamış, hiç üzerine tam oturan giysisi ya da ayakkabısı da olmamıştı. Renk ve desenlerin uyumu da tam bir felaketti. Ailesi yoksulluktan dolayı öyle yapıyor olsa mesele yoktu. Fakat Aomame'nin ailesi hiç de yoksul değildi. Babası mühendisti ve ortalama bir geliri, hatırı sayılır bir birikimi vardı. Onlar tamamen prensipleri gereği, böyle basit bir yaşamı seçmişlerdi.</p>

  <p>Nedeni ne olursa olsun, sürdürdüğü yaşantı normal çocuklardan öylesine farklıydı ki, uzun yıllar boyunca tek arkadaşı bile olmamıştı. Arkadaşlarıyla bir yerlere eğlenmeye giderken giyebileceği giysileri olmadığı gibi, zaten gidecek durumu da yoktu. Hiç harçlık almıyordu. Birilerinin doğum günü partisine davet edilecek olsa (şans mıdır şanssızlık mı bilinmez, bir kere bile davet edilmemişti), küçük bir hediye alması bile imkânsızdı.</p>

  <p>O yüzden içi anne babasına karşı öfkeyle dolmuş, onların bağlı oldukları dünya ve ideolojiden nefret etmişti. Tek istediği herkes gibi, sıradan bir yaşamdı. Fazla bir şey istediği yoktu. Son derece sıradan, kendi halinde bir yaşam yeterliydi. Bir an önce yetişkin olup, ailesinden ayrılarak tek başına, kendi istediği şekilde yaşamak istiyordu. Yemek istediği her şeyi yemek, cüzdanındaki parayı gönlünce kullanmaktı dileği. Beğendiği yeni giysiler, numarası uygun ayakkabılar giymek, dilediği yere gitmek istiyordu. Bolca arkadaş edinmeyi, güzelce paket yapılmış hediyeler alıp vermeyi düşlüyordu.</p>

  <p>Fakat Aomame'nin bir yetişkin olduğunda farkına vardığı gerçek, kendisini en çok, kontrollü bir yaşamda huzurlu hissettiği olmuştu. Her şeyden çok istediği, birilerine takılıp şık giysilerle gezmeye gitmek değil, üzerine eşofmanlarını giyerek kendi evinde tek başına zaman geçirmekti.</p>

  <p>Tamaki ölünce, Aomame spor içecekleri üreten şirketten ve o güne kadar kaldığı yatakhaneden ayrılmış, Ciyugaoka'daki, bir oda bir salondan oluşan daireyi kiralamıştı. Geniş denemeyecek bir evdi, ama yine de bomboş gibi dururdu. Mutfak gereçleri tamdı, ama mobilya denebilecek çok az şey vardı. Fazla eşyası da yoktu. Kitap okumayı severdi, ama okuduktan sonra sahafa gider satardı. Müzik dinlemeyi severdi, ama plak koleksiyonu yoktu. Her ne olursa olsun, sahip olduğu şeylerin gözünün önünde yığılmış halde durması Aomame'ye sıkıntı veriyordu. Bir yerlere gidip de, bir şeyler satın aldığında hep suçluluk duygusuna kapılıyordu. <i>Aslında böyle bir şeye ihtiyacım yok,</i> derdi içinden. Dolaptaki güzel elbiselerini ve ayakkabılarını gördüğünde içini sıkıntı basar, nefesi daralırdı. Bu özgür ve rahat ortam, nedense Aomame'ye hiçbir şeye sahip olmadığı çocukluk yıllarını anımsatırdı.</p>

  <p>Aomame sık sık, kendi kendine bir insanın özgürlüğünün nasıl bir şey olduğunu sorardı. İnsan bir kafesten kurtulsa bile, çıktığında kendini bulduğu yeni yerin aslında daha büyük bir kafes olması olası mıydı acaba?</p>

  <p>Aomame belirlenen adamları başka dünyalara yollayınca, Azabu'daki Madam onu ödüllendirirdi. Üzerinde adres ya da alıcı ismi bulunmayan bir kâğıda güzelce sarılmış para destesi, özel posta kutusuna bırakılırdı. Aomame posta kutusunun anahtarını Tamaru'dan alırdı. İçindekini aldıktan sonra da anahtarı geri verirdi. Paketi hiç açmadan götürür, bankadaki şahsi kasasına bırakırdı. Paralar kasanın içinde, iki sıra tuğla gibi duruyordu.</p>

  <p>Aomame aylık maaşını bile tam anlamıyla bitiremezdi. Bankada belli bir miktar birikimi de vardı. Bu yüzden başka paraya ihtiyacı da yoktu. İlk kez ödüllendirildiğinde yaşlı kadına da öyle söylemişti.</p>

  <p>"Bu yalnızca şeklen gerekli," demişti Madam dingin sesiyle, bir sav ortaya atarmış gibi. "Kural olduğunu varsay. Bu yüzden, alman gerekli. Gerekmiyorsa, kullanmazsın. Çok sinirini bozan bir şeyse, götürüp bir cemiyete takma isimle bağışlarsın. Bu sana kalmış. Fakat benim fikrimi soracak olursan, o paraya hiç dokunmadan, bir süreliğine bir yerlerde sakla."</p>

  <p>"Fakat ben böyle bir şey için para almak istemiyorum," demişti Aomame.</p>

  <p>"Seni anlıyorum. Fakat o beş para etmez adamlar ortalıktan kalkınca, eziyetli boşanma davalarına, velayet hakkı kavgalarına da gerek kalmıyor. Kadınlar, kocalarının aniden ortaya çıkıp yüzlerini tanınmaz hale getirmesinden endişe etmiyorlar artık. Yaşam sigortası parasını ve miras da alıyorlar. Sana verdiğim bu para, o insanların minnettarlığının bir göstergesi. Sen kesinlikle doğru olanı yapıyorsun. Fakat karşılıksız kalmamalı. Neden biliyor musun?"</p>

  <p>"Bilmiyorum," demişti Aomame, dürüstçe.</p>

  <p>"Çünkü sen ne meleksin, ne de Tanrı. Yaptığın işi saf duygularla yaptığını biliyorum. Bu yüzden para istememeni de anlayabiliyorum. Fakat katıksız, saf duygular o halleriyle tehlikelidir. Etten kemikten bir insanın o duyguları taşıyarak yaşaması pek kolay değildir. Bu yüzden senin bu duyguları, bir balona çıpa takar gibi sağlamca yere sabitlemen gerek. Bu onun için gerekli işte. Doğru diye, saf duygularla hareket ediyorsun diye, bu her şeyi yapabileceğin anlamına gelmez. Anlıyor musun?"</p>

  <p>Bir süre düşündükten sonra Aomame başını sallayarak onaylamıştı. "Tam olarak anlayamıyorum. Fakat dediğinizi yapacağım."</p>

  <p>Madam gülümsemiş, sonra da bitki çayından bir yudum almıştı. "Banka hesabına yatırma. Eğer vergi dairesi fark ederse, kurcalarlar. Nakit halde, kiralık kasaya koy. Bir gün gelir işine yarar."</p>

  <p>Aomame öyle yapacağını söylemişti.</p>

  <p><br /></p>

  <p>Kulüpten dönüp de, yemek hazırlıklarına başladığında telefon çaldı.</p>

  <p>"Aomame," dedi bir kadın sesi. Hafif çatallı bir sesti. Ayumi'ydi.</p>

  <p>Aomame ahizeyi kulağına tutup, elini uzatarak ateşi kıstı. "Nasılsın? Polislik iyi gidiyor mu?"</p>

  <p>"Dört bir tarafı park cezası makbuzuyla donattım. Milletin tepkisini çektim. Aklıma erkekleri getirmeden, canla başla çalışıyorum."</p>

  <p>"Sevindim."</p>

  <p>"Aomame, şu an ne yapıyorsun?"</p>

  <p>"Akşam yemeğimi hazırlıyorum."</p>

  <p>"Öbür gün uygun musun? Yani akşamüstünden sonra?"</p>

  <p>"Boşum, ama geçen seferki gibi şeyler yapmaya niyetim yok. O tarafı bir süre dinlendirmek niyetindeyim."</p>

  <p>"Haklısın. Bir süre ben de uzak dururum o işlerden. Ama görüşemedik. Buluşup konuşmak istedim."</p>

  <p>Aomame bir an düşündü. Fakat hemen karar veremedi. "Şimdi kızartma yapıyordum," dedi Aomame. "Başında beklemem lazım. Yarım saat kadar sonra tekrar telefon edebilir misin?"</p>

  <p>"Olur. Otuz dakika sonra ararım."</p>

  <p>Aomame telefonu kapatıp kızartmayı bitirdi. Sonra soya filizli miso çorbası hazırlayıp, pilavla birlikte yedi. Teneke biranın yarısını içip, kalanını eviyeye boca etti. Bulaşıkları yıkayıp, koltuğa oturduğu anda Ayumi'den tekrar telefon geldi.</p>

  <p>"Mümkünse birlikte yemeğe çıkalım diyecektim," dedi Ayumi. "Hep tek başına yemek can sıkıcı oluyor ne de olsa."</p>

  <p>"Hep tek başına mı yiyorsun?"</p>

  <p>"Yok. Kaldığım yatakhanede yemekhane de var, o yüzden kalabalık içindeyim aslında. Fakat ben, sakin ve rahat bir yerde güzel bir yemek yemek istiyorum. Mümkünse biraz şık bir yerde. Ne demek istediğimi anlıyorsundur."</p>

  <p>"Elbette."</p>

  <p>"Fakat böyle bir şey yapmak için birlikte yemeğe gidebileceğim biri yok çevremde. Ne kadın, ne de erkek. Bizimkiler meyhane tarzı yerleri severler. Seninle olursa gidebilirim demiştim. Rahatsız mı ettim yoksa?"</p>

  <p>"Rahatsız olmadım," dedi Aomame. "Olur. Biraz şık bir yere yemeğe gidelim. Ben de bir süredir öyle bir yerde yememiştim."</p>

  <p>"Gerçekten mi?" dedi Ayumi. "Çok sevindim."</p>

  <p>"Öbür gün demiştin değil mi?"</p>

  <p>"Evet. Ondan sonraki gün nöbetim yok. İyi bir yer biliyor musun?"</p>

  <p>Aomame Nogizaka'daki bir Fransız restoranının adını söyledi.</p>

  <p>Ayumi bu adı duyunca, bir an nefesini tuttu. "Aomame, orası çok ünlü bir yer değil mi? Hem çok pahalıymış, hem de iki ay öncesinden rezervasyon yaptırmak gerekirmiş. Dergide okumuştum. Benim maaşımla gidebilmem çok zor."</p>

  <p>"Endişelenme. Oranın hem patronu hem de şefi olan adam bizim kulübün üyesi. Özel antrenman koçluğunu yapıyorum, arada sırada mönülerdeki besin değerleri konusunda tavsiyelerde bulunuyorum. Bu yüzden, ben söylersem masa ayarlar. İndirim de yapar. Yalnız, iyi bir masa olmayabilir."</p>

  <p>"Ben gerekirse dolapta da yerim."</p>

  <p>"Gelirken güzel giyin," dedi Aomame.</p>

  <p>Telefonu kapattıktan sonra, Aomame içinde bu genç kadın polise karşı sempati uyanmaya başladığını hissedince, biraz şaşırdı. Birilerine karşı böylesi duygular hissetmesi, Tamaki Otsuka'nın ölümünden sonra ilk kez oluyordu. Elbette içindeki hisler, bir zamanlar Tamaki'ye karşı hissettiklerinden çok farklıydı. Fakat yine de, birisiyle baş başa yemeğe gidecek olması, hatta yemeğe gitmeyi düşünmesi bile uzun zamandır ilk kez gerçekleşiyordu. Üstelik birlikte yemeğe gideceği kişi bir kadın polisti. Aomame iç geçirdi. Dünya tuhaf bir yerdi.</p>

  <p><br /></p>

  <p>Aomame mavimsi gri yarım kollu elbisesinin üzerine beyaz yelek giyip, ayaklarına da topuklu Ferragamo ayakkabılarını geçirdi. Küpe ve ince altın kolye de taktı. Her zamanki omuz çantasını (elbette buz kıracağını da) evde bırakıp, küçük Bagagerie çantasını aldı. Ayumi ise sade Comme des Garçons siyah ceketinin altına geniş yakalı kahverengi tişört, çiçek desenli pilili bir etek giymiş, yanına yine Gucci çantasını almış, inci küpe takmış, ayaklarına da kısa topuklu ayakkabı geçirmişti. Önceki karşılaşmalarına oranla, çok daha şirin ve nezih bir hali vardı. Her şeyden öte, yine hiç polise benzemiyordu.</p>

  <p>İki kadın barda buluşup hafif Mimoza kokteyllerini içtikten sonra, gösterilen masaya geçtiler. Masa fena değildi. Şef yanlarına gelerek, Aomame ile sohbet etmeye başladı. Sonra da şarabın restoranın ikramı olduğunu söyledi.</p>

  <p>"Kusura bakmayın ama şişe açık. Tadına bakılsın diye verdiğimiz kısım kadar da eksik. Dün tadını beğenmeyen bir müşteri olunca ona yenisini verdim, ama tadında hiçbir şey yok aslında. O müşteri ünlü bir siyasetçi ve çevresinde şarap eksperi olarak biliniyor. Fakat aslında şaraptan zerre kadar anlamaz. Yalnızca, başkalarına hava atmak için şikâyet eder işte. Bu Bourgogne'un tadında biraz burukluk varmış. Eh, adamın konumu belli. 'Haklısınız. Biraz buruk galiba. İthalatçı şirketin deposunda özen göstermemişler anlaşılan. Hemen yenisini getirelim. Fakat her zamanki gibi harikasınız. Şaraptan çok iyi anlıyorsunuz,' diye geçiştirip, yeni şişeyi getirdik. Öyle yapınca daha fazla söylenmez. Aramızda kalsın ama hesabı şişirerek tazmin ederiz biz de. Adam nasıl olsa örtülü ödenekten karşılıyor. Fakat ne olursa olsun, müşteriden şikâyet alarak iade edilmiş bir ürünü müessesemizde asla tekrar çıkartmayız. Doğal olanı da bu."</p>

  <p>"Fakat bize vermekte sakınca görmüyorsun."</p>

  <p>Şef tek gözünü kapattı. "Sakınca yoktur umarım."</p>

  <p>"Elbette yok," dedi Aomame.</p>

  <p>"Hem de hiç," diye ekledi Ayumi.</p>

  <p>"Bu güzel hanım kız kardeşiniz mi yoksa?" diye sordu şef, Aomame'ye.</p>

  <p>"Öyle mi duruyor?" diye sordu Aomame.</p>

  <p>"Yüzleriniz benzemiyor pek, ama sizi andırıyor sanki," dedi şef.</p>

  <p>"Arkadaşım," dedi Aomame. "Polistir kendisi."</p>

  <p>"Ciddi olamazsınız." Şef inanmakta güçlük çekiyormuş gibi bir yüz ifadesiyle Ayumi'ye bir kez daha baktı. "Belinizde tabancayla devriyeye mi çıkıyorsunuz?"</p>

  <p>"Şimdiye kadar kimseyi vurmadım gerçi," dedi Ayumi.</p>

  <p>"Kötü bir şey söylemedim umarım," dedi şef.</p>

  <p>Ayumi başını iki yana salladı. "Söylemediniz. Hem de hiç."</p>

  <p>Şef gülümseyerek ellerini göğsünün üzerinde kavuşturdu. "Her kime olursa olsun, gururla sunabileceğimiz, kendini ispat etmiş bir Bourgogne. Köklü bir şaraphaneden. Yıllanmışlık durumu da iyi. Normalde içmeye kalksanız, şişesi 10.000 yeni rahatlıkla aşar."</p>

  <p>Garson yanlarına gelerek şarabı iki kadının kadehlerine servis etti. Aomame ve Ayumi şarap kadehlerini şerefe kaldırdılar. Bardaklar birbirine hafifçe temas edince, cennetin çanları çalmış gibi bir ses çıktı.</p>

  <p>"Of. Bu kadar güzel bir şarabı doğduğumdan beri ilk kez içiyorum," dedi Ayumi bir yudum aldıktan sonra, gözlerini kısarak. "Acaba kim böyle bir şaheserden şikâyet edebilir ki?"</p>

  <p>Sonra dikkatle mönüyü incelediler. Ayumi, önemli bir sözleşmeyi dikkatle okuyan usta avukatlara özgü bir yüz ifadesiyle mönünün içeriğini iki kez baştan sona satır satır okudu. Önemli bir noktayı gözden kaçırmadığından, bir yerlerde gizli özel bir anlam olup olmadığından emin olmak istermiş gibiydi. Sanki mönüde yazılı farklı madde ve koşulları aklında tartıp, sonuçlarını irdeliyor; kâr-zarar ilişkisini hassas teraziye koyuyordu. Aomame onun bu halini karşıdan ilgiyle izliyordu.</p>

  <p>"Karar verdin mi?" diye sordu Aomame.</p>

  <p>"Aşağı yukarı," dedi Ayumi.</p>

  <p>"Ne söyleyeceksin?"</p>

  <p>"Midye çorbası, üç farklı soğanlı salata, Bordeaux şarabıyla pişirilmiş dana beyni. Ya sen?"</p>

  <p>"Mercimek çorbası, karışık mevsim sebzeleri haşlaması, kâğıtta fırınlanmış kurbağa bacağı ve mısır ekmeği. Kırmızı şarapla pek uygun değil, ama ikram olduğuna göre şikâyet edecek de değilim."</p>

  <p>"Birbirimizinkinin tadına bakarız değil mi?"</p>

  <p>"Bir de, istersen aperatif olarak karides kızartması alıp, paylaşalım."</p>

  <p>"Harika olur," dedi Ayumi.</p>

  <p>"Ne söyleyeceğine karar verdiğinde mönüyü kapat," dedi Aomame. "Yoksa garsonlar yanımıza ilelebet uğramaz."</p>

  <p>"Haklısın," dedi Ayumi ve elinden oyuncağı alınmış bir çocuk gibi, mönüyü kapatıp masaya bıraktı. Garson hemen gelerek iki kadının siparişini aldı.</p>

  <p>"Restoranlarda sipariş verdikten sonra, hep yanlış sipariş verdiğim hissine kapılırım," dedi Ayumi, garson yanlarından uzaklaştıktan sonra. "Ya sen?"</p>

  <p>"Yanlış olsa ne olacak, neticede yalnızca yemek. İnsan yaşamındaki yanlışlarla karşılaştırıldığında çok küçük kalır."</p>

  <p>"Elbette orası öyle," dedi Ayumi. "Fakat benim için önemli bir mesele. Çocukluğumda da hep öyleydi. Her sipariş sonrasında, 'Of. Keşke hamburger yerine karides kroket isteseydim,' diye pişman olurdum. Sen eskiden beri böyle soğukkanlı mıydın?"</p>

  <p>"Benim yetiştiğim evde, bazı özel durumlardan dolayı, dışarıda yemek yeme âdeti yoktu. Hem de hiç. Hayatımda hiç bir restorana adım atmamıştım ve mönüye bakıp da, listeden tercih yapmayı da ancak ileriki yaşlarda tecrübe edebildim. Her gün önüme konanları sesimi çıkartmadan yerdim. İster tadı kötü olsun, ister miktarı az, hiç sevmediğim şeyleri yerken bile şikâyet etmeye hakkım yoktu. Doğrusunu söylemek gerekirse, şimdi bile pek aldırış etmiyorum."</p>

  <p>"Hımm. Demek öyle. Senin özel durumun nedir bilemem, ama hiç de öyle görünmüyorsun. Sanki çocukluğundan beri bu tür yerlere alışkın gibisin."</p>

  <p>Bütün bunları Tamaki Otsuka'dan öğrenmişti. Lüks restoranlarda nasıl davranılacağını, yemek seçimini ne şekilde yapmak gerektiğini, şarabın nasıl sipariş edileceğini, tatlının nasıl isteneceğini, garsona nasıl davranılacağını, çatal bıçak takımının nasıl kullanılacağını... Tamaki bunların hepsini biliyordu ve Aomame'ye de sabırla öğretmişti. Giysi seçmeyi, takı kullanımını ve makyaj yapmayı da, Aomame Tamaki'den öğrenmişti. Aomame için bir zamanlar bunların her biri başlı başına birer keşifti. Tamaki Tokyo'nun, Yama-no-te tren hattı çemberi içerisinde kalan, merkez kısmındaki varsıl bir ailede büyümüştü, annesi görgü kuralları ve giyim kuşam konusunda titiz, sosyal bir kadındı. Bu yüzden, Tamaki o konulardaki bilgileri daha lise yıllarındayken özümsemiş durumdaydı. Yetişkinlerin girip çıktıkları yerlere bile, hiç çekinmeden girebiliyordu. Aomame de bu konuları hevesle öğrenmişti. Eğer Tamaki gibi bir yol göstericisi olmasa, Aomame kesin farklı bir insan olurdu. Arada sırada Tamaki'nin hâlâ yaşadığı, içinde bir yerlerde saklandığı hissine kapıldığı bile oluyordu.</p>

  <p>Ayumi başlangıçta biraz gergindi, ama şarap içtikçe biraz rahatlamış gibiydi.</p>

  <p>"Baksana Aomame. Bir soru sormak istiyorum," dedi Ayumi. "Yanıtlamak istemezsen yanıtlama. Ama ben sormak istedim. Kızmazsın değil mi?"</p>

  <p>"Kızmam."</p>

  <p>"Tuhaf şeyler sorsam bile, kötü bir niyetim yok. Bunu bil lütfen. Yalnızca meraklı bir insanımdır. Bazıları çok sinirlenir böyle şeylere."</p>

  <p>"Endişelenme. Ben sinirlenmem."</p>

  <p>"Gerçekten mi? Herkes öyle der, sonra da sinirlenir oysa."</p>

  <p>"Ben özelim. O yüzden, endişelenme."</p>

  <p>"Şey, küçük bir çocukken, erkeklerin sana kötü şeyler yaptığı oldu mu?"</p>

  <p>Aomame başını iki yana salladı. "Sanırım olmadı. Niye sordun?"</p>

  <p>"Öylesine sordum işte. Olmadıysa mesele yok," dedi Ayumi. Sonra konuyu değiştirdi. "Peki, hiç sevgilin oldu mu? Yani ciddi olduğun birisi?"</p>

  <p>"Olmadı."</p>

  <p>"Bir kişi bile olmadı mı?"</p>

  <p>"Bir kişi bile olmadı," dedi Aomame. Sonra bir an tereddüt ederek ekledi. "İşin gerçeği, ben yirmi altı yaşıma kadar bakireydim."</p>

  <p>Ayumi bir süre ne diyeceğini bilemedi. Bıçak ve çatalı masaya bıraktı, peçeteyle ağzını silip, gözlerini kısarak Aomame'ye baktı.</p>

  <p>"Senin gibi hoş bir kadın. Nasıl olur? İnanamıyorum."</p>

  <p>"Öyle şeylere hiç merakım olmamıştı çünkü."</p>

  <p>"Yani erkeklere ilgi duymuyor muydun?"</p>

  <p>"Hoşlandığım biri olmuştu," dedi Aomame. "On yaşındayken hoşlanmış, elini tutmuştum."</p>

  <p>"On yaşındayken bir oğlandan hoşlandın. Bu kadar mı?"</p>

  <p>"Evet, o kadar."</p>

  <p>Ayumi bıçak ve çatalını yeniden eline alarak, düşünceli bir yüz ifadesiyle karidesten küçük bir parça kesti. "Peki, o oğlan şimdi nerede, ne yapıyor?"</p>

  <p>Aomame başını iki yana salladı. "Bilmiyorum. Çiba İçikava'da ilkokul üç ve dörtte aynı sınıftaydık, ama beşinci sınıfta Tokyo merkezindeki bir okula nakil oldum, sonra hiç görüşmedik. Onun hakkında bir şey de duymadım. Onunla ilgili bildiğim tek şey, eğer hayattaysa şimdi yirmi dokuz yaşında olduğu. Sanırım sonbaharda da otuzuna girer."</p>

  <p>"Yani, şimdi sen, o oğlanın şu an nerede olduğunu, ne yaptığını öğrenmeyi hiç düşünmedin mi? Bulmak o kadar zor olmazdı."</p>

  <p>Aomame yine kesin bir hareketle başını iki yana salladı. "Arayıp bulmak içimden gelmedi."</p>

  <p>"Acayipsin. Ben olsaydım her yolu dener, mutlaka bulurdum. Böyle durumlarda, en iyisi arayıp bulmak ve gidip yüzüne karşı ondan hoşlandığını söylemek."</p>

  <p>"Bunu yapmak istemiyorum," dedi Aomame. "İstediğim, bir gün bir yerde tesadüfen karşılaşmak. Sözgelimi yolda birden karşıma çıkması ya da aynı otobüse binmek falan işte."</p>

  <p>"Kader buluşması."</p>

  <p>"Eh, öyle bir şey işte," diyen Aomame, şarabından bir yudum aldı. "İşte o zaman ona açıkça söylerim. Şu ömrümde bir tek ona âşık olduğumu."</p>

  <p>"Bu çok romantik olurdu," dedi Ayumi, yüzünde bıkkın bir ifadeyle. "Gerçekten karşılaşma olasılığınızın çok düşük olduğu kanısındayım. Üstelik yirmi yıldır görüşmediğinize göre, oğlanın yüzü de çok değişmiştir. Yolda görsen tanıyabilecek misin?"</p>

  <p>Aomame başını salladı. "Yüzü ne kadar değişmiş olursa olsun, bir bakışta anlarım. Hata yapmama imkân yok."</p>

  <p>"Demek durum bundan ibaret."</p>

  <p>"Evet, durum bundan ibaret."</p>

  <p>"Yani sen, o rastlantısal buluşmaya inanarak, sadece bekliyorsun."</p>

  <p>"Bu yüzden, sokakta yürürken asla dikkati elden bırakmam."</p>

  <p>"Hımm," dedi Ayumi. "Peki, o oğlanı bu kadar sevdiğin halde, başka erkeklerle seks yapmaya itirazın olmadı mı? Yani yirmi altı yaşından sonra anlamında söylüyorum."</p>

  <p>Aomame bir an düşündü. Sonra yanıtladı. "O dediğin gelip geçici şeyler ne de olsa. Geriye hiçbir iz kalmaz."</p>

  <p>Bir süre sessizlik içerisinde, yemeklerine yoğunlaştılar. Sonra, sessizliği Ayumi bozdu. "Biraz özel bir soru olacak, ama yirmi altı yaşında ne oldu?"</p>

  <p>Aomame başını salladı. "O zaman başıma bir olay geldi ve ben tamamen değiştim. Fakat şu an burada anlatamam. Kusura bakma."</p>

  <p>"Anlatmasan da olur," dedi Ayumi. "Ben de fazla kurcaladım herhalde. Kafana takmadın umarım."</p>

  <p>"Hiç önemli değil," dedi Aomame.</p>

  <p>Çorbaları gelince, yine sessizce içtiler. Konuşmaları bu süre boyunca kesildi. İkisi de kaşıklarını bırakıp, garson kâselerini kaldırınca yeniden konuşmaya başladılar.</p>

  <p>"İyi de Aomame, hiç korkmuyor musun?"</p>

  <p>"Mesela neden?"</p>

  <p>"Yani, o adamla belki hiç karşılaşamayacaksın. Belki tesadüfen karşılaşırsınız. Ben de öyle olmasını çok isterim. Gerçekten. Fakat aslında, ömrünün sonuna kadar hiç karşılaşmamanız olasılığı da bayağı yüksek. Üstelik yeniden karşılaşsanız bile, adam evli olabilir. Belki iki de çocuk yapmıştır. Olamaz mı? O durumda sen, kalan ömrünü yalnız başına geçireceksin. Hem de şu dünyada sevdiğin bir insanla bağ kuramadan. Böyle düşününce korkmuyor musun?"</p>

  <p>Aomame kadehin içindeki kırmızı şaraba baktı. "Belki de korkuyorumdur. Fakat en azından sevdiğim biri var."</p>

  <p>"O seni hiç sevmemiş olsa bile mi?"</p>

  <p>"Yürekten sevdiğin bir insan varsa, bir kişi olsun yeter, hayatın kurtulmuş demektir. O seni sevmese bile."</p>

  <p>Ayumi bir süre Aomame'nin sözlerini düşündü.</p>

  <p>Bu arada garson gelerek ikisinin kadehlerine şarap ilave etti. Şaraptan bir yudum alan Aomame, içinden Ayumi'nin haklı olduğunu geçirdi. Kim böyle muhteşem bir şaraptan şikâyet edebilirdi acaba?</p>

  <p>"Aomame, müthişsin. Felsefik bir bakış açın var."</p>

  <p>"Felfesik bir bakış açım olduğundan değil. Yalnızca, kendime karşı dürüst olmaya çalışıyorum."</p>

  <p>"Benim de âşık olduğum biri vardı," dedi Ayumi, günah çıkarır gibi bir ses tonuyla. "Liseyi bitirdikten hemen sonra, ilk kez seks yaptığım kişi. Benden üç yaş büyüktü. Fakat hemen sonra başka biriyle birlikte olmaya başladı. Ondan sonra biraz dağıttım kendimi. Çok ağırıma gitmişti. Ondan çoktan vazgeçtim, ama içime çöken acının bir parçası hâlâ duruyor. İki kadınla aynı anda çıkıyordu. Kendini bir şey sanıyordu. Fakat bile bile ondan hoşlanmıştım."</p>

  <p>Aomame başını salladı. Ayumi de kadehini alıp şarabını yudumladı.</p>

  <p>"Şimdi bile arada sırada telefon ediyor, beni görmek istediğini söylüyor. Elbette aklındaki tek şey bedenim. Çok iyi biliyorum. Bu yüzden, buluşmuyorum. Buluşacak olursam yine aynı acıyı yaşarım. Fakat zihnim bunu bilse bile, bedenim o çağrıya tepki veriyor. Onunla yatmayı müthiş arzuluyorum. Öyle anlar üst üste gelince, arada sırada dağıtıveriyorum işte. Ne demek istediğimi anlıyor musun?"</p>

  <p>"Anlıyorum," dedi Aomame.</p>

  <p>"Gerçekten beş para etmez bir herif. İradesiz, seks konusunda da pek becerikli değil. Fakat en azından benden korkmuyor ve birlikte olduğumuzda çok iyi davranıyordu."</p>

  <p>"Bu tür duygular söz konusu olunca seçme şansın olmaz," dedi Aomame. "Böyle duyguların geleceği varsa gelir. Mönüden yemek seçmekten farklı bir durum."</p>

  <p>"Hata yaptıktan sonra pişman olmak noktasında aynı."</p>

  <p>İkisi aynı anda güldüler.</p>

  <p>Aomame konuşmayı sürdürdü. "Fakat konu ister mönü olsun, isterse erkekler ya da başka bir şey, kendi tercihimizi yaptığımızı sanıyoruz, ama aslında hiçbir şeyi tercih ediyor değiliz. En baştan belli olan bir şeyi tercih ettiğimi sanıyoruz belki de. Özgür iradenin var olduğunu düşünmek istiyoruz yalnızca. Arada sırada bu düşünceler geçiyor aklımdan."</p>

  <p>"Eğer haklıysan, yaşam aslında karanlık bir yer demektir."</p>

  <p>"Belki de."</p>

  <p>"Fakat birini yürekten seversen, o ne kadar rezil bir tip olsa da, seni sevmeyen biri olsa da, en azından yaşam cehennem olmaktan çıkar. Biraz karanlık olsa bile."</p>

  <p>"Aynen öyle."</p>

  <p>"Fakat Aomame," dedi Ayumi, "düşünüyorum da, bu dünyada mantığa yer yok, empati de yetersiz."</p>

  <p>"Olabilir," dedi Aomame. "Fakat artık değiştiremeyiz."</p>

  <p>"Ürünü geri verme süresi çoktan geçmiş."</p>

  <p>"Fişini de atmışız."</p>

  <p>"Çok doğru."</p>

  <p>"Fakat ne fark eder ki? Göz açıp kapayıncaya kadar bu dünya sona erecek," dedi Aomame.</p>

  <p>"Çok keyifli olur."</p>

  <p>"Sonra Krallık gelecek."</p>

  <p>"Sabırsızlanıyorum," dedi Ayumi.</p>

  <p><br /></p>

  <p>İki kadın tatlılarını yedikten sonra espressolarını içip, hesabı ikiye bölerek ödediler (hesap şaşırtıcı ölçüde düşüktü). Sonra yakınlardaki bir bara girerek birer kokteyl söylediler.</p>

  <p>"Baksana, şuradaki adam senin tipin olabilir."</p>

  <p>Aomame o tarafa göz attı. Uzun boylu bir adam, bar tezgâhının ucunda, tek başına martini içiyordu. Sporla uğraşmış bir liselinin hiç değişmeden orta yaşlarına gelmiş hali gibiydi. Saçları seyrelmeye başlamıştı, ama yüz hatları gençliğini koruyordu.</p>

  <p>"Olabilir, ama bugün erkek yok," dedi Aomame, kesin bir ses tonuyla. "Üstelik burası nezih bir bar."</p>

  <p>"Biliyorum. Öylesine söylemiştim yalnızca."</p>

  <p>"Bir dahaki sefere."</p>

  <p>Ayumi, Aomame'nin yüzüne baktı. "Bu, bir dahaki sefere bana eşlik edeceğin anlamına mı geliyor? Yani, erkek bulmaya giderken?"</p>

  <p>"Olur," dedi Aomame. "Birlikte gidelim."</p>

  <p>"Çok hoş. Seninle birlikte her şeyi yapabilirim."</p>

  <p>"Bu arada, geçen gün telefonda, ikimizin lezbiyenlik tarzı şeyler yaptığımızı söylemiştin," dedi Aomame. "Neler yaptık mesela?"</p>

  <p>"Ha, şu mesele," dedi Ayumi. "Önemli bir şey değil. Yalnızca, havaya girelim diye lezbiyen taklidi yaptık işte. Yoksa hiçbir şey anımsamıyor musun? Halbuki o gün sen de iyice havaya girmiştin."</p>

  <p>"Hiçbir şey anımsamıyorum. Hafızam tamamen silinmiş gibi."</p>

  <p>"Ya, işte, ikimiz de soyunduk, birbirimizin memelerini elledik, oralarımızı öptük..."</p>

  <p>"Oralarımızı mı öptük?" Aomame sözcükler ağzından döküldükten sonra çevresine bakındı. Bu sakin barda, sesi aşırı yüksek çıkmıştı. Şansına söylediklerini diğer insanlar duymamış gibiydi.</p>

  <p>"Dedim ya, mış gibi yaptık işte. Dilimizi kullanmadık."</p>

  <p>"Of of," dedi Aomame, parmağını şakağına bastırıp, derince iç geçirerek. "Neler yapmışız öyle..."</p>

  <p>"Kusura bakma," dedi Ayumi.</p>

  <p>"Sorun değil. Takma kafana. O denli sarhoş olan bendim ne de olsa."</p>

  <p>"O bir tarafa da, senin oran çok güzelmiş, fabrikadan yeni çıkmış gibi."</p>

  <p>"Sağ ol da, öyle zaten," dedi Aomame.</p>

  <p>"Nadiren mi kullanıyorsun?"</p>

  <p>Aomame başını evet anlamında salladı. "Aynen öyle. Baksana, yoksa lezbiyenliğe meyilli misin?"</p>

  <p>Ayumi başını iki yana salladı. "Doğduğumdan bu yana ilk kez öyle bir şey yapıyorum. Zaten ben de sarhoştum. Bir de karşımdaki sen olunca, eğlence niyetine salıverdim kendimi. Oyun olsun diye, öyleymiş gibi yaptım. Peki ya sen?"</p>

  <p>"Benim de o tarz bir eğilimim yok. Fakat yalnızca bir kez, lisedeyken samimi bir kız arkadaşımla öyle şeyler yapmıştık. Niyetimiz o değildi aslında. Her şey doğallıkla gelişmişti."</p>

  <p>"Olabilir öyle şeyler. Peki, o gün bir şeyler hissettin mi?</p>

  <p>"Evet, sanırım," dedi Aomame. "Fakat orada kaldı. Hoş olmadığını düşünerek, bir daha yapmadım."</p>

  <p>"Lezbiyenlik mi hoş değil?"</p>

  <p>"Hayır. Lezbiyenliği kötülüyor, pis bir şey gibi görüyor değilim. Yalnızca, o kızla öyle bir ilişki içerisine girmek istemedim. O önemli dostluğu fiziksel bir şeyle sınırlamak istemedim."</p>

  <p>"Seni anlayabiliyorum," dedi Ayumi. "Aomame. Senin için sorun olmayacaksa, bu gece sende kalabilir miyim? Yatakhaneye dönmek istemiyorum. Dönecek olursam, bu nezih ortama tam alışmışken, bütün havam kaçacak."</p>

  <p>Aomame Daiquiri'sinin son yudumunu içerek, bardağı bar tezgâhına bıraktı. "Kalabilirsin, ama garip şeyler yapmamak kaydıyla."</p>

  <p>"Tamam, olur. Öyle bir amacım da yok zaten. Yalnızca biraz daha seninle birlikte kalmak istiyorum. Her yerde yatabilirim. Yerde bile olur. Zaten yarın nöbetim de yok, sabahın köründe kaldırmam seni."</p>

  <p><br /></p>

  <p>Metroda aktarma yaparak Ciyugaoka'daki apartman dairesine ulaştılar. Saat 11'e gelmek üzereydi. İkisi de çakırkeyif olmuşlardı, gözlerinden uyku akıyordu. Aomame koltukta yer hazırlayıp, Ayumi'ye pijama verdi.</p>

  <p>"Azıcık yatağa yanına gelebilir miyim? Bir süre sana sarılmak istiyorum. Bir şey yapmam, söz," dedi Ayumi.</p>

  <p>"Olur," dedi Aomame. Şimdiye kadar üç adamı öldürmüş bir kadınla, aktif görevdeki bir kadın polisin aynı yatakta yatacağı daha önce aklının ucundan bile geçmemişti. Dünya garip bir yerdi.</p>

  <p>Ayumi yatağa sığışıp, kollarıyla Aomame'ye sarıldı. Kadının dolgun göğüsleri Aomame'nin koluna iyice yapışmıştı. Nefesi alkolle karışık diş macunu kokuyordu.</p>

  <p>"Aomame, memelerim fazla büyük, değil mi?"</p>

  <p>"Hiç de değil. Şekilleri harika."</p>

  <p>"Fakat büyük meme insanı aptalmış gibi gösteriyor. Hele bir de koşunca, kopacak gibi sallanırlar. Yan yana iki salata kâsesini andıran sutyenini çamaşırlığa asmaya utanırsın."</p>

  <p>"İyi de erkekler öylesinden hoşlanıyor galiba."</p>

  <p>"Üstelik meme uçlarım da kocaman."</p>

  <p>Ayumi pijamasının düğmesini açıp tek memesini çıkartarak ucunu Aomame'ye gösterdi. "Bak, işte. Bu kadar büyük. Acayip değil mi?"</p>

  <p>Aomame o meme ucuna baktı. "Gayet hoş. Kim söyledi kocaman olduğunu?"</p>

  <p>"Adamın biri. Bu kadar büyük meme ucu ilk kez görüyormuş."</p>

  <p>"O adam pek fazla meme görmemiş olsa gerek. Seninki gayet normal. Benimkiler küçük ama."</p>

  <p>"Fakat senin memelerin benim hoşuma gidiyor. Nezih ve entelektüel bir hava katıyor sana."</p>

  <p>"Sana göre öyledir belki. Hem çok küçük, hem de sağ memem ile sol mememin şekil ve büyüklükleri farklı. Sutyen seçerken çektiğim sıkıntı da işin bir başka yönü."</p>

  <p>"Herkes bir şeyleri kendine dert ederek yaşıyor işte."</p>

  <p>"Aynen öyle," dedi Aomame. "Uyu artık haydi."</p>

  <p>Ayumi elini aşağıya uzatarak parmağını Aomame'nin pijamasının içine sokmaya çalıştı. Aomame hemen o eli yakalayıp sıkıca tuttu.</p>

  <p>"Olmaz. Söz vermemiş miydin? Acayip şeyler yapmayacaktın."</p>

  <p>"Kusura bakma," dedi Ayumi ve elini çekti. "Haklısın, az önce söz vermiştim. İyice sarhoş oldum herhalde. Fakat Aomame, sana hayranım. Tıpkı liseli çömez kızlar gibiyim."</p>

  <p>Aomame sessiz kaldı.</p>

  <p>"Baksana, Aomame. Sen mutlaka kendince en önemli şeyi o erkek için saklarsın, değil mi?" dedi Ayumi, alçak bir sesle, mırıldanırmış gibi. "İşte bu beni çok imrendiriyor. Özel bir şeyi, özel olarak saklayacağın birinin olması."</p>

  <p><i>Belki de öyledir,</i> dedi Aomame içinden. <i>Fakat benim için en önemli şey ne acaba?</i></p>

  <p>"Artık uyu," dedi Aomame. "Uyuyana kadar sarılırım sana."</p>

  <p>"Sağ ol," dedi Ayumi. "Kusura bakma, başına bela oldum."</p>

  <p>"Özür dileyecek bir şey yok," dedi Aomame. "Başıma bela falan olmadın."</p>

  <p>Aomame, Ayumi'nin ılık nefesini kolunun hemen altında hissediyordu. Uzaklarda bir köpek havladı, birileri penceresini gürültüyle kapattı. O sırada Aomame Ayumi'nin saçlarını okşamaya devam etti.</p>

  <p><br /></p>

  <p>Aomame uykuya dalan Ayumi'yi bırakarak yataktan kalktı. Galiba o gece koltukta uyuması gerekecekti. Buzdolabından su çıkartarak iki bardak içti. Sonra dar balkonuna çıkarak, alüminyum sandalyesine oturup şehri izlemeye daldı. Sakin bir ilkbahar gecesiydi. Uzaklardaki caddelerden gelen deniz sesini andıran uğultu, hafif rüzgâra yüklenerek kulaklarına ulaşıyordu. Gece yarısını geçtiğinden, neon ışıkları da azalmıştı.</p>

  <p><i>Ben Ayumi adlı kıza karşı sempatiye yakın bir şeyler beslemeye başladım. Onunla ilişkimi elimden geldiğince sağlam tutmak istiyorum. Sen öldükten sonra, uzunca bir süre, kendime asla samimi ilişkilere girmeme sözü vererek yaşadım. Yeni bir arkadaş edinmeyi hiç aklımdan geçirmedim. Fakat nedense, Ayumi'ye kendimi doğallıkla açabiliyorum. Bir noktaya kadar, hissettiklerimi ona dürüstçe söyleyebiliyorum. Fakat sen ondan tamamen farklısın.</i> Aomame içinde hissettiklerini Tamaki'ye anlatıyordu. <i>Ben seninle büyüdüm, geliştim. Seni kimseyle karşılaştıramam.</i></p>

  <p>Aomame başını arkaya yatırarak gökyüzüne baktı. Gökyüzüne bakıyordu ama, bilinci uzak hatıraların arasında sürüklenip duruyordu. Tamaki'yle birlikte geçirdikleri zamanı, konuşmalarını anımsıyordu. Elbette birbirlerinin vücuduna dokunuşlarını da... Fakat birden, gökyüzündeki gece manzarasında normalde karşılaşmadığı bir şeyler olduğunu fark etti. Bir şeyler normalde olduğundan farklıydı. Küçük ama kesinlikle es geçemeyeceği bir tuhaflık vardı.</p>

  <p>Neyin farklı olduğunu keşfetmesi zaman aldı. Sonra keşfettiğinde, bu gerçeği kabullenmekte güçlük çekti. Görüş alanına giren şeyi bilinci kabullenmek istemiyordu.</p>

  <p>Gökyüzünde iki ay birden vardı. Biri küçük, biri büyük. Yan yana duruyorlardı. Büyük olanı görmeye alışık olduğu aydı. Dolunaya yakın, sarımtıraktı. Fakat hemen yanında, başka bir ay daha vardı. Tuhaf bir şekli vardı; biraz itici, rengi üzerinde yosun bitmiş gibi uçuk yeşildi. İşte, Aomame'nin görüş alanına giren manzara buydu.</p>

  <p>Aomame gözlerini kısarak, o iki ayı bakışlarını ayırmadan izledi. Sonra gözlerini kapatıp, bir süre öylece bekleyerek derince nefes aldıktan sonra yeniden açtı. Her şeyin normale dönmesini, yine tek ay olmasını ümit etmişti. Fakat durum tamamen aynıydı. Işıktan kaynaklanan bir yanılsama olmadığı gibi, görme yetisi de zayıflamış değildi. Gökyüzünde kesinlikle, yanılgıya yer bırakmayacak kadar belirgin bir biçimde iki ay vardı. Sarı ve yeşil.</p>

  <p>Aomame'nin aklından Ayumi'yi kaldırmak geçti. Gerçekten iki ay olup olmadığını sormak için. Sonra bir kez daha düşünüp vazgeçti. "Bundan daha doğal ne olabilir! Ayların sayısı ikiye çıktı," diyebilirdi Ayumi. Belki de, "Ne saçmalıyorsun Aomame? Yalnızca bir ay var. Gözüne bir şey oldu herhalde," derdi. Her iki olasılıkta da Aomame'nin yaşadığı sorun çözümsüz kalır, olsa olsa daha da derinleşirdi.</p>

  <p>Aomame elleriyle ağzını kapattı. Sonra bakışlarını gökteki iki aya çivileyerek izlemeyi sürdürdü. <i>Kesinlikle bir şeyler olmaya başladı,</i> dedi içinden. Kalp atışları hızlanmıştı. <i>Ya dünyaya bir şeyler oluyor ya da bana. İkisinden biri. Şişeyle tıpa birbirine uymuyor. Sorun ya şişede ya da tıpada.</i></p>

  <p>Tekrar içeriye girerek, balkon kapısını kilitleyip perdeyi çekti. Raftan konyak şişesini alıp bardağa içki boca etti. Ayumi yatakta huzurla uyuyordu. Aomame onun o halini izleyerek usulca konyağını içti. Mutfak masasına dirseklerini dayayıp perdenin gerisindeki şeyi aklından silmeye çalıştı.</p>

  <p><i>Belki de,</i> dedi içinden, <i>dünyanın sonu gerçekten yaklaşmıştır.</i></p>

  <p>"Sonra Krallık gelecek," dedi Aomame, alçak bir sesle.</p>

  <p>"Sabırsızlanıyorum," dedi birisi, bir yerlerde.</p>
</body>
</html>
