<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2 title="22. Tengo">22<br />
  Tengo</h2>

  <p><br /></p>

  <h3 class="sigil_not_in_toc">Gökyüzünde iki ay olduğu müddetçe</h3>

  <p>Kaydıraktan inip çocuk parkından çıkan Tengo, amaçsızca sokaklarda dolaştı. Nerede yürüdüğünün bilincinde bile değildi. Yürürken, bir türlü toparlayamadığı düşüncelerini, biraz olsun netleştirmeye çalışıyordu. Fakat ne kadar çabalasa da düzgün bir şekilde düşünemez hale gelmişti. Kaydırağın tepesinde birbirinden farklı birçok şeyi bir anda düşündüğü için böyle olmuştu. Sayısı ikiye çıkan aylar hakkında, kan bağı hakkında, yaşamının yeniden başlama noktası hakkında, göz kararmasıyla gelen o gerçekçi gündüz rüyaları hakkında, Fukaeri ve <i>Pupa Hava</i> hakkında düşünmüştü. Sonra buralarda bir yerde gizleniyor olması gereken Aomame hakkında da düşünmüştü. Tengo'nun kafası birçok düşünceyle karmakarışık olmuş, yoğunlaşma gücünü son sınırına kadar tüketmişti. Mümkün olsa hemen yatağa girip uyumak niyetindeydi. Gerisini ertesi gün sabah uyandıktan sonra düşünebilirdi. Daha fazla düşünmekle, anlamlı bir noktaya ulaşabileceğini sanmıyordu.</p>

  <p>Tengo dairesine döndüğünde, Fukaeri Tengo'nun çalışma masasında oturmuş, küçük bir cep çakısıyla kendini kaptırmış bir şekilde kurşunkalem sivriltiyordu. Tengo her zaman kalemliğe on kadar kurşunkalem koyardı, ama şimdi sayıları yirmiye çıkmıştı. Fukaeri, insanı hayran bırakacak ölçüde güzelce o kurşunkalemleri sivriltmişti. Böylesine güzel bir şekilde yontulmuş kurşunkalemleri Tengo hiç görmemişti. Uçları dikiş iğnesi gibi ince ve sivriydi.</p>

  <p>"Telefon geldi," dedi Fukaeri, kurşunkalemin ucunu parmağıyla yoklayarak. "Çikura'dan."</p>

  <p>"Hani telefona çıkmayacaktın?"</p>

  <p>"Önemli bir telefondu."</p>

  <p>Önemli bir telefon olduğunu, zilin çalışından anlamıştı herhalde.</p>

  <p>"Konu neymiş?" diye sordu Tengo.</p>

  <p>"Söylemediler."</p>

  <p>"Fakat telefon Çikura'daki tedavi merkezinden geldi, değil mi?"</p>

  <p>"Telefon etmeni istiyorlar."</p>

  <p>"Ben mi telefon etmeliymişim?"</p>

  <p>"Geç olsa da fark etmez. Mutlaka bugün."</p>

  <p>Tengo iç geçirdi. "Oranın numarasını bilmiyorum."</p>

  <p>"Ben biliyorum."</p>

  <p>Fukaeri numarayı ezberlemişti. Tengo numarayı not kâğıdına yazdı. Sonra saate göz attı. 8.30'du.</p>

  <p>"Telefon saat kaç gibi geldi?" diye sordu Tengo.</p>

  <p>"Az önce."</p>

  <p>Tengo mutfağa giderek bir bardak su içti. Eviyenin kenarına ellerini koydu, gözlerini kapatıp kafasının normal bir şekilde çalışmaya başladığından emin olduktan sonra, telefonun yanına gidip numarayı çevirdi. Belki de babası ölmüştü. En azından hayat memat meselesi olduğu belliydi. Çok önemli bir durum olmasa adamlar böyle akşam saati Tengo'ya telefon etmezlerdi.</p>

  <p>Telefona bir kadın çıktı. Tengo adını söyleyip, az önce kendisini aramış olduklarını, onun için telefon ettiğini söyledi.</p>

  <p>"Kavana Bey'in oğlusunuz, değil mi?" dedi karşısındaki.</p>

  <p>"Evet, öyle," dedi Tengo.</p>

  <p>"Geçen gün burada görüşmüştük," dedi kadın.</p>

  <p>Tengo'nun gözünde, metal çerçeveli gözlük takmış, orta yaşlı bir hemşirenin yüzü canlandı. Adını anımsayamıyordu.</p>

  <p>Tengo basitçe hal hatır sordu. "Az önce telefon etmişsiniz."</p>

  <p>"Evet, öyle. Şu an sorumlu doktorumuzun telefonuna aktarıyorum. Onunla görüşün."</p>

  <p>Tengo ahizeyi kulağına yapıştırarak, telefonun bağlanmasını bekledi. Karşı taraf bir türlü açmadı. "Geçitteki Evimiz" şarkısının monoton melodisi sonsuz gibi gelen bir süre boyunca çaldı durdu. Tengo gözlerini kapatıp, Çiba'nın güneyindeki sahilde bulunan tedavi merkezinin görüntüsünü hayalinde canlandırdı. Birbirinin üzerine eğilmiş gibi duran ağaçlardan oluşan, yemyeşil çam korusu. Dalların arasından geçip gelen, deniz kokusunu taşıyan rüzgâr. Durup dinlenmeden sahile vuran Büyük Okyanus'un dalgaları. Hiçbir ziyaretçinin olmadığı kasvetli giriş lobisi. Koridorda sürülen tekerlekli yatağın çıkardığı sesler. Güneşten solmuş perdeler. Hemşirelerin güzelce ütülenmiş beyaz üniformaları. Hafif, tadı berbat yemekhane kahvesi.</p>

  <p>Nihayet doktor telefona çıktı:</p>

  <p>"Şey, beklettim, kusura bakmayın. Az önce başka bir hasta odasından acil çağrı gelmişti."</p>

  <p>"Önemi yok," dedi Tengo. Sonra sorumlu doktorun yüzünü gözünde canlandırmaya çalıştı. Fakat şöyle bir düşününce, o doktorla bir kez bile karşılaşmamış olduğunu anladı. Kafası henüz düzgün biçimde çalışmıyordu. "Bir şey mi oldu acaba?"</p>

  <p>Doktor bir an sessiz kaldı. "Bugün özel bir şey olduğu yok, ama bir süredir hastalığının gidişatı pek iyi değil. Söylemesi zor, ama babanız komada."</p>

  <p>"Koma," dedi Tengo.</p>

  <p>"Derin uykuda ve uyanmıyor."</p>

  <p>"Yani bilinci yerinde değil, öyle mi?"</p>

  <p>"Evet, öyle."</p>

  <p>Tengo düşünmeye çalıştı. Bir şekilde kafasını çalıştırmak zorundaydı. "Babam bir hastalığa yakalandı da onun için mi komaya girdi acaba?"</p>

  <p>"Tam olarak öyle değil," dedi doktor sıkıntılı bir ses tonuyla.</p>

  <p>Tengo bekledi.</p>

  <p>"Telefonda açıklaması zor, ama vücudunun özel bir yerinde kötüleşme olduğu yok. Mesela kanser, bronşit gibi net bir tanım koyabileceğimiz bir hastalık söz konusu değil. Tıbbi açıdan söyleyecek olursam, tanı koyabileceğimiz bir belirti yok. Neyin sebep olduğunu tam olarak bilemiyorum, ama babanızın vücudunda, yaşamını sürdürmesine yarayan güç belirgin biçimde zayıflamış gibi görünüyor. Fakat nedenin ne olduğunu bilmediğimizden tedavi yöntemi de bulamıyoruz. Serumla beslemeye devam ediyoruz, ama nihayetinde bu geçici bir önlem. Kökten bir çözüm değil."</p>

  <p>"Açık açık sorabilir miyim?" dedi Tengo.</p>

  <p>"Elbette," dedi doktor.</p>

  <p>"Babam çok uzun süre dayanamayacak mı demek istiyorsunuz?"</p>

  <p>"Bu hali devam edecek olursa bu olasılık oldukça yüksek."</p>

  <p>"Ölüm döşeğinde denebilir mi?</p>

  <p>Doktor telefonda anlamsız bir ses çıkarttı. "Babanız daha altmışlı yaşlarında, henüz o yaşta değil. Üstelik temelde sağlıklı bir insan. Alzheimer dışında belirli bir hastalığı yok. Düzenli olarak yaptığımız vücut taramalarının sonucu da bir hayli iyi çıkmıştı. Sorun diyebileceğimiz tek bir şey bulamamıştık."</p>

  <p>Doktor, burada bir an sustu. Sonra konuşmasının devamını getirdi:</p>

  <p>"Fakat nasıl desem, bu son zamanlardaki durumuna bakınca sizin söylediğiniz gibi de olabilir. Vücut fonksiyonları genel olarak zayıfladı. Yaşama arzusunu iyice yitirmiş gibi. Bu normalde seksenli yaşların sonlarına doğru ortaya çıkan bir belirtidir. O yaşa gelince, yaşamaktan yorulup, kendi kendine yetme gayretinden vazgeçenler görülebilir. Fakat böyle bir şey, neden altmışlı yaşlarındaki Kavana Bey'de ortaya çıkıyor? Şu an için tam olarak anlayabilmiş değilim."</p>

  <p>Tengo dudaklarını dişlerinin arasına kıstırıp düşündü.</p>

  <p>"Koma durumu ne zaman başladı?" diye sordu.</p>

  <p>"Üç gün önce," dedi doktor.</p>

  <p>"Üç gündür gözlerini hiç açmadı mı?"</p>

  <p>"Bir kez bile."</p>

  <p>"Dahası, yaşam belirtileri gitgide zayıflıyor, öyle mi?"</p>

  <p>Doktor, "Ani bir düşüş olduğunu söyleyemem, ama az önce söylediğim gibi, yaşam gücü azar azar, fakat gözle görülebilecek ölçüde düşüyor. Trenin yavaş yavaş hızını keserek durmak üzere oluşu gibi."</p>

  <p>"Daha ne kadar zamanımız var acaba?"</p>

  <p>"Net bir şey söyleyemem. Fakat bu hali devam edecek olursa, en az bir hafta kadar belki," dedi doktor.</p>

  <p>Tengo ahizeyi öbür eline alarak dudaklarını ısırdı.</p>

  <p>"Yarın oraya gelirim," dedi Tengo. "Sizden telefon gelmese bile, yakın bir zamanda oraya gelmek niyetindeydim. Fakat beni aramanız iyi oldu. Teşekkür ederim."</p>

  <p>Doktor bunu duyunca rahatlamış gibiydi.</p>

  <p>"Öyle yapın lütfen. Mümkün olduğu kadar erken görmeniz iyi olur. Konuşamayabilirsiniz belki, ama siz gelecek olursanız babanız mutlaka sevinecektir."</p>

  <p>"Fakat bilinci yerinde değil, öyle mi?"</p>

  <p>"Bilinci kapalı."</p>

  <p>"Ağrısı var mı acaba?"</p>

  <p>"Şimdilik ağrısı yok. Muhtemelen yoktur. Tek sevindirici taraf da bu zaten. Yalnızca derin uykusunu sürdürüyor."</p>

  <p>"Çok teşekkür ederim," dedi Tengo.</p>

  <p>"Kavana Bey," dedi doktor. "Babanız, nasıl söylesem, bizi uğraştıran bir insan değildi. Hiç kimseyi rahatsız etmemeye çalışan bir insandı."</p>

  <p>"Eskiden beri öyleydi," dedi Tengo. Sonra bir kez daha doktora teşekkür ederek telefonu kapattı.</p>

  <p><br /></p>

  <p>Tengo kahve yapıp, masada Fukaeri'nin karşısına oturarak içmeye başladı.</p>

  <p>"Yarın yola çıkıyorsun," diye sordu Fukaeri Tengo'ya.</p>

  <p>Tengo başıyla onayladı. "Sabah olunca bir kez daha trene binip kediler şehrine gitmem gerekiyor."</p>

  <p>"Kediler şehrine gidiyorsun," dedi Fukaeri ifadesiz bir yüzle.</p>

  <p>"Sen burada bekliyorsun," diye sordu Tengo. Fukaeri ile birlikte yaşayınca soru kalıbı kullanmadan soru sormaya alışmıştı.</p>

  <p>"Ben burada bekliyorum."</p>

  <p>"Ben tek başıma kediler şehrine gidiyorum," dedi Tengo, sonra kahvesinden bir yudum aldı. Bir an aklına gelince kıza sordu: "Ne içersin?"</p>

  <p>"Varsa beyaz şarap."</p>

  <p>Tengo buzdolabını açıp soğuk beyaz şarap olup olmadığına baktı. Bir süre önce indirimden satın aldığı Chardonnay dip tarafta duruyordu. Etiketinde bir yabandomuzu resmi vardı. Tıpasını açıp bir kadehe şarap doldurdu ve Fukaeri'nin önüne koydu. Bir süre tereddüt ettikten sonra kendisine de bir kadeh doldurdu. Evet, kahve yerine şarap içmeyi istiyordu. Şarap biraz fazla soğumuştu ama tadı iyiydi; alkol Tengo'nun bir nebze de olsa rahatlamasını sağlamıştı.</p>

  <p>"Sen yarın kediler şehrine gidiyorsun," dedi kız tekrar.</p>

  <p>"Sabah erkenden trene bineceğim," dedi Tengo.</p>

  <p>Tengo şarap bardağını dudaklarına götürürken, masanın karşısında oturan bu on yedi yaşındaki güzel kızın içine kendi menisini boşalttığını anımsadı. Hemen önceki akşam olduğu halde, sanki çok uzak geçmişte yaşanmış bir olay gibiydi. Hatta tarihi bir olay gibi bile düşünülebilirdi. Fakat o andaki hisleri, hâlâ tüm canlılığıyla vücudundaki varlığını koruyordu.</p>

  <p>"Ayların sayısı artmış," dedi Tengo, kadehi elinde çevirerek, sanki bir şeyi itiraf ediyormuş gibi. "Az önce gökyüzüne bakınca iki ay vardı. Büyük sarı renkli ay ve küçük yeşil renkli ay. Eskiden beri öyleydi belki, fakat ben farkına varmamıştım. Az önce gördüm."</p>

  <p>Ayların sayısının artmasıyla ilgili olarak Fukaeri özel bir yorum yapmadı. Bunu duyduğu için şaşırmış gibi bir ifade de oluşmamıştı yüzünde. Aslında ifadesinde hiçbir değişiklik yoktu. Omuzlarını hafifçe kısma hareketini bile yapmadı. Bu, Fukaeri için pek yeni bir haber değil gibiydi.</p>

  <p>"Tutup da tekrar söylemeye gerek yok, ama gökte iki ayın olması tıpkı <i>Pupa Hava'</i>daki dünya gibi," dedi Tengo. "Hem de yenisi, benim tasvir ettiğim gibiydi. Büyüklüğü de, rengi de aynıydı."</p>

  <p>Fukaeri suskundu. Yanıt gerektirmeyen sorulara yanıt verme huyu yoktu.</p>

  <p>"Bu nasıl mümkün olabiliyor?"</p>

  <p>Yine yanıt yoktu. Tengo cesaretini toplayarak doğrudan sordu:</p>

  <p>"Yani biz <i>Pupa Hava'</i>da tasvir edilen dünyanın içine mi sürüklendik acaba?"</p>

  <p>Fukaeri bir süre tırnaklarının şeklini dikkatle inceledi. Sonra yanıtladı: "İkimiz birlikte kitap yazdığımız için."</p>

  <p>Tengo kadehini masanın üzerine koydu. Sonra Fukaeri'ye sordu: "Ben ve sen, ikimiz <i>Pupa Hava'</i>yı yazdık, sonra yayımlandı. Ortak çalışmaydı. Derken o kitap çok satanlar arasına girdi. Yok <i>Little People,</i> yok <i>maza,</i> yok <i>douta.</i> Bütün bunlar hakkındaki bilgiler dünyaya yayıldı. Bu yüzden bunun sonucunda biz bu yeni, değişen dünyaya birlikte giriverdik. Olay bu mu?"</p>

  <p>"Sen <i>reşiva</i> işlevi görüyorsun."</p>

  <p>"Ben <i>reşiva</i> işlevi görüyorum," diye tekrarladı Tengo. "Gerçekten de ben <i>Pupa Hava'</i>da <i>reşiva</i> hakkında yazdım. Fakat bu nasıl bir şey? Tam olarak anlamamıştım. <i>Reşiva</i> somut olarak ne gibi bir işlev görüyor?"</p>

  <p><br /></p>

  <p>Fukaeri hafifçe omuz silkti. Bunu açıklayamayacağı anlamına geliyordu. <i>Açıklanmadığı zaman anlayamıyor olman, ne kadar açıklanırsa açıklansın anlayamayacağın anlamına gelir,</i> demişti babası.</p>

  <p>"Bizim birlikte olmamız daha iyi," dedi Fukaeri. "O insanı bulana kadar."</p>

  <p>Tengo bir süre sessizce Fukaeri'nin yüzüne baktı. O yüzdeki ifadeyi okumaya çalıştı. Fakat orada hiçbir ifade yoktu. Her zamanki gibi. Sonra Tengo gayriihtiyari başını yana çevirip pencerenin dışına göz attı. Fakat ay görünmüyordu. Elektrik direkleri, birbirine dolaşmış çirkin elektrik telleri görünüyordu yalnızca.</p>

  <p>Tengo sessizliği bozdu: <i>"Reşiva</i> işlevini üstlenmek için özel bir nitelik gerekiyor mu?"</p>

  <p>Fukaeri çenesini hafifçe yukarı aşağı oynattı. Gerekli olduğu anlamına geliyordu.</p>

  <p>"Fakat <i>Pupa Hava</i> aslında senin öykün. Sen öyküyü sıfırdan ortaya çıkarttın. Senin bağrından çıkıp gelen bir öykü. Ben tesadüfen, rica üzerine o öyküyü metin halinde düzenledim. Basit bir teknisyenden öteye geçmiyorum."</p>

  <p>"Biz her ikimiz de kitap yazdık. O yüzden," diye önceki söylediğini tekrarladı Fukaeri.</p>

  <p>Tengo parmağını gayriihtiyari şakağına götürdü. "O andan beri, farkında olmadığım halde <i>reşiva</i> işlevi mi görüyorum?"</p>

  <p>"Onun öncesinden beri," dedi Fukaeri. Sonra sağ elinin işaretparmağıyla önce kendini, sonra Tengo'yu gösterdi. "Ben <i>paşiva,</i> sen <i>reşiva."</i></p>

  <p><i>"Perceiver</i> ve <i>receiver,"</i> diyerek Tengo sözcüklerin doğrusunu söyledi. "Yani sen algılıyorsun, ben de kabul ediyorum. Anlamı bu mu?"</p>

  <p>Fukaeri başını kısaca evet anlamında salladı.</p>

  <p>Tengo yüzünü biraz buruşturdu: "Yani sen benim <i>reşiva</i> olduğumu ya da <i>reşiva</i> niteliğine sahip olduğumu biliyordun. Bu yüzden de bana <i>Pupa Hava'</i>yı yeniden yazdırdın. Senin algıladıklarını benim üzerimden kitap haline getirdin. Öyle mi?"</p>

  <p>Yanıt yoktu.</p>

  <p>Tengo buruşturduğu yüzünü eski haline getirdi. Sonra Fukaeri'nin gözlerine bakarak sözlerini sürdürdü: "Somut olarak tam ne zaman oldu henüz tespit edebilmiş değilim, ama muhtemelen bunun hemen öncesi ya da sonrasından itibaren, iki ayın olduğu dünyaya giriverdim. Şimdiye kadar gözden kaçırmışım yalnızca. Geceleri gökyüzüne bir kez bile bakmadığım için ayların sayısının arttığının farkına varmadım. Mutlaka öyle olmuştur, değil mi?"</p>

  <p>Fukaeri yalnızca sessizliğini koruyordu. Bu sessizlik ince tozlar gibi havada sessizce salınıyordu. Sanki özel bir yerden çıkıp gelmiş bir güve sürüsünün, saçtığı toz gibiydi. O tozların havada çizdiği şekli bir süre izledi Tengo. Kendisini iki gün önceki gazetenin akşam baskısı gibi hissetti. Bilgiler her gün değişiyordu. Bir tek o bunlar hakkında hiçbir şey bilmiyordu.</p>

  <p>"Neden ve sonuç arasında sınır yok. Her nasılsa çok fazla iç içe geçmiş gibiler," dedi Tengo kendini toparlayarak. "Hangisinin önce, hangisinin sonra olduğu belli değil. Fakat ne şekilde olursa olsun biz bu yeni dünyaya girdik."</p>

  <p>Fukaeri başını kaldırıp Tengo'nun gözlerine baktı. Belki Tengo'ya öyle gelmişti, ama o gözbebeklerinin içinde belli belirsiz şefkatli ışıklar belirivermiş gibiydi.</p>

  <p>"Her şekilde artık eski dünya yok," dedi Tengo.</p>

  <p>Fukaeri hafifçe omuzlarını kıstı. "Biz burada yaşamaya devam edeceğiz."</p>

  <p>"İki ayın olduğu dünyada mı?"</p>

  <p>Fukaeri bunu yanıtlamadı. Sonra on yedi yaşındaki güzel kız dudaklarını sımsıkı kapatıp, dosdoğru Tengo'nun gözlerine baktı. Tıpkı Aomame'nin dersten sonra sınıfta on yaşındaki Tengo'nun gözlerine baktığı gibi. Bu bakışlarda güçlü, derin bir odaklanma vardı. Fukaeri'nin kendisini o şekilde süzmesiyle Tengo her an taşa dönüşebilirmiş gibi hissetti. Taşlaşıp o yeni ay haline gelebilirmiş gibi bir his. Tuhaf şekilli küçük bir ay. Bir süre sonra Fukaeri'nin bakışları nihayet yumuşadı. Sonra sağ elini kaldırıp parmağının ucunu usulca şakağına dokundurdu. Sanki kendi içindeki bir sırrı düşünerek keşfetmeye çalışıyormuş gibiydi.</p>

  <p>"Sen birini arıyordun," diye sordu.</p>

  <p>"Öyle."</p>

  <p>"Fakat bulamadın."</p>

  <p>"Bulamadım," dedi Tengo.</p>

  <p>Aomame'yi bulamamıştı. Fakat onun yerine iki ay olduğunu keşfetmişti. Fukaeri'nin söylediğini yapıp belleğini en dibine kadar kazımış, bunun sonucunda da aya bakmak istemişti.</p>

  <p>Kız bakışlarını daha da yumuşatarak şarap kadehini eline aldı. Şarabı biraz ağzında tuttuktan sonra balözü emen böcekler gibi dikkatle yuttu.</p>

  <p>"Sen onun bir yerlerde gizlendiğini söylüyorsun. Eğer öyleyse kolayca bulunamaz," dedi Tengo.</p>

  <p>"Endişelenme," dedi kız.</p>

  <p>"Ben endişelenmeyeyim," diyerek Tengo, kızın sözcüklerini tekrarladı.</p>

  <p>Fukaeri sert bir hareketle başını sallayarak onayladı.</p>

  <p>"Yani onu bulabilecek miyim?"</p>

  <p>"O insan seni bulacak," dedi kız sakin bir sesle. Yumuşak bir çayırın üzerinden esip geçen rüzgâr gibi bir sesti.</p>

  <p>"Bu Koenci semtinde."</p>

  <p>Fukaeri başını hafifçe yana eğdi. Bunu bilemem, demek istiyordu. "Bir yerlerde," dedi.</p>

  <p>"Bu dünyanın bir yerlerinde," dedi Tengo</p>

  <p>Fukaeri başını hafifçe sallayarak onayladı. "Gökyüzünde iki ay olduğu müddetçe."</p>

  <p>"Galiba senin söylediklerine inanmaktan başka çare yok," dedi Tengo, bir süre düşündükten sonra teslimiyeti kabul ederek.</p>

  <p>"Ben algılarım, sen kabul edersin," dedi Fukaeri, düşünceli bir yüz ifadesiyle.</p>

  <p>"Sen algılarsın, ben kabul ederim," dedi Tengo, yalnızca öznelerin yerini değiştirerek.</p>

  <p>Fukaeri başını sallayarak onayladı.</p>

  <p><i>Bu yüzden mi biz çiftleşmek durumunda kaldık?</i> diye Fukaeri'ye sormak istedi Tengo. <i>Dün o şiddetli fırtına sırasında. Bunun anlamı neydi?</i> Fakat soramadı. Bu herhalde uygunsuz bir soru olurdu. Dahası, nasıl olsa yanıt gelmezdi. Tengo artık anlıyordu.</p>

  <p><i>Açıklanmadığı zaman anlayamıyor olman, ne kadar açıklanırsa açıklansın anlayamayacağın anlamına gelir,</i> demişti babası.</p>

  <p>"Sen algılarsın, ben kabul ederim," diye tekrarladı Tengo, bir kez daha. <i>"Pupa Hava'</i>yı baştan yazdığım zamanki gibi."</p>

  <p>Fukaeri başını iki yana salladı. Sonra saçlarını arkaya atıp, küçük güzel kulaklarından birini ortaya çıkardı; verici antenini çıkarır gibi.</p>

  <p>"Aynı değil," dedi Fukaeri. "Sen değiştin."</p>

  <p>"Ben değiştim," diye tekrarladı Tengo.</p>

  <p>Fukaeri başıyla onayladı.</p>

  <p>"Ben ne şekilde değiştim?"</p>

  <p>Fukaeri elindeki şarap kadehinin içine uzunca bir süre baktı. Orada önemli bir şey görüyormuş gibiydi.</p>

  <p>"Kediler şehrine gidince anlarsın," dedi güzel kız. Sonra hâlâ açıktaki kulağıyla, bir yudum beyaz şarap içti.</p>
</body>
</html>
