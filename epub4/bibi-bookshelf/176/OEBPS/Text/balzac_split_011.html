<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>balzac</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_8">FONTAINEBLEAU MAHKEMESİ KATINDA SAYIN KRAL SAVCISINA</h2>

  <p class="normal">"Mösyö,</p>

  <p class="normal">"Tanrı bize sizin kadar merhametli davranmadı, onulmaz bir felakete uğradık. Araba Nemours Köprüsü'ne gelince koşum kayışlarının biri yerinden çıktı. Karım arabanın arkasındaydı, yanında hizmetçisi de yoktu. Hayvanlar ahır kokusunu almışlardı. Oğlum atların sabırsızlanmasından korkarak arabacının inmesini istemedi, koşum kayışını takmak için kendisi yere indi. Dönüp annesinin yanına çıkacağı zaman hayvanlar gemi azıya aldı. Désiré tam zamanında korkuluğa tutunamadı. Basamak bacaklarını kesti, düştü, arka tekerlek de üstünden geçti. En iyi cerrahları getirmek üzere Paris'e koşan özel bir araba, bu mektubu size ulaştıracaktır. Oğlum, bütün acısı içinde size bu satırları yazmamı, ailesinin yanına dönmesine neden olan mesele konusunda vermiş olduğunuz kararlara bütünüyle boyun eğeceğimizi bildirmemi söyledi.</p>

  <p class="normal">Yaptığınız iyiliğe karşılık yaşamımın sonuna kadar size gönül borcu duyacağım ve güveninize layık olacağım.</p>

  <p class="sagitalik">François Minoret"</p>

  <div class="clrb"/>

  <p class="normal">Bu acı olay Nemours'u altüst etti. Savinien, Minoret'lerin parmaklıkları önüne biriken heyecanlı kalabalığa bakıp, öcünün kendinden daha güçlü biri tarafından alındığını anladı. Genç soylu hemen Ursule'e koştu. Ursule'le papaz şaşkınlıktan çok korku içindeydiler. Ertesi gün ilk pansumanlardan sonra Paris doktorları ve cerrahları, ağız birliğiyle hastanın iki ayağını da kesmek gerektiğini söyleyince Minoret, papazla birlikte, bitkin, sapsarı, perişan bir halde Ursule'e geldi. Bongrand'la Savinien de oradaydı.</p>

  <p class="normal">— Matmazel, dedi, size çok kötülük ettim. Bütün kırıp döktüklerimi onaramazsam da içlerinde cezasını çekeceklerim var. Karımla ben, Rouvre topraklarımızın mülkiyetini olduğu gibi size vermeyi kararlaştırdık; oğlumuz hayatta kalsa da, onu yitirmek gibi korkunç bir bahtsızlığa uğrasak da...</p>

  <p class="normal">Minoret bu tümcenin sonunda gözyaşlarına boğuldu.</p>

  <p class="normal">— Bana kalırsa bu bağışın bir bölümünü kabul edebilirsiniz ve etmek zorundasınız, dedi papaz.</p>

  <p class="normal">Minoret, şaşkın duran genç kızın önüne diz çöktü ve alçakgönüllü bir edayla:</p>

  <p class="normal">— Bizi bağışlıyor musunuz? diye sordu. Birkaç saate kadar Hôtel-Dieu'nün başcerrahı ameliyatı yapacak. Ama insanların bilimine güvenmiyorum; yalnızca yüce Tanrı'nın gücüne inanıyorum! Bizi affeder ve oğlumuzu bize bağışlaması için Tanrı'ya yalvarırsanız oğlum bu işkenceye dayanabilir ve eminim ki biz de onu yitirmeme mutluluğuna ereriz.</p>

  <p class="normal">Ursule ayağa kalktı:</p>

  <p class="normal">— Haydi, hepimiz kiliseye gidelim, dedi.</p>

  <p class="normal">Ama ayağa kalkar kalkmaz acı bir çığlık attı ve koltuğuna yığılıp bayıldı. Kendine geldiğinde, bütün dostları gözlerini dikmiş merak içinde ona bakıyor, bir şey söylemesini bekliyorlardı; Minoret yoktu, bir doktor aramak için hemen dışarı fırlamıştı. Söylediği şey, bütün yürekleri dehşet içinde bıraktı.</p>

  <p class="normal">— Kapıda vaftiz babamı gördüm, dedi, bana işaretle hiç umut kalmadığını söyledi.</p>

  <p class="normal">Ameliyatın ertesi günü Désiré, yüksek ateşten ve böyle ameliyatların sonunda sık sık görülen dolaşım bozukluğundan öldü. Yüreğinde analıktan başka bir duygu bulunmayan Bayan Minoret, oğlu gömülür gömülmez çıldırdı. Kocası onu doktor Blanche'a<sup class="calibre2"><a href="../Text/balzac_split_012.html#footnote-600-117" id="footnote-600-117-backlink">[117]</a></sup> götürdü; kadıncağız 1841'de, orada öldü.</p>

  <p class="normal">Bu olaydan üç ay sonra, 1837'nin, Ocak ayında, Bayan de Portenduère'in de rızasıyla, Ursule Savinien'le evlendi. Minoret evlilik sözleşmesine, Matmazel Mirouët'ye, Rouvre topraklarıyla Büyük Defter'den yirmi dört bin franklık bir gelir verdiğini yazdırdı; kendine amcasının eviyle altı bin franklık bir gelir alıkoydu. Nemours'un en hayırsever, en sofu adamı oldu, kilise mallarının kayyumluğunu üstlendi ve düşkünlerin koruyucusu kesildi.</p>

  <p class="normal">— Yoksullar oğlumun yerini tuttu, diyordu.</p>

  <p class="normal">Meşelerin budandığı memleketlerde, yol boylarında, yıldırım çarpmışa benzeyen, kırçıllaşmış, çevresinden filizler fışkıran ama içi boşalıp açılmış, sanki "artık beni kesin" diyen kocamış bir ağaç görürseniz, saçları beyazlaşmış, beli bükülmüş ve zayıflamış eski menzilhanecinin neye benzediğini biraz olsun kestirebilirsiniz; memleketin yaşlıları, bu öykünün başında oğlunu beklerken gördüğünüz o mutlu budalayla bugünkü Minoret'nin hiçbir ilgisi kalmadığını söylüyorlar. Artık enfiyesini eskisi gibi çekmiyor; bedeninden başka bir şey daha taşıyor. Kısacası her şeyinden, Tanrı'nın parmağını, korkunç bir örnek vermiş olmak için, bu adamın üstüne bastırdığı anlaşılıyor. Amcasının korumasındaki kızdan onca nefret ettikten sonra yaşlı adam –tıpkı Doktor Minoret gibi– Ursule'ü öyle çok seviyor ki, onun Nemours'daki mallarını o yönetiyor.</p>

  <p class="normal">Bay ve Bayan de Portenduère, yılın beş ayını Paris'te geçiriyorlar; Saint-Germain mahallesinde görkemli bir konak satın aldılar. Anne Bayan de Portenduère, Nemours'daki evini parasız bir okul işletmeleri için Les S<span class="ideitalik">œ</span>urs de la Charité rahibelerine verdikten sonra Rouvre'da oturmaya başladı. Bougival şatonun baş kapıcılığını yapıyor; Cabirolle'ün babası ve Ducler'in eski sürücüsü, altmışlık bir adamla evlendi. Aldığı dolgun aylıktan başka bin iki yüz frank da geliri var. Oğul Cabirolle de Portenduère'lerin yanında arabacı.</p>

  <p class="normal">Eğer ki Champs-Elysées'de, içi gümüşsü ipekle mavi süslü keten kaplı, escargot denen türden, küçük, alçak ve sevimli bir arabada, yüzü yaprak gibi binlerce bukleyle çevrili, aşkla dolu gözleri ışıltılı menekşelere benzeyen, güzel, sarışın bir kadının yakışıklı bir delikanlıya hafifçe yaslandığını görüp de hayran olduğunuzda içinizi bir kıskançlık kaplarsa, düşünün ki Tanrı'nın sevgilisi bu güzel çift, yaşamın acılarından payını çoktan almıştır. Bu iki evli sevdalı, Vikont de Portenduère'le karısıdır büyük olasılıkla. Çünkü Paris'te böyle bir karı kocanın bir eşi daha yoktur. Kontes de l'Estorade<sup class="calibre2"><a href="../Text/balzac_split_012.html#footnote-600-118" id="footnote-600-118-backlink">[118]</a></sup> yakınlarda:</p>

  <p class="normal">— Bugüne dek gördüğüm en mutlu çift, diyordu onlar için.</p>

  <p class="normal">Bu mutlu çocukları kıskanacak yerde onlar için hayır duaları edin ve siz de kendinize, üç yaşlı adamla annelerin en iyisinin, Bahtsızlık'ın yetiştirdiği bir genç kız, bir Ursule Mirouët arayın.</p>

  <p class="normal">Herkesin hizmetine koşan ve haklı olarak Nemours'un en nükteli adamı sayılan Goupil'i, küçük kentte herkes sevip sayıyor; ama yaptıklarının cezasını çocukları çekiyor; hepsi de çirkin, eciş bücüş, koca kafalı şeyler. Selefi Dionis, ulusal meclisin gülü ve en parlak üyelerinden biri oldu; Bayan Dionis'i bütün balolarına çağıran Fransa kralı da bundan çok hoşnut kaldı. Bayan Dionis, bütün Nemours halkına Tuileries'deki kabullerin özelliklerini, Fransa kralının sarayındaki görkemi anlata anlata bitiremiyor; saraya sırtını verip Nemours'da saltanat sürüyor, böylece saray da biraz halka karışmış oluyor.</p>

  <p class="normal">Bongrand, Melun mahkemesinin başkanı; oğlu çok dürüst bir savcı olmak üzere.</p>

  <p class="normal">Bayan Crémière yine dünyanın en olmadık şeylerini söylemeyi sürdürüyor. Davulu tavul yazıyor, sonra da suçu kaleme buluyor. Kızını evlendireceği gün öğütlerini bitirirken, "Bir kadın, evinin chenille ouvrière'i olmak zorundadır, evinin girdisine çıktısına sfenks gözleriyle bakmalıdır"<sup class="calibre2"><a href="../Text/balzac_split_012.html#footnote-600-119" id="footnote-600-119-backlink">[119]</a></sup> dedi. Goupil de bir yandan kuzininin bu marifetlerini kitap halinde toplayarak bir Crémière'name yazıyor. Bu kış Vikontes de Portenduère, hastalığında baktığı papaz için:</p>

  <p class="normal">— Ne yazık ki, sevgili Rahip Chaperon'umuzu yitirdik, dedi. Bütün çevre kasabalar cenazesindeydi. Nemours'un talihi varmış; bu kutlu adamın yerine Saint-Lange'ın saygıdeğer papazı geldi.</p>

  <p class="sagitalik">Paris, Haziran-Temmuz 1841</p>

  <div class="clrb"/>

  <div class="calibre1" id="calibre_pb_11"/>
</body>
</html>
