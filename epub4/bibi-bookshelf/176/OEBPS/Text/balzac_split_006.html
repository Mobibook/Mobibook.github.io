<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>balzac</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_5">Etekleri Tutuşan Mirasçılar</h2>

  <p class="normal">Nemours'a<sup class="calibre2"><a href="../Text/balzac_split_012.html#footnote-600-4" id="footnote-600-4-backlink">[4]</a></sup> Paris tarafından girildiğinde, yamaçlarıyla bir yandan bu sevimli ve küçük kent için kırsal surlar oluşturan, bir yandan da ona güzel manzaralı gezinti alanları sunan Loing Kanalı'nın üstünden geçilir. Ne yazık ki 1830'dan sonra köprünün bu yanına birkaç ev yapıldı. Bu mahallemsi yerleşim daha da büyürse kentin görüntüsü zarif özgünlüğünü yitirecektir. Ama 1829'da yolun iki yanı da henüz boştu ve güzel bir havada, sabah sabah bu köprünün tepe noktasında oturan, altmış yaşlarında, iriyarı ve şişman menzilhaneci,<sup class="calibre2"><a href="../Text/balzac_split_012.html#footnote-600-5" id="footnote-600-5-backlink">[5]</a></sup> arabacı ağzıyla söylersek "ip gibi" uzayıp giden yolu baştan başa görebiliyordu. Eylül bütün güzelliğini ortaya dökmüştü. Hava otlarla çakılların üstünde alev alev yanıyor, göğün maviliğini tek bir bulut bozmuyor, her yanda, giderek ufukta bile canlılığını koruyan bu mavilik, havanın yoğunluğunun ne denli az olduğunu açıkça belli ediyordu. Bu yüzden de Minoret-Levrault (menzilhanecinin adı buydu) gözlerinin kamaşmaması için ellerinden birini yüzüne siper etmişti. Beklemekten sıkılmış bir adam edasıyla, kâh yolun sağındaki güzel otlakların ikinci sürgününü veren çayırlarına, kâh solda Nemours'dan Bourron'a kadar uzanan ormanlık tepeye bakıyor, bir yandan da Loing Vadisi'nden tepeye çarparak yankılanan yol gürültülerini, kendi atlarının nal seslerini ve arabacılarının kırbaç şakırtılarını dinliyordu. İnsanın, Paul Potter'in<sup class="calibre2"><a href="../Text/balzac_split_012.html#footnote-600-6" id="footnote-600-6-backlink">[6]</a></sup> resimlerinden çıkmışa benzer hayvanların otladığı bir çayırın karşısında, bir Raffaello göğü altında ve Hobbema'nın<sup class="calibre2"><a href="../Text/balzac_split_012.html#footnote-600-7" id="footnote-600-7-backlink">[7]</a></sup> tablolarını andıran ağaçların gölgelediği bir kanalın üstünde sıkılıp sabırsızlanması için olsa olsa menzilhaneci olması gerekir. Nemours'u tanıyanlar, orada doğanın en az sanat kadar –görevi doğaya ruh katmak olan sanat kadar– güzel olduğunu bilirler: orada manzaranın düşünceleri vardır ve insanın kafasını çalıştırır. Ne var ki Minoret-Levrault'yu bir sanatçı görse, manzarayı bırakıp bu kentsoylunun resmini çizmeye kalkışırdı hemen; öylesine sıradan biriydi ki, sonunda bu ona bir tür özgünlük kazandırmıştı. Bilinçsiz hayvanın tüm niteliklerini bir araya getirin, Caliban'ı<sup class="calibre2"><a href="../Text/balzac_split_012.html#footnote-600-8" id="footnote-600-8-backlink">[8]</a></sup> elde edersiniz ve elbette büyük bir şeydir bu. Biçim'in öne geçtiği yerde Duygu yok olur. Bu belitin canlı bir örneği olan menzilhanecinin da öyle bir yüzü vardı ki, bir düşünce adamı bile, tenin hoyratça gelişmesinin yol açtığı bu kıpkırmızı rengin altında ruhun izlerini zorlukla seçebilirdi. Küçük siperlikli, dilim dilim mavi çuha kasketinin altından sezilen başının iriliği, Gall'ın<sup class="calibre2"><a href="../Text/balzac_split_012.html#footnote-600-9" id="footnote-600-9-backlink">[9]</a></sup> biliminin henüz bu özel durumlarla ilgilenemediğini gösteriyordu. Kasketin çevresinden taşan ve cilalı gibi parlayan kır saçları, insanın saçının zihin yorgunluğu ya da kederler dışındaki nedenlerle de ağarabileceğini kanıtlıyordu. Başının iki yanından, uçlarında neredeyse kabuk tutmuş yara izleri seçilen geniş kulakları görünüyordu: en küçük bir zorlamada fışkıracakmış izlenimini veren, fazlasıyla bol kanının yol açtığı bozukluklardı bunlar. Güneşte dura dura esmerleşmiş teninin altında morumsu lekeler vardı. İki siyah çalının altına gizlenen, çukura kaçmış, fıldır fıldır külrengi gözleri, 1815'te gelen Kalmukların<sup class="calibre2"><a href="../Text/balzac_split_012.html#footnote-600-10" id="footnote-600-10-backlink">[10]</a></sup> gözlerini andırıyordu; zaman zaman parlasalar da, yalnızca paragöz düşüncelerin zorlamasıyla oluyordu bu. Kökünden başlayarak basılmış burnu ucuna doğru birdenbire genişleyerek havaya kalkıyor, kalın dudakları neredeyse insanın içini kaldıran kat kat gerdanına çok uygun düşüyordu. Sakalını haftada ya iki kez tıraş eder ya etmezdi. Boğazında ip gibi olmuş pis bir atkı dururdu. Kısacık boynu, yağdan boğum boğumdu. Bunlara iki de kocaman yanak eklenince, yontucuların "karyatid"lere<sup class="calibre2"><a href="../Text/balzac_split_012.html#footnote-600-11" id="footnote-600-11-backlink">[11]</a></sup> verdiği o aptalca gücün bütün özellikleri tamamlanıyordu bu adamda. Minoret-Levrault işte bu yontulara benziyordu; şu farkla ki bu yontular bir yapıya destek olurlar, oysa o kendini zor taşıyordu. Böyle dünyasız Atlas'lara<sup class="calibre2"><a href="../Text/balzac_split_012.html#footnote-600-12" id="footnote-600-12-backlink">[12]</a></sup> ne çok rastlar insan! Bu adamın gövdesi yekpare bir kütleydi sanki; iki arka ayağı üstüne dikilmiş bir boğa gövdesine benzetilebilirdi. Güçlü kollarının ucundaki kalın, sert, geniş ve zorlu elleri, kırbacı, dizginleri ya da yabayı ustalıkla kullanır, sürücüler de bu ellerin şakaya gelmeyeceğini bilirdi. Bu dev gibi adamın kocaman karnını, yetişkin bir insan gövdesi kadar iri butlarla fil ayakları taşıyordu. Oldukça ender öfkeleniyor olmalıydı; ama bir kızdı mı, korkunç şeyler olabilir, inme inmişe dönebilirdi. Her ne kadar hoyrat ve düşüncesiz olsa da, bugüne dek yüzündeki korkunç ifadeye uygun düşecek hiçbir şey yapmamıştı oysa. Emrindeki arabacılar bu devin önünde titreyenlere, "Yok canım, kötü biri değildir!" derlerdi.</p>

  <p class="normal">Çoğu yerde kullanılan bir kısaltmayla anarsak "Nemours'un kâhyası" diyebileceğimiz bu adam camgöbeği yeşili kadifeden bir av ceketi, yeşil keten bezinden yeşil yollu bir pantolon, keçi kılından sarı ve bol bir yelek giymişti; yeleğin cebinde de kara bir halkayla bezeli kocaman bir tütün tabakası göze çarpıyordu. Ezik burunlunun enfiye kesesi büyük olur derler ya, hiç şaşmaz bir yasadır bu.</p>

  <p class="normal">Bir Devrim çocuğu olan ve İmparatorluk dönemine seyirci kalan Minoret-Levrault hiçbir zaman siyasete karışmamıştı. Dinsel kanılarına gelince, kiliseye yalnızca bir kez, evlenmek için ayak basmıştı. Özel yaşamındaki ilkeler de Yurttaşlık Yasası'nda yazılıydı; yasanın yasaklamadığı ya da erişemediği her şey yapılabilirdi ona göre. Seine-et-Oise eyaletinin gazetesinden ve mesleğiyle ilişkili birkaç yazıdan başka ömründe hiçbir şey okumamıştı. Usta bir çiftçi diye tanınırdı ama bilgisi, bütünüyle uygulamaya yönelikti. Kısacası, Minoret-Levrault'nun içi dışına tıpatıp uygundu. Çok az konuşurdu. Söze başlamadan önce bir tutam enfiye çeker, düşünce değil, sözcük aramak için zaman kazanırdı. Zaten konuşkan olsaydı, bir şeyleri eksik gibi gelebilirdi size. Bu hortumsuz ve akılsız fil bozuntusunun Minoret-Levrault<sup class="calibre2"><a href="../Text/balzac_split_012.html#footnote-600-13" id="footnote-600-13-backlink">[13]</a></sup> adını taşıdığı düşünüldüğünde, Sterne'e<sup class="calibre2"><a href="../Text/balzac_split_012.html#footnote-600-14" id="footnote-600-14-backlink">[14]</a></sup> hak verip adların gizli bir gücü olduğuna inanmamak ve kimi zaman bizi alaya alıp, kimi zaman yaradılışımızı açığa vurduklarını kabul etmemek elde mi? Gözle görülür yetenek yoksunluklarına karşın Minoret otuz altı yılda –Devrim'in de yardımıyla– çayır, ekilebilir toprak ve orman sınıfından otuz bin liralık bir gelirin sahibi olmuştu. Hem Nemours'da, hem de Paris'ten Gâtinais'ye<sup class="calibre2"><a href="../Text/balzac_split_012.html#footnote-600-15" id="footnote-600-15-backlink">[15]</a></sup> çalışan araba işletmelerinde hisseleri olan bu adamın hâlâ çalışmasının nedeniyse, alışkanlıktan çok, biricik oğluna parlak bir gelecek hazırlama isteğiydi. Köylülerin deyimiyle tam bir beyefendi olan bu çocuk hukuk eğitimini yeni bitirmişti. Tatilden dönünce yemin edip avukatlık stajına başlayacaktı. Mösyö ve Madam Minoret-Levrault –böyle güzel bir servetin bir kadının desteği olmadan elde edilemeyeceği düşünülürse, bu ızbandutun evli olduğu hemen anlaşılır– oğullarını dilediği mesleği seçmekte özgür bırakmışlardı: Paris'te noter, başka herhangi bir yerde kral savcısı, vergi toplayıcı, sarraf ya da menzilhaneci olabilirdi isterse. Montargis'den Essonne'a kadar herkesin, "Minoret Baba servetinin hesabını bilmez'' diyerek andığı bir adamın oğlu kendine neleri yakıştırmaz, nerelere göz dikmezdi ki! Minoret dört yıl önce hanını satıp araba durağını Grand-Rue'den limana götürerek<sup class="calibre2"><a href="../Text/balzac_split_012.html#footnote-600-16" id="footnote-600-16-backlink">[16]</a></sup> kendine yeni ahırlarla görkemli bir ev yaptırdığı zaman, bu sözler daha da anlam kazanmıştı. Bu yeni yerleşim ona iki yüz bin franga patlamış, ama bu para ağızdan ağıza iki katına çıkmıştı. Nemours'daki konaklama noktasının çok sayıda ata gereksinimi vardır: Paris'ten Fontainebleau'ya kadar, oradan sonra da Montargis ve Montereau yollarına hizmet verir; menzillerin her yönden uzaklığı ve Montargis yolunun kumları, her zaman parası ödenen ama bir masal kahramanı gibi hiçbir zaman ortalıkta görünmeyen o üçüncü ata gerek duyurur.<sup class="calibre2"><a href="../Text/balzac_split_012.html#footnote-600-17" id="footnote-600-17-backlink">[17]</a></sup> Böyle bir işin başında duran Minoret gibi iri yapılı, Minoret gibi zengin bir adama da "Nemours'un kâhyası" demek kuşkusuz çok yerinde olur. Ne Tanrı'yı ne de şeytanı hiç aklına getirmemiş, çekirdekten yetişme bir maddeci olan Minoret (tıpkı çekirdekten yetişme bir çiftçi, çekirdekten yetişme bir bencil, çekirdekten yetişme bir cimri olduğu gibi) o güne dek katıksız bir mutluluk içinde yaşamıştı; bütünüyle paraya pula dayalı bir yaşama mutluluk denebilirse eğer. Bu adamın ensesini sararak beyinciğini sıkıştıran et yığınını görüp, özellikle de kalın boynuyla gülünç bir zıtlık oluşturan gevrek ve ince sesini duyan bir fizyoloji uzmanı, bu iri, şişman, hantal çiftçinin biricik oğlunu neden bu kadar çok sevdiğini ve belki de dünyaya gelmesini neden bunca zaman beklediğini hemen anlardı: çocuğun adı da (Désiré<sup class="calibre2"><a href="../Text/balzac_split_012.html#footnote-600-18" id="footnote-600-18-backlink">[18]</a></sup> ) bu sabırsızlığı apaçık gösteriyordu zaten. Sonuç olarak, zengin bir yaradılışın belirtisi olan sevginin insana büyük şeylerin sözünü verdiği doğruysa, felsefeciler Minoret'deki yeteneksizliğin nedenini kolayca anlayacaklardır. Bereket oğlan annesine çekmişti; ama Bayan Minoret de çocuğu şımartmakta babasından geri kalmıyordu. Hangi çocuk bu denli el üstünde tutulmaya dayanabilirdi ki! Gücünün boyutlarını iyi bilen Désiré de, kâh annesinin çekmecesinden, kâh babasının kesesinden ustalıkla para sızdırıyor ve hiçbir zaman birinin ötekinden haberi olmuyordu. Nemours'da, bir kral oğlunun babasının başkentinde göreceği saygıdan çok fazlasını gören Désiré, kendi kasabasında her istediğini nasıl yapıyorsa Paris'te de yapmak istemiş ve her yıl on iki bin franktan fazla para harcamıştı. Ancak bu paraya karşılık Nemours'da hiçbir zaman öğrenemeyeceği şeyleri de öğrenmişti. Üstünden taşralılığı atmış, paranın gücünü anlamış ve yükselmenin yolunun devlet hizmetinden geçtiğini görmüştü. Bu son yılında, sanatçılar, gazeteciler ve onların metresleriyle düşüp kalkmış, böylece fazladan bir on bin frank daha harcamıştı. Bu arada da babasına yazdığı bir mektupta içini dökerek evlenmek için desteğini istemişti; menzilhaneci, işte herkesi kaygılandıran bu mektup yüzünden köprü üstünde bekliyordu. Hukuk mezunu oğlunun başarısını ve dönüşünü kutlamak için şatafatlı bir ziyafetin hazırlıkları içinde olan Minoret-Levrault Ana, kocasını yol üstüne çıkarmış ve araba gecikirse bir ata binip karşılamaya çıkmasını tembihlemişti. Bu biricik çocuğu getirecek olan posta arabası, Nemours'a sabah saat beşe doğru gelirdi her zaman; oysa saat dokuz olmuştu. Böyle bir gecikmeye kim neden olmuştu acaba? Araba mı devrilmişti? Désiré sağ mıydı? Bacağı filan kırılmış mıydı?</p>

  <p class="normal">O sırada havayı bir dolma tüfek ateşi gibi yırtan üç kırbaç şaklaması duyuldu; arabacıların kırmızı yelekleri göründü, on atın kişnediği duyuldu. Menzilhaneci kasketini çıkarıp salladığında onu gördüler. Atların en güzeline binmiş, yedeğinde gümüş rengi ve beyaz benekli iki gezinti arabası hayvanı getiren arabacı, bineğini mahmuzlayarak efendileri gibi şişman beş posta arabası atını, üç lando hayvanını geçti ve Minoret'nin önüne gelip dikildi.</p>

  <p class="normal">— Ducler'i gördün mü?</p>

  <p class="normal">Böyle uzak yollara işleyen posta arabalarına oldukça tuhaf adlar takarlar; örneğin Caillard, Ducler (Nemours'la Paris arasında işleyen araba), Grand Bureau gibi.<sup class="calibre2"><a href="../Text/balzac_split_012.html#footnote-600-19" id="footnote-600-19-backlink">[19]</a></sup> Her yeni işletmenin arabasına Concurrence<sup class="calibre2"><a href="../Text/balzac_split_012.html#footnote-600-20" id="footnote-600-20-backlink">[20]</a></sup> denir. Bir zamanlar Lecomte'ların araba işletmesi varken arabalarına la Comtesse<sup class="calibre2"><a href="../Text/balzac_split_012.html#footnote-600-21" id="footnote-600-21-backlink">[21]</a></sup> derlerdi. "Caillard, Comtesse'e yetişemedi ama Grand-Bureau adamakıllı takıp nal toplattı arkadan: Caillard'la Grand-Bureau, Fransız'ı (Fransız Taşıma İşletmesi) tökezlettiler." Şayet sürücünün tozu dumana katarak gittiğini, bir bardak şarabı bile geri çevirdiğini görürseniz kılavuzu sorguya çekin, burnu havada, gözü yukarılarda, "Concurrence önde!" diye yanıt verir size. Sürücüyse, "Onu görmüyoruz bile! der, alçak herif yolculara yemek yiyecek zaman bırakmıyor" Kılavuz, "Yolcusu var mı ki? diye sorar. Çal bir kırbaç şu Polignac'a." Bütün kötü hayvanların adı da Polignac'tır.<sup class="calibre2"><a href="../Text/balzac_split_012.html#footnote-600-22" id="footnote-600-22-backlink">[22]</a></sup> İşte kılavuzlarla sürücüler, arabalarının üstünde böyle konuşur, şakalaşırlar. Fransa'da ne kadar meslek varsa o kadar da argo vardır.</p>

  <p class="normal">— Ducler'e baktın mı?</p>

  <p class="normal">Sürücü, efendisinin sözünü keserek:</p>

  <p class="normal">— Mösyö Désiré'yi mi soruyorsunuz? diye yanıtladı onu. Gürültümüzü duymuş olmalısınız; geldiğini haber vermek için kırbaçlarımızı şaklattık durduk. Sizin yola çıkacağınızı düşünmüştük.</p>

  <p class="normal">— İyi de, posta arabası neden dört saat gecikti?</p>

  <p class="normal">— Essonne'la Ponthierry arasında arka tekerleklerden birinin çemberi çıktı. Ama kaza olmadı; Cabirolle yokuşta işin farkına vardı.</p>

  <p class="normal">O sırada, pazar giysilerini giymiş –çünkü Nemours'un çanları bir avaza çalarak halkı pazar ayinine çağırıyordu– yaklaşık otuz altı yaşlarında bir kadın menzilhaneciye sokuldu.</p>

  <p class="normal">— Hani bana inanmak istemiyordunuz kuzenim! dedi. Amcamız, Ursule'le birlikte Grand-Rue'de; üstelik kiliseye ayine gidiyorlar.</p>

  <p class="normal">Görünüşte hiç de heyecan verici olmayan bu haber üzerine Minoret-Levrault'nun koca ağzından çıkan korkunç küfürleri yineleyecek kadar gerçeğe sadık kalmak, çağdaş poetikanın yerel renklerle ilgili kurallarına karşın olanaksızdır. Minoret'nin ince sesi ıslık gibi öttü, halk arasında yaygın o güzel deyimle yüzü "alı al moru mor" kesildi. Öfkesinin ilk hızı geçtikten sonra:</p>

  <p class="normal">— Kesin mi bu? diye sordu.</p>

  <p class="normal">Sürücüler, efendilerini selamlayarak atlarıyla birlikte geçtiler. Ama o sanki onları görmedi, seslerini duymadı. Oğlunu bekleyeceğine, kuziniyle birlikte Grand-Rue'den yukarı doğru yürümeye başladı.</p>

  <p class="normal">— Doktor Minoret bunamayagörsün, bu hınzır sinsi kız onu sofuluğa iter demez miydim size, diye sözlerine devam etti kadın. İnsanın kafasını ele geçiren kasasını da geçirir derler ya, işte bu kız da böylece payımıza düşen mirasa konacak.</p>

  <p class="normal">— Nasıl olur Madam Massin... dedi aptallaşan Minoret.</p>

  <p class="normal">Bayan Massin kuzeninin sözünü kesti:</p>

  <p class="normal">— Yoksa siz de bana Massin gibi, "On beş yaşındaki bu küçücük kız mı böyle dolaplar çevirecek? Kiliseye ancak evlenmek için ayak basan, papazlardan nefret ettiği için bu kızın ilk komünyonunda<sup class="calibre2"><a href="../Text/balzac_split_012.html#footnote-600-23" id="footnote-600-23-backlink">[23]</a></sup> bile bulunmayan seksen üç yaşında bir adamın inançlarını bu bacak kadar çocuk mu değiştirecek?" diyeceksiniz. Mademki Doktor Minoret papazlardan nefret ediyor, neden on beş yıldır hemen her akşamını Rahip Chaperon'la geçiriyor? Sinsi ihtiyar, Ursule'e, okunmuş ekmeği geri vereceği zaman yirmi frank mum parası vermeyi hiç unutmuyor ama! Onu ilk komünyona hazırlayan papaza teşekkür etmek için Ursule'ün kiliseye verdiği armağanı unuttunuz mu? Bu armağan için bütün parasını harcamış, eniştesi de ona bu paraları geri vermişti; hem de iki katıyla. Siz erkekler hiçbir şeye dikkat etmezsiniz zaten! Ben bu ayrıntıları duyunca, "İş işten geçti, sen avcunu yala!" demiştim. Mirasçıları olan bir adam, başka bir niyeti olmasa, sokakta bulduğu sümüklü bir kıza böyle davranmaz.</p>

  <p class="normal">Menzilhaneci:</p>

  <p class="normal">— Aman kuzinciğim, dedi. Belki adamcağız Ursule'ü kiliseye öylesine götürüyordur. Hava güzel, amcamız gezmeye çıkmıştır.</p>

  <p class="normal">— Kuzenciğim, amcamızın elinde bir dua kitabı vardı. Sanki kırk yıllık papaz! Az sonra siz de göreceksiniz ya.</p>

  <p class="normal">— Oyunlarını ne de iyi gizliyorlar, dedi şişman menzilhaneci. Bougival bana doktorla Rahip Chaperon'un hiçbir zaman dinden söz etmediklerini söyledi. Zaten Nemours'un papazı dünyanın en namuslu adamıdır; sırtından gömleğini çıkarır yoksula verir, kötü bir şeyler yapması olacak iş değil. Hele bir mirasa el koymak...</p>

  <p class="normal">— Düpedüz hırsızlıktır, dedi Bayan Massin.</p>

  <p class="normal">Geveze kuzininin bu saptaması Minoret-Levrault'yu çileden çıkardı:</p>

  <p class="normal">— Daha da beter, diye bağırdı.</p>

  <p class="normal">Bayan Massin:</p>

  <p class="normal">— Bilirim, dedi, Rahip Chaperon, papaz olmasına karşın, namuslu adamdır. Ama bir yoksulu korumak için her şeyi göze alabilir. Amcamızı alttan alta fitilledi, fitilledi, fitilledi; doktor da sonunda işi sofuluğa döktü. Şimdiye dek ne rahatmışız. Bak, işte baştan çıktı. Hiçbir zaman hiçbir şeye inanmamış, ilkeli bir insandı! Şimdi bize olan oldu! Kocamın da pek aklı başında değil!</p>

  <p class="normal">Her tümcesiyle şişman kuzenine bir hançer saplayan Bayan Massin, koca göbeğine karşın onu kendi hızlı adımlarına uyduruyor, kiliseye giden insanlar da onları şaşkınlıkla izliyordu. Şu Minoret Amca'ya yetişip onu menzilhaneciye göstermek istiyordu kadın.</p>

  <p class="normal">Gâtinais yönünde Nemours bir tepenin eteğinde yer alır ve Montargis yoluyla Loing Kanalı bu tepe boyunca uzanır. Kilise, küçük kentin bir ucunda, onu çevreleyen büyük bir kemerin altında yükselir. Taşları zamanın siyah, zengin örtüsüne bürünmüş bu kilise, büyük olasılıkla XIV. yüzyılda, Guise'ler tarafından yeniden yapılmış, zaten Nemours da bir dukalık arpalığı olarak Guise'ler için kurulmuştur. Bir anıt için –insanlar için de öyledir ya– bulunduğu yer her şeyden önemlidir. Birkaç ağacın gölgelediği ve tertemiz bir meydanın öne çıkardığı bu ıssız kilise de insanın üstünde görkemli bir izlenim bırakır. İşte bu meydana vardığında, Nemours'un kâhyası amcasıyla Ursule'ü kol kola gördü. İkisinin elinde de dua kitapları vardı ve kiliseye giriyorlardı. Yaşlı adam, kapının önünde şapkasını çıkardı. Karlı bir tepeye benzeyen bembeyaz başı kilise girişinin yumuşacık loşluğunda parıldadı.</p>

  <p class="normal">Nemours'un vergi tahsildarı Crémière:</p>

  <p class="normal">— Evet Minoret, dedi, amcanızın bu sofuluğuna ne buyurulur?</p>

  <p class="normal">Menzilhaneci tabakasını uzatırken:</p>

  <p class="normal">— Ne denir! diye yanıtladı onu.</p>

  <p class="normal">Nemours'da Faust'taki Mephistopheles'in rolünü oynayan ve tam o sırada oraya gelen bir delikanlı, alaylı bir edayla:</p>

  <p class="normal">— Güzel yanıt Levrault Baba, dedi, eğer ünlü bir yazarın<sup class="calibre2"><a href="../Text/balzac_split_012.html#footnote-600-24" id="footnote-600-24-backlink">[24]</a></sup> dediği gibi insan düşündüğünü söylemeden önce sözünü düşünmek zorundaysa, siz düşündüğünüzü söyleyemezsiniz.</p>

  <p class="normal">Goupil adındaki bu haşarı delikanlı, Nemours noteri Crémière-Dionis'in başkâtibiydi. Zengin bir çiftçi olan ve oğlunu noter yapmak isteyen babasının mirasını Paris'te har vurup harman savurmuş, paralar suyunu çekince orada daha fazla kalamamış, tam bu sırada da Dionis, oldukça kirli geçmişine bakmadan onu bürosuna almıştı. Goupil'i görseniz, onun yaşamdan zevk almakta neden acele ettiğini hemen anlardınız; o zevkleri elde etmek için çok para harcaması gerekiyordu çünkü. Kısacık boyuna karşılık yirmi yedi yaşındaki başkâtibin gövdesi, kırk yaşındaki bir adamın gövdesi kadar gelişmişti. Kısa ve incecik bacakları, rengi fırtınadan önceki gök gibi bulanmış, geniş yüzü, açılmış alnı, bu tuhaf biçimsizliği büsbütün ortaya çıkarıyordu. Onun içindir ki yüzü, kamburu içine dönmüş bir kamburun yüzüne benziyordu. Bu solgun ve ekşi suratın bir başka özelliği daha bu görünmez sakatlığı doğruluyordu: çoğu kamburunki gibi eğri büğrü olan burnu, yüzünü tam ortadan ikiye bölecek yerde sağdan sola kayıyordu. Sardinyalılarınki gibi iki ucu kısık ağzı, her an alaya hazırdı. Seyrek kızılımtırak saçları düz perçemler biçiminde aşağı sarkıyor ve aralarından yer yer kafasının derisi görünüyordu. Gereğinden fazla uzun kollarına kötü bitişmiş, çarpık çurpuk ellerini kırk yılda bir yıkardı. Ayağındaki ayakkabılar sokağa atılacak kadar eskiydi Goupil'in; kaba iplik çoraplarının siyahı kırmızıya bakıyor; havı dökülmüş, yağ içindeki siyah giysisi, kimi düğmelerinin içi boşalmış partal yelekleri, kravat yerine kullandığı boyun atkısı, kısacası tüm üstü başı, tutkuları yüzünden içine düştüğü rahatsız edici sefaleti sergiliyordu. Bütün bu iç karartıcı şeylerin üstünde de hem şehvet düşkünü, hem korkak iki keçi gözüyle, sarı halkalı gözbebekleri dikkati çekiyordu. Nemours'da kimse Goupil kadar saygı görmez, kimseden de bu kadar çekinilmezdi. Kendinde her hakkı gören insanlara özgü bir tür özel zekâsı vardı ve bunu, çirkinliğinin de verdiği güvenle, sürekli bir kıskançlıktan doğan düş kırıklıklarının öcünü almak için kullanıyordu. Karnavalda söylenen taşlama şiirleri kaleme alıyor, kızdığı kişilerin evinin önünde rezalet çıkarmak için adam topluyor, tek başına kentin küçük gazetesini çıkarıyordu. Kurnaz, sahte, bu yüzden de oldukça korkak bir adam olan Dionis, Goupil'i hem korkusundan, hem de adam çok zeki olduğu ve kentteki para işlerini derinlemesine bildiği için yanında tutuyordu. Ama patronun kâtibine güveni o kadar azdı ki, kasasının hesabını kendi tutuyor, onu evinde yatırmıyor, fazla yüz vermiyor ve gizli, nazik işlerden hiçbirini ona yaptırmıyordu. Başkâtip bu davranışa içerliyor ama kızdığını belli etmeden patronunu pohpohluyor, bir yandan da öç alma düşüncesiyle Bayan Dionis'yi gözünden ayırmıyordu. Leb demeden leblebiyi anlardı Goupil ve eline de çabuktu.</p>

  <p class="normal">Menzilhaneci, ellerini ovuşturan noter kâtibine dönerek:</p>

  <p class="normal">— Sen, dedi, başımıza gelenlerle ne çabuk alay etmeye başladın!</p>

  <p class="normal">Goupil beş yıldır arkadaşlık ettiği Désiré'nin kötü eğilimlerini hayasızca desteklediği için menzilhaneci ona oldukça kötü davranır, ama aldığı her yeni yarayla birlikte Goupil'in içinde ne tür kötü niyet hazinesinin biriktiğini fark etmezdi. Kendini Nemours'lu kentsoyluların hepsinden üstün tutan noter başkâtibi, paranın herkesten fazla kendisine gerekli olduğunu anladığı için servet yapmak istiyor, kentteki üç önemli görevden birini –sulh mahkemesi zabıt kâtipliğini, icra memurlarından birinin yerini ya da Dionis'in işini– satın alabilmek için de Désiré'nin dostluğuna güveniyordu. Bu yüzden menzilhanecinin terslemelerine, Bayan Minoret-Levrault'nun küçümsemelerine katlanıyor, iki yıldır tuzağına düşen Ariadne'leri<sup class="calibre2"><a href="../Text/balzac_split_012.html#footnote-600-25" id="footnote-600-25-backlink">[25]</a></sup> tatil sonlarında ona avutturan Désiré için hazırladığı ziyafetlerin kırıntılarıyla geçiniyordu. İğrenç bir gülüşle, seyrek, kirli ve tehdit edici dişlerini göstererek:</p>

  <p class="normal">— Adamın yeğeni ben olsam, Tanrı gelse mirasımı elimden alamazdı, dedi.</p>

  <p class="normal">Tam o sırada sulh mahkemesi zabıt kâtibi Massin-Levrault "junior", Nemours tahsildarının eşi Bayan Crémière'le birlikte, karısının yanına geldi. Küçük kentin en sevimsiz kentsoylularından biri olan bu adam, çökük alnının altındaki boncuk gibi yuvarlak ve küçük gözleri, kıvır kıvır saçları, yağlı cildi, kenarsız büyük kulakları, neredeyse dudaksız ağzı ve seyrek sakalıyla tam bir Tatarı andırıyordu. Halinde tavrında, değişmez ilkelere göre davranan tefecilerin acımasız yumuşaklığı vardı. Sesi kısılmış biri gibi konuşuyordu. Bir de mahkeme kararlarının suretlerini büyük kızıyla karısına çıkarttırdığını söylersek, onu yeterince tanıtmış oluruz.</p>

  <p class="normal">Bayan Crémière sarışına çalan şişman bir kadındı. Cildi çil içindeydi. Gereğinden fazla dar giysiler giyer, Bayan Dionis'le düşüp kalkar, roman okuduğu için de okumuş yazmış geçinirdi. Maliye görevlilerinin en küçüğüyle evli bu kadın, zarif ve nükteli olma savıyla dopdoluydu. Kendine bir "tarz" yaratmak, salonunu süslemek ve kentin kibarlarını orada kabul etmek için dayısının mirasına konmayı bekliyordu. Çünkü kocası ona Carcel<sup class="calibre2"><a href="../Text/balzac_split_012.html#footnote-600-26" id="footnote-600-26-backlink">[26]</a></sup> lambaları, taşbaskısı resimler ya da noterin karısının evinde gördüğü o ıvır zıvırlardan almıyordu. Goupil'den son derece korkardı, çünkü noter başkâtibi onun kapsülenget'lerini (Bayan Crémière, lapsus linguae'ye<sup class="calibre2"><a href="../Text/balzac_split_012.html#footnote-600-27" id="footnote-600-27-backlink">[27]</a></sup> böyle derdi) kaçırmaz, herkese de yayardı. Bir gün Bayan Dionis, "Dişlerimi ne suyuyla yıkayayım?" diye danışmıştı da:</p>

  <p class="normal">— Opiat'yla,<sup class="calibre2"><a href="../Text/balzac_split_012.html#footnote-600-28" id="footnote-600-28-backlink">[28]</a></sup> yanıtını almıştı.</p>

  <p class="normal">Yaşlı Doktor Minoret'nin neredeyse tüm soyu sopu, böylece meydanda bir araya geldiler. Onları buluşturan olayın önemi herkesçe öylesine güçlü bir biçimde hissedildi ki, parlak renkli giysileriyle bayram günleri yollarda gözalıcı bir görünüm oluşturan kadınlı erkekli köylüler bile, ellerinde kırmızı şemsiyeleri, gözlerini Minoret'nin mirasçılarına diktiler. Büyük kasabayla kent arası küçük yerlerde ayine girmeyenler meydanda kalır. Orada işten güçten söz edilir. Nemours'da ayin saati, haftalık bir borsa saatidir aynı zamanda ve buna, kenti yarım fersahlık bir uzaklıktan kuşatan dağınık evlerde oturanlar da katılır. Köylüler, tahılın ve el emeğinin fiyatları konusunda kentsoylulara karşı işte böyle anlaşırlar.</p>

  <p class="normal">Nemours'un kâhyası Goupil'e:</p>

  <p class="normal">— Ne yapardın peki? diye sordu.</p>

  <p class="normal">— Onu bensiz edemez hale getirir, soluduğu hava gibi gerekli olurdum. Her şeyden önce, siz ona yaranamadınız! Miras dediğin, güzel bir kadın gibi özen ister; özen göstermezseniz ikisi de elden gider. Eğer bizim patronun hanımı burada olsaydı, bu benzetmenin ne kadar yerinde olduğunu söylerdi.</p>

  <p class="normal">Sulh mahkemesi zabıt kâtibi:</p>

  <p class="normal">— Ama Mösyö Bongrand da bana telaşlanacak bir şey olmadığını söyledi az önce, dedi.</p>

  <p class="normal">— İyi de, söylemeden söylemeye fark var! diye yanıtladı onu Goupil gülerek. O sizin yere bakan yürek yakan sulh yargıcının sözlerini kulağımla duymak isterdim. Eğer onun gibi amcanızın ekmeğini yeseydim, her şeyin mahvolduğunu, yapılacak bir şey kalmadığını bilsem bile, "Telaşlanacak bir şey yok" derdim.</p>

  <p class="normal">Goupil bu son cümleyi söylerken öyle komik bir biçimde güldü ve gülüşüne öyle apaçık bir anlam verdi ki, mirasçılar, zabıt kâtibinin sulh yargıcının kurnazlığına kurban gitmiş olmasından kuşkuya düştüler. Bir tahsildarın olması gerektiği kadar silik, akıllı bir kadının isteyebileceği kadar da pısırık bir adam olan ufak tefek ve şişman tahsildar, miras ortağı Massin'e, "Ben size demedim mi?" diyerek onu yıldırım çarpmışa döndürdü.</p>

  <p class="normal">Herkesi kendi gibi sanan bütün ikiyüzlüler gibi Massin de, o sırada kilisenin yanında, eski müşterilerinden Rouvre Markisi'yle konuşan sulh yargıcına kötü kötü baktı ve:</p>

  <p class="normal">— Ah, bunu bilseydim, dedi.</p>

  <p class="normal">Goupil, zabıt kâtibinin kafasına bir intikam düşüncesi sokuşturarak:</p>

  <p class="normal">— Eğer bilseydiniz, dedi, hakkında tutuklama kararları bulunan Rouvre Markisi'ni korumasına engel olurdunuz. Şimdi de onu öğüt yağmuruna tutuyor. Ama siz yine de başkanınızla hoş geçinmeye bakın. Kurnaz adamdır; amcanızın üstünde de etkisi vardır sanırım. Nesi var nesi yok kiliseye bağışlamasını hâlâ engelleyebilir.</p>

  <p class="normal">Minoret-Levrault koca tabakasının ağzını açtı:</p>

  <p class="normal">— Ne çıkar, ölmeyiz ya! dedi.</p>

  <p class="normal">Goupil, "Ama yaşamazsınız da!" yanıtını verince iki kadın ürperdiler; kimbilir kaç kez refah ve mutluluk için kullanılmış bu mirasın elden çıkmasının ne tür bir yoksunluğa yol açacağını kocalarından önce kavrıyorlardı. Goupil:</p>

  <p class="normal">— Adam sen de! diye ekledi, biz de Désiré'nin dönüşünü kutlamak için şampanya içer, bu küçük acıyı unuturuz!</p>

  <p class="normal">Sonra devin karnına vurarak ve unuturlar korkusuyla kendi kendini de böylece davet ederek:</p>

  <p class="normal">— Öyle değil mi şişko baba? dedi.</p>

  <p class="normal">Kesinliğe meraklı insanlar, daha ileri gitmeden önce öykümüzdeki kişilerin bir listesini burada bulmak isteyebilirler; bu üç aile babası ya da karılarıyla, ansızın dine dönen yaşlı adamın akrabalık derecelerini anlamak için gereklidir bu. Taşra köşelerinin bu soy kesişmeleri, bu konularda sayısız öğretici düşünce geliştirmemize de yardımcı olabilir.</p>

  <p class="normal">Nemours'da ancak üç dört küçük ve adı duyulmamış soylu aile vardır; bunlar arasında da o sıralar Portenduère'ler öne çıkıyordu. Bu içine kapalı aileler, çevrede toprakları, şatoları olan soylularla görüşürler; güzel Saint-Lange topraklarının sahipleri d'Aiglemont'larla, kentsoyluların üst üste ipotekli mallarına göz diktiği Rouvre Markisi de bu soyluların başında gelir. Kentin soyluları parasızdır. Örneğin Madam de Portenduère'in, yılda dört bin yedi yüz frank getiren bir çiftlikle kentteki evinden başka malı yoktur. Bu ufak çaplı Saint-Germain<sup class="calibre2"><a href="../Text/balzac_split_012.html#footnote-600-29" id="footnote-600-29-backlink">[29]</a></sup> mahallesinin karşısında, eski değirmencilerden, işten çekilmiş tüccarlardan oluşan sekiz on para babası, kısacası küçük bir kentsoylu sınıfı toplanmıştır. Bunların altında da küçük esnaf, işçiler ve köylüler kaynaşır. Bu kentsoylu sınıfı, İsviçre kantonlarında ya da başka birkaç küçük ülkede olduğu gibi, belirli bir bölgede hüküm sürüp oraya yayılan ve aşağı yukarı bütün halkı kardeş çocukları haline getiren yerli, belki de Galyalı birkaç ailenin dal budak salmasıyla oluşmuş, tuhaf bir görünüm sergiler. XI. Louis'nin krallığı sırasında Nemours burjuvazisi, Minoret, Massin, Levrault ve Crémière'lerden oluşuyordu. Bu dönemde rahiplerle soylular dışında kalan halk sınıfı takma adlarını gerçek soyadına çevirebilmiş, bunlardan bir bölümü de derebeyi adlarıyla karışmıştı. XIII. Louis döneminde bu dört aile, çoktan Massin-Crémière'leri, Levrault-Massin'leri, Massin-Minoret'leri, Minoret-Minoret'leri, Crémière-Levrault'ları, Levrault-Minoret-Massin'leri, Massin-Levrault'ları, Minoret-Massin'leri, Massin-Massin'leri, Crémière-Massin'leri doğurmuştu bile. Bir de bunlara eklenen küçüklü büyüklü oğullarla, Crémière-François'lar, Levrault-Jacques'lar, Jean-Minoret'lerle arapsaçına dönen bu aileler, halkın Baba Anselme'ini<sup class="calibre2"><a href="../Text/balzac_split_012.html#footnote-600-30" id="footnote-600-30-backlink">[30]</a></sup> deliye çevirebilirdi – halkın, kendi soykütüğünü tutan böyle birine hiç gereksinimi olmuşsa eğer!.. Bu dört öğeli aile "kaleydoskop"unun<sup class="calibre2"><a href="../Text/balzac_split_012.html#footnote-600-31" id="footnote-600-31-backlink">[31]</a></sup> çeşitlemeleri, evlenmeler ve doğumlarla öylesine karmaşık bir hal almıştı ki, Nemours burjuvalarının soykütüğünü çıkartma işi, Gotha<sup class="calibre2"><a href="../Text/balzac_split_012.html#footnote-600-32" id="footnote-600-32-backlink">[32]</a></sup> almanağını yazan ve kılı kırk yaran bilimleriyle Almanya'daki aile birleşmelerinin girinti çıkıntılarını saptayan şu Benedikten papazlarını bile zora sokabilirdi. Yıllar boyu Minoret'ler dericilikle, Crémière'ler değirmencilikle, Massin'ler ticaretle uğraştılar. Levrault'larsa çiftçi kaldı. Bereket ki bu dört kök aile, kendi gövdesinden dal budak salacak yerde, dipten de sürgünler veriyor, uzaklarda servet arayan çocuklarını ülke dışına çıkarmakla başka yerlere de uzanıyorlardı. Melun'de bıçakçı Minoret'ler, Montargis'de Levrault'lar, Orléans'da Massin'ler, Paris'te de çok sayıda Crémière'ler vardır. Ama ana kovandan çıkan bu arıların hepsinin yazgısı başka başka olmuştur. Alman prenslerinin Avusturya ya da Prusya'nın hizmetine girmesi gibi, zengin Massin'ler de ister istemez işçi Massin'leri kullanıyorlardı. Aynı vilayette, milyoner bir Minoret'yi asker bir Minoret koruyordu. Aynı kanla dolu ve aynı adı taşımaktan başka benzerliği olmayan bu dört mekik, bir insan kumaşı dokumuşlardı durmaksızın; ama kumaşın kimi parçası giysi, kimi parçası havlu, kimi parçası çok güzel bir patiska, kimi parçası kaba astar olmuştu. Başta, ayaklarda ya da yürekte, çalışan ellerde, sakat bir ciğerde ya da deha dolu bir alında hep aynı kan dolaşıyordu. Kabile reisleri, akrabalık bağlarının bu garip hısımlıktan doğan durumların keyfine göre kimi zaman gevşediği, kimi zaman güçlendiği bu küçük kentten hiç ayrılmazlardı. Ülkenin neresine giderseniz gidin, adları değiştirin, aynı olayı görürsünüz; ama Derebeylik'in bir zamanlar ona kattığı ve Walter Scott'un büyük bir yetenekle aktardığı o şiiri bulamazsınız. Gözlerimizi biraz daha yukarı kaldıralım; İnsanlık'ı Tarih içinde inceleyelim. Capet'lerin kral soyu dışında, XI. yüzyılın, bugün yok olup gitmiş soylu ailelerinin hepsi, bugünkü bir Rohan'ın,<sup class="calibre2"><a href="../Text/balzac_split_012.html#footnote-600-33" id="footnote-600-33-backlink">[33]</a></sup> bir Montmorency'nin,<sup class="calibre2"><a href="../Text/balzac_split_012.html#footnote-600-34" id="footnote-600-34-backlink">[34]</a></sup> bir Bauffremont'un,<sup class="calibre2"><a href="../Text/balzac_split_012.html#footnote-600-35" id="footnote-600-35-backlink">[35]</a></sup> bir Mortemart'ın<sup class="calibre2"><a href="../Text/balzac_split_012.html#footnote-600-36" id="footnote-600-36-backlink">[36]</a></sup> dünyaya gelmesine ister istemez yardım etmiştir; ve bütün bu aileler, gerçekten soylu olan sonuncu kişizadenin kanında da ister istemez var olacaklardır. Başka bir deyişle, her kentsoylu bir kentsoylunun, her soylu da bir soylunun akrabasıdır. Kutsal Kitap'ın soykütüklerini aktaran o yüce sayfada söylendiği gibi, üç aile, Ham, Sam ve Yafet, bin yılda bütün dünyayı çocuklarıyla doldurabilirler. Bir aile ulusa dönüşebilir; ve ne yazık ki, bir ulus da tek ve basit bir aile haline dönebilir. Bunu kanıtlamak için ataların araştırılmasına ve zamanın onları geometrik bir dizide kendi kendileriyle çarparak geriye doğru çoğaltması olgusuna aşağıdaki öykünün hesap yöntemini uygulamak yeterlidir: bilgenin biri, satranç oyununu icat ettiği için ona bir armağan vermek isteyen bir İran şahından, satranç tahtasının birinci gözüne bir buğday tanesi koymasını ve miktarı hep iki katına çıkararak bütün gözleri doldurmasını istemiş, böylece de tüm krallığının ona bu kadar buğdayı ödemeye yetmeyeceğini göstermişti. Soylular ağıyla onu saran kentsoylular ağının, biri değişmez kurumları, ötekiyse çalışmanın etken sabrı ve ticaretin kurnazlığı tarafından korunan bu iki türün karşıtlığı, 1789 Devrimi'ni doğurdu. Bugün neredeyse bir araya gelen bu iki soy, varlıksız akrabalarla karşı karşıyalar. Acaba ne yapacaklar? Siyasal geleceğimiz, bu sorunun yanıtına gebedir.</p>

  <p class="normal">XV. Louis zamanında, kısaca Minoret adını taşıyan adamın ailesi öyle kalabalıktı ki, beş çocuğundan biri –o gün kiliseye gelişiyle olay yaratan Minoret– para kazanmak için Paris'e gitmek zorunda kalmış, o zamandan sonra doğduğu kente pek seyrek uğramış, sonunda da büyük olasılıkla, büyükannesiyle büyükbabasının ölümüyle payına düşen mirası almaya gelmişti. Paris kibarlarının gösterişli dünyasında bir yer edinmek isteyen iradesi güçlü bütün gençler gibi epeyce sıkıntı çektikten sonra Minoret'lerin oğlu kendine, belki de başlangıçta düşlediğinden daha güzel bir gelecek hazırlamayı başarmıştı. Kendini öncelikle hekimlik mesleğine adamıştı çünkü; hem yetenek, hem talih isteyen, yetenekten de çok talih isteyen bir meslektir bu. Nemours'lu Dupont tarafından desteklenen, Voltaire'in Mord-les<sup class="calibre2"><a href="../Text/balzac_split_012.html#footnote-600-37" id="footnote-600-37-backlink">[37]</a></sup> dediği rahip Morellet'yle hoş bir rastlantı sonucu dost olan, Ansiklopedi yazarlarının<sup class="calibre2"><a href="../Text/balzac_split_012.html#footnote-600-38" id="footnote-600-38-backlink">[38]</a></sup> koruduğu Doktor Minoret, Diderot'nun dostu, büyük hekim Bordeu'ye körü körüne bağlanmıştı. Onu küçük bir çocuk gibi gören D'Alembert, Helvétius,<sup class="calibre2"><a href="../Text/balzac_split_012.html#footnote-600-39" id="footnote-600-39-backlink">[39]</a></sup> Baron d'Holbach,<sup class="calibre2"><a href="../Text/balzac_split_012.html#footnote-600-40" id="footnote-600-40-backlink">[40]</a></sup> Grimm<sup class="calibre2"><a href="../Text/balzac_split_012.html#footnote-600-41" id="footnote-600-41-backlink">[41]</a></sup> de sonunda Bordeu gibi onunla ilgilenmeye başlamışlar ve 1777'ye doğru Minoret'nin, yaradancılardan, Ansiklopedi yazarlarından, duyuculardan, maddecilerden, kısacası zamanın beğendiğiniz adı verebileceğiniz zengin felsefecilerinden oluşan, epeyce seçkin bir müşteri yelpazesi olmuştu. Şarlatanlığa hiç de eğilimi olmamasına karşılık, Mercure de France'ın onca övdüğü ünlü Lelièvre merheminin de mucidiydi Doktor Minoret ve Ansiklopedicilerin düşüncelerini yayan bu haftalık gazetenin son sayfasında bu merhemin ilanı her zaman görülürdü. Becerikli bir adam olan eczacı Lelièvre, Minoret'nin Kodeks'e girecek yeni bir karışım gibi gördüğü bu merhemin, üreticisine iyi para kazandıracağını anlamış, kazancını da, hekimlikte Bordeu'nün olduğu gibi kimyada da Rouelle'in öğrencisi olan doktorla dürüst bir biçimde paylaşmıştı. İnsanı maddeci kılmaya bu kadarı yeter de artardı bile! 1778'de, herkesin La Nouvelle Héloïse'i<sup class="calibre2"><a href="../Text/balzac_split_012.html#footnote-600-42" id="footnote-600-42-backlink">[42]</a></sup> okuduğu, insanların arada bir severek de evlendiği bir dönemde doktor, ünlü klavsenci Valentin Mirouët'nin kızına, Devrim'in öldürdüğü bu zayıf ve narin müzikçi kadına âşık oldu ve onunla evlendi. Minoret Robespierre'i yakından tanıyordu; bir zamanlar bir incelemesine altın madalya verilmesine yardımcı bile olmuştu. İncelemenin konusu şuydu: Bir suçlunun çarpıldığı onur kırıcı bir cezanın utancını tüm bir aileye bulaştıran kanının kaynağı nedir? Bu kanı yararlı olmaktan çok zararlı mıdır? Eğer zararlı olduğu kabul edilirse, bundan doğan sakıncaları giderecek çare nedir? Bu incelemenin aslı, Minoret'nin üyesi olduğu Metz Krallık Bilim ve Sanat Akademisi'nde olmalı. Robespierre'in dostluğu olduktan sonra doktorun karısı için korkulacak bir şey yoktu ama Bayan Minoret'nin giyotine gitmekten öyle ödü patlıyordu ki, aşırı duyarlığının yarattığı anevrizma<sup class="calibre2"><a href="../Text/balzac_split_012.html#footnote-600-43" id="footnote-600-43-backlink">[43]</a></sup> gitgide kötüledi. Karısını çılgınca seven doktorun bütün önlemlerine karşın Ursule, günün birinde idamlıklarla dolu arabayla karşılaştı; üstelik o gün arabanın içinde Madam Roland<sup class="calibre2"><a href="../Text/balzac_split_012.html#footnote-600-44" id="footnote-600-44-backlink">[44]</a></sup> da bulunuyordu. Bu görüntü kadıncağızın ölümüne neden oldu. Minoret Ursule'üne o kadar düşkündü ki, her istediğini yapıyor ve şımarık bir küçük metres hayatı yaşatıyordu ona. Karısı öldüğü zaman neredeyse beş parasız kalmıştı. Robespierre onun bir hastaneye başhekim olarak atanmasını sağladı.</p>

  <p class="normal">Mesmer'ciliğin<sup class="calibre2"><a href="../Text/balzac_split_012.html#footnote-600-45" id="footnote-600-45-backlink">[45]</a></sup> uyandırdığı gürültülü tartışmalar sırasında Minoret adının ün kazanması, onu akrabalarına zaman zaman anımsatmıştı; ama Devrim her şeyi öylesine eritti, aile bağlarını öylesine gevşetti ki, 1813'te Nemours'da Doktor Minoret'yi tanıyan kimse kalmamıştı. Ancak günün birinde beklenmedik bir rastlantı, doktora, yabantavşanları gibi yuvasına dönüp orada ölme düşüncesini esinledi.</p>

  <p class="normal">Fransa'da yolculuk yaparken insanın gözü ovaların tekdüze görünümünden öyle çabuk usanır ki, bir tepenin üstünde, yamacında ya da dönemecinde kuru bir manzara beklerken, ansızın bir derenin suladığı serin bir vadi, tıpkı yaşlı bir söğüdün kovuğuna sığınan arı kovanı gibi bir kayanın eteğine yerleşmiş küçük bir kentle karşılaşıldığında tatlı bir heyecan duymamak elde değildir. Atların yanıbaşında yürüyen arabacının "Deeh!" diye bağırdığını duyunca insan uykusundan silkinir, düş içinde düş görür gibi bu güzel manzarayı seyreder; bir kitabın etkileyici bir bölümü okur için neyse, bu manzara da yolcu için öyledir: sanki doğanın parlak bir düşüncesidir. Burgonya'dan gelirken Nemours'un ansızın ortaya çıkan görüntüsü, işte bu izlenimi verir insana. Oradan kent, Fontainebleau Ormanı'nda çok rastladığımız türden, gümüşsü, siyah ya da beyaz, tuhaf biçimli çıplak kayalarla çevrili görülür. Kayaların orasından burasından fışkırarak göğün üstünde tek tek seçilen ağaçlar, bu yıkık sur görüntüsüne kırsal bir hava verir. Nemours'dan Bourron'a yol boyunca uzanan ormanlık tepe burada biter. Bu belirli bir biçimi olmayan çemberin altında, içinden Loing Nehri'nin çavlanlı düzlükler oluşturarak aktığı geniş bir çayır vardır. Montargis yolunun kenarında uzanan bu nefis görüntü her şeyiyle o denli iyi düzenlenmiştir ki, tam bir opera dekorunu andırır. Bir sabah, Burgonyalı zengin bir hastanın çağırttığı doktor aceleyle Paris'e dönerken –bir durak önce hangi yoldan gitmek istediğini söylemediği için– istemeden Nemours'a uğramış ve iki uyku arasında çocukluğunun geçtiği yerleri görmüştü. O sıralar eski dostlarından çoğunu yitirmişti doktor. Bu katı Ansiklopedi yanlısı, La Harpe'ın dine dönüşüne tanık olmuş, Lebrun-Pindare'ın, Marie-Joseph de Chénier'nin, Morellet'nin, Madam Helvétius'ün öldüklerini, Fréron'un izleyicisi Geoffroy'nın eleştirilerine uğrayan Voltaire'in de neredeyse bütünüyle gözden düştüğünü görmüştü. Bu yüzden de artık emekliye ayrılmayı düşünüyordu. Arabası Nemours'da, Grand-Rue'nün başında durunca, ailesini sorup soruşturmak istedi. Doktoru görmeye doğrudan Minoret-Levrault geldi; doktor da menzilhaneciyi görünce, ağabeyinin büyük oğlunu tanıdı. Yeğeni ona karısını da tanıştırdı: on iki yıl önce, menzilhaneyle Nemours'un en güzel hanını bırakan Levrault-Crémière Baba'nın biricik kızıyla evlenmişti. Doktor:</p>

  <p class="normal">— Başka mirasçılarım da var mı yeğenim? dedi.</p>

  <p class="normal">— Minoret halam –kız kardeşiniz– bir Massin-Massin'le evlenmişti.</p>

  <p class="normal">— Evet, Saint-Lange'ın yöneticisi.</p>

  <p class="normal">— Geriye bir kız çocuk bırakarak, kocasının ardından öldü. Kızı, yakınlarda bir Crémière-Crémière'le evlendi. Sevimli bir delikanlı, ama daha işi gücü yok.</p>

  <p class="normal">— İyi! O benim doğrudan yeğenim olur. Denizci kardeşim evlenmeden öldüğüne, Yüzbaşı Minoret Monte-Legino'da öldürüldüğüne, ben de burada olduğuma göre, demek ki baba soyumuz burada bitiyor. Ana tarafından akrabalarım var mı peki? Annem Jean-Massin-Levrault'lardandı.</p>

  <p class="normal">Minoret-Levrault:</p>

  <p class="normal">— Jean-Massin-Levrault'lardan yalnız bir kız kalmıştı, diye yanıt verdi. O da bir yem tüccarıyla, Bay Crémière-Levrault-Dionis'le evlendi; adamcağızı idam ettiler, parasız pulsuz kalan karısı kahrından öldü. Kızları bir Levrault-Minoret'yle evli; adam Montereau'da çiftçi ve hali vakti yerinde; bunların kızı da Montargis'de noter kâtibi bir Massin-Levrault'yla evlendi, adamın babası orada çilingir.</p>

  <p class="normal">Doktor neşeli neşeli:</p>

  <p class="normal">— Epeyce mirasçım varmış, dedi. Sonra da yeğeniyle birlikte Nemours'u bir dolaşmak istedi.</p>

  <p class="normal">Loing Kanalı eğriler çizerek kentin içinden geçer. İki yanında taraçalı bahçeler, temiz yüzlü evler vardır ve insan bu evleri görünce, mutluluğun her yerden çok burada olması gerektiğini düşünür. Doktor Grand-Rue'den Les Bourgeois Sokağı'na sapınca, Minoret-Levrault ona Mösyö Levrault'nun evini göstererek bu zengin nal tüccarının yakınlarda Paris'te öldüğünü söyledi.</p>

  <p class="normal">— İşte amca, satılık güzel bir ev, dereye bakan güzel bir bahçesi de var!</p>

  <p class="normal">Taş döşeli küçük bir avlunun ucunda, sık ağaçlarla sarmaşıklar içinde gizlenen iki komşu evin duvarları arasına sıkışmış evi gören doktor:</p>

  <p class="normal">— İçeri girelim, dedi.</p>

  <p class="normal">Mavi beyaz fayanstan sardunya saksılarıyla süslü, çok yüksek bir sahanlıktan girerken de:</p>

  <p class="normal">— Demek mahzenleri de var bu evin, diye ekledi.</p>

  <p class="normal">Çoğu taşra evi gibi avludan bahçeye giden bir koridorun ikiye böldüğü bu evin sağ yanında, ikisi avluya, ikisi de bahçeye bakan dört pencerenin aydınlattığı bir salondan başka oda yoktu; ama Levrault-Levrault bu pencerelerden birini, salondan dereye kadar uzanan ve orada son derece zevksiz bir Çin köşküyle biten, tuğladan yapılmış uzun bir limonluğun girişi haline getirmişti</p>

  <p class="normal">Yaşlı Minoret:</p>

  <p class="normal">— İyi! dedi, bu limonluğun üstünü kapatıp yere de parke döşetirsem, kitaplığımı buraya yerleştirebilir, bu tuhaf mimari parçayı da güzel bir çalışma odası haline getirebilirim.</p>

  <p class="normal">Koridorun öbür yanında, bahçeye bakan, yeşil ve yaldız çiçekli siyah lake taklidi bir yemek odası vardı; merdiven boşluğu da bu odayı mutfaktan ayırıyordu. Bu merdivenin arkasındaki küçük bir aralıktan mutfağa geçiliyor, mutfağın demir parmaklıklı pencereleri de avluya bakıyordu. Birinci katta iki daire, onların da üstünde, duvarları lambrili, oturulabilir tavanarası odaları vardı. Gerek avlu gerekse bahçe yönünden, boydan boya yeşil parmaklıklarla çevrili, dereye bakan taraçası da fayans saksılarla bezeli bu evi hızla gözden geçirdikten sonra doktor:</p>

  <p class="normal">— Levrault-Levrault buraya epeyce para harcamış olmalı, dedi.</p>

  <p class="normal">Minoret-Levrault:</p>

  <p class="normal">— Evet, ağırlığınca! diye yanıtladı onu. Çiçekleri severdi, ne saçmalık! Çiçekler için, "Para getirmez, bir şey etmez!" der karım. Şuraya bakın, Paris'ten bir ressam geldi, koridorun duvarlarına çiçek freskoları yaptı. Her yere kocaman aynalar koydu. Tavanlar, metresi on sekiz franktan pervazlarla yeniden yapıldı. Yemek odası, parkeler, hepsi ince ince işlendi. Ne çılgınlık! Ev bu yüzden daha mı fazla para edecek sanki!</p>

  <p class="normal">— Pekâlâ yeğenim, şu evi bana alıver, bir de haber yolla; işte adresim; ötesiyle noterim ilgilenir.</p>

  <p class="normal">Evden çıkarken de:</p>

  <p class="normal">— Karşıda kim oturuyor, diye sordu.</p>

  <p class="normal">Menzilhaneci:</p>

  <p class="normal">— Göçmenler! diye yanıtladı onu.<sup class="calibre2"><a href="../Text/balzac_split_012.html#footnote-600-46" id="footnote-600-46-backlink">[46]</a></sup> Şövalye de Portenduère diye biri.</p>

  <p class="normal">Evi satın aldıktan sonra ünlü doktor, gelip kendisi oturacağına kiraya vermesi için yeğenine bir mektup yazdı. Levrault'nun köşkünü, o günlerde işini başkâtibi Dionis'e satan Nemours noteri kiraladı. İki yıl sonra, yakınlarda bir yerde Napoléon'un yazgısı belirlenirken noter ölüverince, doktorun başına kiraya verilecek bir ev kaldı. Mirasçıları, doktorun memlekete dönmek isteyişini bir zengin hevesi sanmış ve biraz aldanmışlardı. Onu Paris'te alıkoyacak birtakım bağları olduğunu, bu yüzden mirasın elden gideceğini düşünerek umutsuzluğa kapılıyorlardı. Yine de Minoret-Levrault'nun karısı fırsattan yararlanarak doktora bir mektup yazdı. Yaşlı adam da yanıt verdi; barış imzalanır imzalanmaz, askerler çekilip yollar açılınca Nemours'a gelip yerleşeceğini bildirdi. Bir aralık müşterilerinden ikisiyle, bir döşemeci ve bir hastane mimarıyla Nemours'da gözüktü. Bu iki adam, evin onarımı, iç düzenlemelerin yapılması ve eşyanın taşınması işlerini üstlendiler. Bayan Minoret-Levrault, ölen yaşlı noterin aşçı kadınını bekçi olarak önerdi ve önerisi kabul edildi. Mirasçıları, amcalarının ya da büyük Minoret amcanın gerçekten de Nemours'a yerleşeceğini öğrenince –o sıralar tam da Gâtinais'yle Brie üstüne çöken siyasi olaylara karşın– onları yiyip bitiren, ama oldukça da haklı bir meraka düştüler. Amcaları acaba zengin miydi? Tutumlu muydu, savurgan mıydı? Büyük bir miras mı bırakacak, yoksa hiçbir şey bırakmayacak mıydı? Ömür boyu gelirleri var mıydı? Sonunda, bir sürü çaba ve el altından yürütülen casusluklarla bakın neler öğrendiler: 1789'dan 1813'e kadar birlikte yaşadığı karısı Ursule Mirouët'nin ölümünden sonra,<sup class="calibre2"><a href="../Text/balzac_split_012.html#footnote-600-47" id="footnote-600-47-backlink">[47]</a></sup> 1805'te imparatorun özel doktoru olan Minoret, büyük olasılıkla çok para kazanmıştı, ama ne kadar parası olduğunu kimse bilmiyordu. Sade bir yaşam sürüyordu; yıllık kiraladığı bir arabayla dayalı döşeli bir apartman dairesinden başka harcaması yoktu; evine kimseyi çağırmıyor, hemen hemen her akşam yemeğini dışarıda yiyordu. Evini idare eden kadın, kendisini Nemours'a götürmediği için kızmış ve menzilhanecinin karısı Zélie Levrault'ya doktorun Büyük Defter'e<sup class="calibre2"><a href="../Text/balzac_split_012.html#footnote-600-48" id="footnote-600-48-backlink">[48]</a></sup> kayıtlı on dört bin frank geliri olduğunu söylemişti. Hastane başhekimliği, imparatorun özel hekimliği, Enstitü üyeliği gibi kazançlı işlerle geçen yirmi yıllık bir meslek yaşamı boyunca üst üste yatırdığı paralardan gelen bu on dört bin franga bakılırsa, doktorun en fazla yüz altmış bin frank biriktirdiği anlaşılıyordu. Yılda sekiz bin franktan fazla biriktiremediğine göre de doktorun ya birtakım kötü alışkanlıkları ya da da sayısız erdemi olması gerekirdi; ama ne doktorun evini idare eden kadın, ne Zélie, ne de bir başkası, onun neden bu kadar az parası olduğunu anlayamadılar; mahalleden ayrıldığına herkesin üzüldüğü Minoret, Paris'in en hayırsever adamlarından biriydi oysa; tıpkı Larrey gibi,<sup class="calibre2"><a href="../Text/balzac_split_012.html#footnote-600-49" id="footnote-600-49-backlink">[49]</a></sup> yaptığı iyilikleri kimseye belli etmezdi. Mirasçılar, amcalarının yüklü kitaplığıyla zengin eşyalarının geldiğini görünce çok sevindiler. Doktor bir süre önce Légion d'honneur nişanını almış, belki de emekliye ayrılmakla gözde birinin yerine kayrılmasına olanak sağladığı için de kral tarafından kendisine Saint-Michel nişanının "şövalye" unvanı verilmişti. Ne var ki, mimar, ressamlar ve döşemeciler evi rahatça oturulabilir bir hale soktuktan sonra doktor gelmeyiverdi. Kendi parası harcanıyormuş gibi mimarla döşemecinin başından ayrılmayan Bayan Minoret-Levrault, kitaplığı yerleştirmek için gönderilen genç bir adamın boşboğazlığı yüzünden doktorun, Ursule adında yetim bir kıza baktığını öğrendi. Bu haber Nemours kentinin altını üstüne getirdi. Sonunda yaşlı adam, 1815 Ocak ayının ortalarına doğru Nemours'a geldi; on aylık bir kız çocuğu, bir de dadıyla sessizce evine yerleşti. Etekleri tutuşan mirasçılar:</p>

  <p class="normal">— Ursule onun kızı olamaz, dediler, doktor yetmiş bir yaşında.</p>

  <p class="normal">— Kim olursa olsun, ondan çekeceğimiz var, dedi Bayan Massin.</p>

  <p class="normal">Doktor, annesinin yeğeninin kızı olan ve kısa süre önce sulh mahkemesi zabıt kâtipliğini satın alan kocasıyla birlikte, herkesten önce doktora para sıkıntılarını açmaya gelen Bayan Massin'i oldukça soğuk karşıladı. Massin'le karısı zengin değillerdi. Massin'in Montargis'de çilingirlik yapan babası borç içindeydi ve altmış yedi yaşında, genç bir adam gibi çalışıyordu; ölürse de çocuklarına bırakacağı bir şey yoktu. Bayan Massin'in babası Levrault-Minoret, savaşta çiftliğinin yandığını, tarlalarının harap olduğunu, hayvanlarının boğazlandığını görmüş ve bunlara dayanamayarak kısa süre önce Montereau'da ölmüştü. İkinci çocuğuna gebe olan karısına:</p>

  <p class="normal">— Büyük dayından bize bir şey düşmez, demişti Massin.</p>

  <p class="normal">Doktor onlara gizlice bir on bin frank vermişti. Noterle Nemours icra memurunun dostu olan sulh mahkemesi zabıt kâtibi bu parayla tefeciliğe başlamış ve çevre köylülerini öylesine soyup soğana çevirmişti ki, Goupil'e göre şu sıralarda aşağı yukarı seksen bin franklık gizli bir sermayenin sahibiydi.</p>

  <p class="normal">Öteki yeğenine gelince, doktor Paris'teki tanıdıkları aracılığıyla Crémière'in Nemours'a tahsildar olarak atanmasını sağladı; kefillik bedelini de kesesinden verdi. Minoret-Levrault'nun herhangi bir şeye gereksinimi olmamasına karşın, amcasının öbür yeğenlerine böyle eli açık davranmasını kıskanan Zélie, o sıralar on yaşında olan oğlunu doktora götürdü; onu Paris'te bir koleje yollayacağını, ama orada eğitimin çok masraflı olduğunu söyledi. Fontanes'ın<sup class="calibre2"><a href="../Text/balzac_split_012.html#footnote-600-50" id="footnote-600-50-backlink">[50]</a></sup> da doktoru olan yaşlı adam, kardeşinin torununu yarı ücretle Louis-le-Grand Koleji'ne yerleştirdi; oğlan dördüncü sınıfa alındı.</p>

  <p class="normal">Crémière, Massin ve Minoret-Levrault çok sıradan kişilerdi ve doktor, ilk iki ayda, amcalarını, daha doğrusu amcalarının mirasını ellerine avuçlarına almaya çabalayan bu adamlar konusunda kesin hükmünü verdi. İçgüdüleriyle hareket eden insanlar, ne yaptığını bilen insanlara göre daha kötü durumdadırlar: niyetleri daha kolay anlaşılır; içgüdüyle yapılan şeyler o kadar doğaldır ki hemen göze çarpıverir; oysa düşüncelerin anlaşılması için iki tarafın da aynı derecede zeki olması gerekir. Vârislerinin gönül borcunu satın alıp, adeta ağızlarını kapadıktan sonra kurnaz doktor, işlerini, alışkanlıklarını ve küçük Ursule'ün gerektirdiği özen ve bakımı bahane ederek onları eve yanaştırmamaya çalıştı; ama bütünüyle de kapıyı yüzlerine kapamadı. Yalnız başına yemek yemeyi seviyor, geç yatıyor, geç kalkıyordu; doğduğu yere huzur ve yalnızlığa kavuşmak için gelmişti. Bu tuhaflıklarını yaşlılığına vererek hoş gören mirasçılar, haftada bir kez, pazar günleri birle dört arasında ziyaretine gitmekle yetindiler. Ama doktor bu ziyaretlere de bir son vermek istedi:</p>

  <p class="normal">— Bir gereksiniminiz olmadıkça beni görmeye gelmeyin, dedi onlara.</p>

  <p class="normal">Doktor Minoret, ağır vakalara, özellikle de yoksullara çağırıldı mı gidiyordu; ama Nemours'daki küçük hastanenin hekimliğini kabul etmek istemedi ve artık hekimlik yapmayacağını açıkladı. Gülerek:</p>

  <p class="normal">— Yeteri kadar adam öldürdüm, demişti hayırseverliğini bildiği için doktora yoksullardan söz açan Rahip Chaperon'a.</p>

  <p class="normal">— Tuhaf adamın biri!</p>

  <p class="normal">Doktor Minoret için söylenen bu sözlerle, özsaygısı zedelenenler masumca bir öç almış oldular; çünkü doktor mirasçıların bütünüyle karşıtı sayılabilecek birtakım dostlar edindi. Kendilerini "siyah kordon" kuşanan<sup class="calibre2"><a href="../Text/balzac_split_012.html#footnote-600-51" id="footnote-600-51-backlink">[51]</a></sup> bir adamla dost olmaya layık gören kentsoylular da doktorla bu ayrıcalıklı dostlarını kıskandılar ve bu kıskançlığın etkisi, ne yazık ki, zamanla görüldü.</p>

  <p class="normal">"Karşıtlar birbirini çeker" sözüyle açıklanabilecek tuhaf bir rastlantı sonucunda, bu maddeci doktorla Nemours papazı çok çabuk dost oldular. Yaşlı doktor, kilise adamlarının baş oyunu tavlayı çok seviyordu; Rahip Chaperon da doktor kadar iyi oynuyordu. Böylece önce tavla sayesinde bağlandılar birbirlerine. Üstelik Minoret hayırsever bir adamdı, Nemours papazı da Gâtinais'nin Fénelon'uydu.<sup class="calibre2"><a href="../Text/balzac_split_012.html#footnote-600-52" id="footnote-600-52-backlink">[52]</a></sup> İkisi de çok yönlü bir eğitim almışlardı ve bütün Nemours'da din adamından başka bu dinsizi anlayabilecek kimse yoktu. Tartışabilmek için, iki insanın önce birbirini anlaması gerekir. Anlamayana iğneli sözler söylemenin tadı mı olur? Doktor da, rahip de gerçekten beğeni sahibi insanlardı; uzun zaman seçkin kişilerle düşüp kalktıkları için görüşüp konuşmanın kurallarını biliyorlardı; bu yüzden sohbet için onca gerekli o küçük çatışmayı sürdürebildiler. İkisi de birbirinin kanılarına düşman, ama yaradılışına hayrandı. Böyle zıtlıklar ve böyle yakınlıklar özel yaşamın bir parçası olmadığında insanın toplumdan umudunu kesmesi gerekmez mi? Özellikle de toplumun her zaman bir zıtlık istediği Fransa'da! Nefretler, düşüncelerin değil, yaradılışların çatışmasından doğar. Rahip Chaperon da böylece doktorun Nemours'daki ilk dostu oldu. O sırada altmış yaşında olan rahip, Katolik ayinlerine yeniden izin verildiğinden beri Nemours'un papazlığını yürütüyordu. "Sürüsüne" bağlılığı yüzünden piskopos yardımcılığı önerisini bile geri çevirmişti. Dinle ilgisi olmayanlar bu davranışına saygı duymuşlar, dindarlar da onu eskisinden çok sevmeye başlamışlardı. Böylece kuzucuklarının gözünde büyüyen, halkın da saygısını kazanan papaz, dinsel kanılarına bakmaksızın bütün düşkünlere iyilik ediyordu. En basit gereksinimleri karşılamaya yetecek eşyalarla döşeli evi buz gibiydi ve bir cimrinin evi gibi tamtakırdı. Cimrilikle hayırseverlik benzer sonuçlarla kendini belli eder; cimrinin yeryüzünde biriktirdiği, hayırseverin gökyüzünde yaptığı, servet değil midir? Rahip Chaperon, harcamaları konusunda, Gobseck'in<sup class="calibre2"><a href="../Text/balzac_split_012.html#footnote-600-53" id="footnote-600-53-backlink">[53]</a></sup> hizmetçisiyle çekiştiğinden daha fazla çekişirdi kendi hizmetçisiyle; bu ünlü Yahudinin hiç hizmetçisi olduysa eğer! Kendisi beş parasızken yoksullara birkaç kuruş verebilmek için pabucunun ve pantolonunun gümüş tokalarını söküp sattığı çok olmuştu bu iyi yürekli papazın. Onu kilisesinden, pantolonunun kulakları düğme iliklerine bağlanmış çıkarken gören kentin dindar kadınları, tokaları almak için Nemours'un saatçi-mücevhercisine koşar, bunları geri verirken de papaza çıkışırlardı. Rahip Chaperon ne çamaşır ne de giysi satın alır, örüle örüle kalınlaşan gömleği derisine çakıl taşı gibi batardı. Madam de Portenduère ya da başka iyi yürekli insanlar, hizmetçisiyle anlaşarak o uyurken eski çamaşırlarını, eski giysilerini alır, yerine yenilerini koyarlar, rahip de genellikle değişikliğin hemen farkına varmazdı. Yemeklerini evinde, teneke bir kap içinde ve dövme demir çatal kaşıkla yerdi. Kasaba papazlarının tören yapmak zorunda oldukları resmî günlerde yardımcılarıyla başka papazları evine yemeğe davet ettiği zaman, dinsiz dostunun gümüş takımlarıyla sofra örtülerini ödünç alırdı.</p>

  <p class="normal">— Bizim gümüşler cennetlik olacak, derdi o zaman doktor.</p>

  <p class="normal">Rahip Chaperon, er geç keşfedilen bu hayır işlerini, araya bir iki dinsel öğüt de karıştırarak, büyük bir saflıkla yapıyordu. Rahibin çok geniş ve çeşitli bir bilgi dağarının yanısıra değerli yeteneklere de sahip olduğu düşünüldüğünde, bu yaşam biçimi büsbütün saygınlık kazanıyordu. Sadelikten hiçbir zaman ayrılmayan incelik ve zarafeti, bir kilise büyüğüne yakışır konuşma tarzını daha da güzelleştiriyordu. Hali tavrı, yaradılışı ve yaşama alışkanlıkları, zekâsının hem ince, hem saf lezzetini dostluğuna da katıyordu. Şakayı sever, salonlarda papazlığını bir yana bırakırdı. Doktor Minoret gelinceye kadar adamcağız düşünsel parıltılarını hiç gocunmadan gizli tutmuş, ama doktorun onlardan yararlanmasından da büyük olasılıkla hoşnut kalmıştı. Nemours'a geldiği zaman güzel bir kitaplıkla iki bin lira geliri olan rahibin, 1829'da papazlıktan aldığı maaştan başka parası kalmamıştı; bunu da her yıl, hemen hemen olduğu gibi dağıtıyordu. İncelikli konularda ya da felaketlerde çok iyi öğütler verdiğinden, avuntu bulmak için kiliseye gitmeyen birçok insan ona danışmaya evine gelirdi. Bu adamın tinsel portresini tamamlamak için küçük bir öykü yeter sanırız. Arada bir köylüler, ama daha çok kötü insanlar, Rahip Chaperon'un iyilikseverliğinden yararlanmak için peşlerinde alacaklıların dolaştığını söylüyor ya da peşlerine yalandan alacaklılar takıyorlardı. Karılarını kandırıyorlar, evlerinin, ineklerinin haczedilmesinden korkan kadınlar da rahibe koşuyor ve masum gözyaşlarıyla zavallıyı aldatıyorlardı. Rahip istenen yedi-sekiz yüz frangı bulup verince, köylü de bu parayla bir parça toprak satın alıyordu. Bazı dindar ve kilise yararına çalışan insanlar, bu hileyi Rahip Chaperon'a kanıtlayarak böyle birtakım açgözlülüklere kurban gitmemesi için sırasında kendilerine danışmasını rica ettikleri zaman, rahip yanıt olarak:</p>

  <p class="normal">— Belki bu adamlar, o toprağı satın almak için kötü şeyler yaparlardı, demişti. Kötülüğe engel olmak da iyilik sayılmaz mı?</p>

  <p class="normal">Şimdi de yazınla bilimi sağlam kafasının ve yüreğinin içine, onları bozmadan akıtmış bu adamın dış görünüşünü merak edersiniz belki.</p>

  <p class="normal">Başkalarının acılarını öylesine içinde hissetmiş, Devrim sırasında yaşanan olayların öylesine etkisinde kalmıştı ki, altmış yaşında olmasına karşın Rahip Chaperon'un saçları bembeyazdı. Yemin etmeye razı olmadığı için iki kez hapse girmiş, kendi deyimiyle iki kez In manus'unu<sup class="calibre2"><a href="../Text/balzac_split_012.html#footnote-600-54" id="footnote-600-54-backlink">[54]</a></sup> okumuştu. Orta boylu, ne şişman ne zayıf bir adamdı. Buruş buruş, yarık yarık ve renksiz yüzü, ilk bakışta çizgilerindeki derin huzurla ve ışıkla çevrili gibi duran, pürüzsüz saf çevresiyle göze çarpıyordu. İffetli bir adamın yüzünde tanımlanması zor, ışıltılı bir şeyler vardır her zaman. Siyah parlak gözleri, geniş bir alınla taçlanan ve pek de düzgün olmayan yüzüne belirgin bir canlılık veriyordu. Bakışındaki etkileyicilik, gücü hesap dışı tutmayan bir tatlılıkla açıklanabilirdi ancak. Gözlerinin kemerleri, kırlaşmış kalın kaşlarıyla gölgelenen iki kovuk oluşturuyor, ama insanı hiç de korkutmuyordu. Dişlerinin çoğu döküldüğü için ağzı biçimini yitirmiş, yanakları çökmüştü; ama bu harap görüntü bile ona bir zariflik veriyor ve iyilik akan kırışıklarıyla sanki insana gülümsüyordu. Eklemlerinden bir derdi olmadığı halde ayakları o derece duyarlıydı ve o kadar güçlükle yürüyordu ki, Orléans sığırı derisinden yapılmış ayakkabılarını dört mevsim ayağından çıkarmıyordu. Pantolon modasını papazlara yakıştıramadığı için hizmetçisinin ördüğü kaba, siyah yün çoraplarla, çuhadan yapılmış şalvara benzer bir şey giyiyordu. Sokağa cüppeyle değil, kahverengi bir redingotla çıkıyor ve en kara günlerde bile korkusuzca giydiği üç köşeli şapkasını başından çıkarmıyordu. Kusursuz ruhunun huzuru her zaman yüzüne vuran bu soylu ve güzel ihtiyarın bu öyküdeki olaylar ve insanlar üstündeki etkisi o kadar büyük olacaktır ki, her şeyden önce onun bu etkisinin nereden kaynaklandığını anlamak gerekir sanırız.</p>

  <p class="normal">Minoret'ye biri özgürlükçü, biri resmî, biri de aşırı tutucu üç gazete gelir, bunlardan başka da doktor bir iki dergiyle bilimsel gazeteler alırdı; bunların koleksiyonlarıyla kitaplığı gittikçe zenginleşiyordu. Doktorun gazeteleri, ansiklopediciliği ve kitapları, Royal-Suédois alayının eski yüzbaşılarından Mösyö de Jordy adında birine çok ilgi çekici gelmişti. Voltaire'ci bir beyzade olan bu adam hiç evlenmemişti; yılda bin altı yüz franklık bir emekli maaşı ve ömür boyu geliri vardı. Bay de Jordy, papazın aracılığıyla birkaç gün kadar doktorun gazetelerini okuduktan sonra gidip kendisine teşekkür etmeyi uygun görmüştü. Bir zamanlar askerî bir okulda öğretmenlik yapan yaşlı yüzbaşı, daha ilk ziyarette doktorun hoşuna gitti. Minoret hemen bu ziyaretin karşılığını verdi. Zayıf, kara kuru bir adam olan ve çok soluk benizli olmasına karşın bir kan rahatsızlığı çeken Bay de Jordy, XII. Charles'ınkine benzeyen güzel alnıyla dikkat çekiyor ve saçlarını bu asker kral gibi kısa kesiyordu. Bir zamanlar onun da sevdiğini gösteren son derece hüzünlü, mavi gözleri, daha ilk bakışta insanı kendine bağlıyor ya da insan bu bakışların arasından birtakım anılar görür gibi oluyordu. Oysa anılarından hiç söz etmezdi; en eski dostları bile ondan geçmiş yaşamına ilişkin tek sözcük işitmemişler ya da geçmişi anımsatan bir felaket karşısında bir kerecik olsun iç çektiğini duymamışlardı. Geçmişinin acıklı gizini dervişçe bir neşe altında gizliyordu, ama kendini yalnız sandığı zamanlar, yaşlılıktan çok hesaplılığın verdiği ağırlıkla uyuşan hareketleri, içinde hep acılı ve sürekli bir düşüncenin var olduğunu gösteriyordu. Bu yüzden Rahip Chaperon, "Hıristiyanlığından habersiz bir Hıristiyan" olduğunu söylerdi onun. Hep lacivert çuha bir giysiyle dolaşır, biraz dik duruşu ve giyinişi, askerce bir disiplinin eski alışkanlıklarını taşıdığını belli ederdi. Tatlı ve ahenkli sesi insanın gönlüne işlerdi. Güzel elleri, Artois Kontu'nunkini<sup class="calibre2"><a href="../Text/balzac_split_012.html#footnote-600-55" id="footnote-600-55-backlink">[55]</a></sup> andıran ve gençliğinde pek sevimli bir adam olduğunu gösteren yüzünün biçimi, yaşamının gizini bir kat daha anlaşılmaz kılıyordu. İnsan ister istemez o güzelliğin, o cesaretin, o zarifliğin, o bilginin, bir zamanlar kişiliğinde topladığı bütün o değerli erdemlerin, nasıl bir felakete alt olduğunu kendi kendine soruyordu. Bay de Jordy, Robespierre'in adını her duyuşunda ürperirdi. Çok tütün içerdi, ama tuhaftır ki Ursule'ün hatırı için tiryakiliğinden vazgeçti. Çünkü küçük kız tütün içtiği için ondan kaçıyordu. Çocuğu ilk gördüğünde, neredeyse tutku dolu gözlerle ona uzun uzun bakmıştı yüzbaşı. Oyunlarını öyle seviyor, onunla öyle ilgileniyordu ki, bu sevgi doktorla dostluğunu büsbütün güçlendirdi. Ama doktor, cesaret edip de bu yaşlı bekâra:</p>

  <p class="normal">— Siz de mi çocuk yitirdiniz? diyememişti hiçbir zaman.</p>

  <p class="normal">Böyle iyi yürekli, sabırlı insanlar vardır. İçlerinde acı bir düşünce, dudaklarında sevecen ve acılı bir gülümsemeyle bu dünyadan gelip geçerler. Gurur, küçümseme, belki de intikam yüzünden sırlarını kimseye açmadan, kendileriyle birlikte alıp götürürler; Tanrı'dan başka kimseye de açılmaz, kimseden teselli beklemezler. Bay de Jordy de, tıpkı doktor gibi son günlerini huzur içinde geçirmek için geldiği Nemours'da, her zaman yöresindeki dindarların emrine amade papazla gece saat dokuzda yatan Bayan de Portenduère'den başka kimseyle görüşmüyordu. Bu yüzden o da, yatağında çok sıkılmasına karşın, ister istemez erkenden yatmaya başlamıştı. Aynı dünyayı görmüş, aynı dili konuşan, düşünce alışverişinde bulunabileceği, üstelik de geceleri geç yatan bir adama rastlamak, hem doktor hem de yüzbaşı için büyük bir şans olmuştu. Bay de Jordy, Rahip Chaperon ve Minoret, birlikte geçirdikleri ilk akşamlardan o kadar hoşnut kalmışlardı ki, papazla asker her akşam saat dokuzda, küçük kızın uyuyup yaşlı adamın serbest kaldığı saatte doktorun evine gelmeye başladılar. Üçü birlikte on ikiye, bire kadar oturuyorlardı.</p>

  <p class="normal">Çok geçmeden bu üçlü, bir dörtlüye dönüştü. Sulh mahkemesi yargıcı da bu keyifli akşamların kokusunu aldı ve doktorun toplantılarına katılmak istedi; askerin, doktorun ve papazın, birinin ruhlar, birinin hastalar, birinin öğrencilerle uğraşarak edindiği hoşgörü, bilgi, sayısız gözlem, incelik ve güzel konuşma yeteneği gibi şeyleri iş yaşamında elde etmiş yaşamı tanıyan, biriydi o da. Nemours'a sulh yargıcı olmadan önce, Melun'de on yıl kadar dava vekilliği yapmıştı Mösyö Bongrand. Barosu olmayan kentlerde âdet olduğu gibi davalara kendisi girerdi. Kırk beş yaşında dul kalmıştı. Kendini henüz çalışmadan duramayacak kadar canlı hissettiği için, doktorun Nemours'a yerleşmesinden birkaç ay önce, açık bulunan Nemours sulh yargıçlığına aday olmuştu. Adalet bakanları, bu önemli yargıçlık görevi için işin ehli, özellikle de hali vakti yerinde birilerini bulunca her zaman hoşnut kalırlar. Bay Bongrand da bin beş yüz frank yıllığıyla Nemours'da sade bir yaşam sürüyor, böylece kendi gelirini oğluna ayırabiliyordu. Oğlu Paris'te hukuk eğitimi görüyor, bir yandan da ünlü avukat Derville'in yanında yargı usullerini öğreniyordu. Bongrand Baba görevden çekilmiş yaşlı bir tümen komutanına benzerdi: solgundan çok rengi uçmuş diyebileceğimiz yüzünde, işlerin, yanlış hesapların, tiksintilerin izi kalmış, bir yandan düşünceler, bir yandan da her şeyi söyleyemeyen insanların iyi bildiği o sürekli kasılmalar, bu yüzü kırış kırış yapmıştı. Ama sık sık, yerine göre her şeye inanan ya da hiçbir şeye inanmayan, her şeyi hiç hayret etmeden görmeye, işitmeye, kişisel yararın insanın yüreğinde oyduğu uçurumlara nüfuz etmeye alışık kişilerin gülüşüyle aydınlanırdı bu çehre. Beyazlaşmaktan çok kırlaşmış ve dalga dalga yatırılmış saçlarının altından seçilen zekâ dolu alnının sarılığı, ince saçlarının telleriyle uyum içindeydi. Dalgın yüzü, kısa ve sivri burnuyla bir tilkiye benziyordu tıpkısı tıpkısına. Durmadan konuşan adamlarınki gibi yarık ağzından saçılan beyaz kıvılcımlarla çevreyi öylesine tükürüğe boğardı ki, "Onu dinlerken şemsiye tutmak gerekir" ya da "Sulh mahkemesinden hüküm yağıyor" derdi Goupil muzipçe. Gözlüğünün ardından zekâ belirtileri sergileyen gözleri, onu çıkarınca donuk bir bakışla aptallaşırdı. Neşeli, giderek şakacı olmasına karşın, kendine gereğinden fazla önemli bir adam havası veriyordu. Her zaman pantolonunun ceplerinde duran ellerini ancak gözlüğünü düzeltmek için, neredeyse alaycı bir tavırla çıkarır ve bu harekette ince bir gözlem ya da önemli bir kanıt ortaya atacakmış gibi bir hava sezilirdi. Tavırlarının, gevezeliğinin, safça iddialarının altında eski bir taşra dava vekili sırıtıyordu aslında; ama yalnızca yüzeysel kusurlardı bunlar; keskin gözlü bir ahlakçının üstün insanlara özgü bir hoşgörü olarak nitelendireceği, zamanla elde edilmiş bir sadelikle bütün bunları dengeliyordu. Biraz tilkiye benzemesi de boşuna değildi; adı –ahlaksıza değilse de– adamakıllı kurnaza çıkmıştı. Kurnazlığı, görüşünün keskinliğinden ileri geliyordu. Bir sonucu önceden görüp, kurulan tuzaklardan kendini koruyabilen kişilere kurnaz denmez mi zaten? Sulh yargıcı whist<sup class="calibre2"><a href="../Text/balzac_split_012.html#footnote-600-56" id="footnote-600-56-backlink">[56]</a></sup> oynamayı severdi; bu oyunu doktor da, yüzbaşı da bilirdi, rahipse az zamanda öğrenmişti.</p>

  <p class="normal">Bu birkaç insan, Minoret'nin salonunda kendilerine bir vaha yarattılar. Nemours'un, eğitimi, görgüsü eksik olmayan ve Minoret'ye tıp dünyasının önemli kişilerinden biri gözüyle bakan hekimi de bu salona kabul edildi; ama işleri ve onu erken yatıp erken kalkmak zorunda bırakan yorgunlukları yüzünden doktorun öbür üç dostu kadar sık gelemiyordu. Bu beş üstün insanın, Nemours'da birbirlerini anlamaya yetecek evrensel bir bilgi dağarına sahip bu yegâne kişilerin biraraya gelişi, yaşlı Minoret'nin mirasçılarından neden uzak durduğunu açıklıyordu; doktor mirasını onlara bırakacaktı ama onlarla dostluk edemezdi. Menzilhaneci, zabıt kâtibi ve tahsildar, ya bu inceliği anladıkları ya da amcalarının dürüstlüğünü, cömertliğini görerek içleri rahat ettiği için ziyaretine gitmeyi bıraktılar; doktor da bundan çok hoşnut kaldı. Böylece bu dört yaşlı iskambil ve tavla oyuncusu, doktorun Nemours'a yerleşmesinden yedi sekiz ay sonra, kendi aralarında küçük, kapalı bir topluluk oluşturdular ve bu dostluk, her biri için beklenmedik olduğu ölçüde değeri bilinen, bir tür mevsim sonu kardeşliği oldu. Bu seçkin zekâların kurduğu ailenin her üyesi Ursule'ü kendine göre evlat edinmişti: rahip çocuğun ruhunu düşünüyor, sulh yargıcı velisi olmak istiyor, asker de yetiştiricisi olmaya hazırlanıyordu; Minoret'ye gelince o hem babası, hem anası, hem de hekimiydi.</p>

  <p class="normal">Yaşlı adam Nemours'a alıştıktan sonra eski alışkanlıklarına geri döndü ve tüm taşra köşelerinde olduğu gibi yaşamını düzene soktu. Ursule yüzünden öğleden önce kimseyi kabul etmiyor, akşam yemeğine hiç konuk çağırmıyordu; dostları altıya doğru eve gelebilir, gece yarısına kadar kalabilirlerdi. İlk gelenler salondaki masanın üstünde duran gazeteleri alır, ötekileri beklerken okurlardı; ya da bazen, doktor gezmedeyse, onu karşılamaya giderlerdi. Doktorun böyle sakin bir yaşam sürmesi yalnızca yaşlılıktan değildi; kibarlar dünyasını iyi tanıyan bu adam, düşünüp taşınmış, mirasçıların merak dolu endişeleriyle ve küçük kentlere özgü dedikodularla mutluluğunun bozulmasını istememişti. Zalimliğiyle Fransa'ya felaketler getiren ve ülkemizi tek bir vilayet haline sokan "kamuoyu"na, bu kararsız tanrıçaya hiçbir şeyini feda etmek istemiyordu. Bu yüzden çocuk sütten kesilip yürümeye başlar başlamaz, yeğeni Bayan Minoret-Levrault'nun verdiği aşçı kadını, evde olan biteni menzilhanecinin karısına haber verdiğini anlayınca savmıştı.</p>

  <p class="normal">Küçük Ursule'ün dadısı, bir vaftiz adından başka adı olmayan Bougival'li yoksul bir işçinin dul karısıydı. Altı aylık küçük çocuğu da ölünce, onun namuslu, iyi bir insan olduğunu bilen doktor başına gelenlere üzülmüş ve sütanne olarak tutmuştu. Beş parasız bir kadın olan ve ailesinin sefalet içinde yaşadığı Bresse'ten geldikten sonra şu Bougival'li Pierre'den dul kalan Antoinette Patris, sütnineler besleyip baktıkları çocuklara nasıl bağlanırlarsa öyle bağlanmıştı Ursule'e. Bu gözü hiçbir şeyi görmeyen ana şefkati, eve bağlılığıyla büsbütün artmıştı. Doktorun niyetlerini sezen Bougival, gizlice yemek pişirmesini de öğrendi, temiz, becerikli bir kadın oldu ve yaşlı adamın alışkanlıklarına boyun eğdi. Eşyaların, odaların temizliğiyle inceden inceye uğraştı, yorulmak bilmeden çalıştı. Doktor özel yaşamının çevreden bilinmemesini istemekle kalmıyor, mirasçılardan işlerinin durumunu da gizlemeye çalışıyordu. Nemours'a yerleştikten iki yıl sonra evde Bougival'den başka kimse kalmamıştı; doktor, onun da boşboğazlık etmeyeceğini kesinlikle biliyordu. Asıl niyetlerini gizledi, yaşam tarzına tutumluluk gibi tartışma götürmez bir neden gösterdi. İşi cimriliğe dökerek mirasçıların yüzünü güldürdü. Bu öykünün başladığı sıralarda kırk üç yaşında olan Bougival, hiç hileye başvurmadan, sırf çalışkanlığı, bağlılığı sayesinde doktorun ve himaye ettiği küçük kızın hizmetçisi olarak kalmış, bütün evi çekip çeviren, güvenilir bir kadın haline gelmişti. Ne var ki, çevresindekiler Antoinette adını bu kadıncağızın kişiliğine yakıştıramamışlar ve ona La Bougival demişlerdi: insanlarla adların uyum kanunlarına boyun eğmesi gerekirdi ne de olsa!</p>

  <p class="normal">Doktorun cimriliği boşuna değildi ve bir amacı vardı. 1817'den başlayarak gazetelerden ikisini almayı bıraktı, dergilere olan aboneliklerini de kesti. Bütün Nemours'luların hesapladığı yıllık harcaması, bin sekiz yüz frangı geçmiyordu artık. Bütün yaşlılar gibi çamaşır, ayakkabı, giysi gereksinimi hemen hemen yoktu. Altı ayda bir, büyük olasılıkla gelirini kendi eliyle alıp yerleştirmek için Paris'e gidiyordu. On beş yıl içinde ağzından, işlerine ilişkin tek sözcük kaçırmadı. Bongrand'a bile çok geç güvendi; ona ancak 1830 Devrimi'nden sonra tasarılarından söz etti. O sıralar kentsoylularla mirasçılar, doktorun yaşamı konusunda işte yalnızca bunları biliyorlardı.</p>

  <p class="normal">Siyasal düşüncelerine gelince, yüz franktan fazla vergi vermediği için hiçbir işe karışmıyor,<sup class="calibre2"><a href="../Text/balzac_split_012.html#footnote-600-57" id="footnote-600-57-backlink">[57]</a></sup> ne kralcıların ne de özgürlükçülerin yardım isteklerini kabul ediyordu. Papaz takımından nefretini ve kendine özgü Tanrı anlayışını gösteriş konusu yapmaktan o denli az hoşlanırdı ki, kardeşinin torunu Désiré Minoret-Levrault'nun yolladığı ve ona bir Curé Meslier'yle<sup class="calibre2"><a href="../Text/balzac_split_012.html#footnote-600-58" id="footnote-600-58-backlink">[58]</a></sup> General Foy'nın<sup class="calibre2"><a href="../Text/balzac_split_012.html#footnote-600-59" id="footnote-600-59-backlink">[59]</a></sup> söylevlerini satmak isteyen bir seyyar satıcıyı kapı dışarı etmişti. Nemours'un özgürlükçüleri, bu hoşgörü anlayışına bir anlam verememişlerdi.</p>

  <p class="normal">Doktorun mirasına konacak üç yeğeni, Minoret-Levrault'yla karısı, küçük Bay ve Bayan Massin-Levrault, Bay ve Bayan Crémière-Crémière –bunlara artık sadece Minoret, Massin ve Crémière diyeceğiz, çünkü eşadlar arasındaki bu farkları gözetmek yalnızca Gâtinais'de gereklidir–, bu üç aile, kendilerine başka bir ortam yaratamayacak kadar işinde gücünde olduklarından tüm küçük kentlerde olduğu gibi birbirleriyle görüşüyorlardı. Menzilhaneci oğlunun doğum gününde büyük bir ziyafet verirken, biri karnavalda, biri evlenme yıldönümünde iki de balo düzenliyor ve Nemours'un bütün kentsoylularını bunlara çağırıyordu. Tahsildar da yılda iki kez akrabalarını, dostlarını bir araya topluyordu. Sulh mahkemesi zabıt kâtibiyse böyle harcamalara girişemeyecek kadar yoksul olduğunu söylüyor ve Grand-Rue'nün orta yerinde bir evde, kendi halinde yaşıyordu; evin bir bölümünü de –zemin katını– yine doktor sayesinde postaneye yönetici olan kız kardeşi kiralamıştı. Yine de yıl boyunca bu üç mirasçı ya da karıları, kentte, gezinti yaparken, sabahları çarşıda, kapılarının önünde ya da pazar günleri –tam şu sırada olduğu gibi– ayinden sonra meydanda karşılaşıyor, kısacası her gün birbirlerini görüyorlardı. Özellikle üç yıldır doktorun yaşlılığı, cimriliği ve zenginliği, mirasa ilişkin anıştırmalı ya da doğrudan sözlerin yavaş yavaş çevreye yayılmasına yol açmış, sonunda doktor da, mirasçıları da epeyce ünlü olmuşlardı. Altı aydır, Minoret mirasçılarının dostları ya da komşuları, gizli bir kıskançlıkla onlara "adamcağızın gözlerinin kapanıp kasalarının açılacağı günden" söz etmeden bir hafta bile geçirmemişlerdi.</p>

  <p class="normal">— Doktor Minoret istediği kadar hekim olup ölümle iyi geçinsin, ölümsüzlük Tanrı'ya özgüdür, diyordu biri.</p>

  <p class="normal">Mirasçı sinsi sinsi:</p>

  <p class="normal">— O hepimizi gömer; bizden daha sağlıklı, diye yanıt veriyordu.</p>

  <p class="normal">— Siz olmasanız da, nasıl olsa çocuklarınız mirasa konacak; ama bilmem ki o küçük Ursule...</p>

  <p class="normal">— Bütün parasını ona bırakacak değil ya!</p>

  <p class="normal">Bayan Massin'in tahmin ettiği gibi, Ursule mirasçıların baş belası, kafalarının üstünde bir Damokles kılıcı olmuştu.<sup class="calibre2"><a href="../Text/balzac_split_012.html#footnote-600-60" id="footnote-600-60-backlink">[60]</a></sup> Bayan Crémière'in sözlerini her zaman, "Yaşayan görür!" sözleriyle bitirmesinden, kızcağızın iyiliğinden çok kötülüğünü istedikleri açıkça anlaşılıyordu.</p>

  <p class="normal">Menzilhaneciye kıyasla yoksul olan tahsildarla zabıt kâtibi, konuşma arasında birçok kez doktorun mirasına değer biçmişlerdi. Kanal boyunca ya da yolda dolaşırken dayılarının geldiğini görünce birbirlerine acıklı acıklı bakıyorlardı.</p>

  <p class="normal">— Herhalde ömrü uzatan bir iksiri var, diyordu aralarından biri.</p>

  <p class="normal">Öteki:</p>

  <p class="normal">— Şeytanla bir anlaşma yapmış olmalı, diye yanıt veriyordu.</p>

  <p class="normal">— İkimizin payını artırması gerekir; Minoret şişkosunun hiçbir gereksinimi yok!</p>

  <p class="normal">— Evet ama Minoret'nin öyle bir oğlu var ki, ne paraların altından girer üstünden çıkar.</p>

  <p class="normal">Zabıt kâtibi tahsildara:</p>

  <p class="normal">— Doktorun serveti ne kadardır acaba? diyordu.</p>

  <p class="normal">— Her yıl artırdığı on iki bin frank, on iki yıl sonunda yüz kırk dört bin frank eder; bunun bileşik faizleri de en azından yüz bin frank tutar; bu arada Paris'teki noterinin önerisiyle bir iki iyi iş yapmış, 1822'ye kadar da sekiz ya da yedi buçuk faizle devlet tahvili almış olsa, şimdi herifin elinde dört yüz bin frank kadar bir şey var demektir; bugün yüz on altıdan satılan yüzde beş faizli on dört bin liralık geliri de cabası. Ursule'e bir şey bırakmadan yarın ölse, eviyle eşyalarından başka bize yedi sekiz yüz bin frank kalır.</p>

  <p class="normal">— Minoret'ye yüz bin, küçük kıza yüz bin, seninle bana da üçer yüz bin bırakmalı; hakçası bu olur.</p>

  <p class="normal">— Ekmeğimize yağ sürülürdü hani!</p>

  <p class="normal">— Eğer böyle bir şey yaparsa, dedi Massin, zabıt kâtipliğimi satar güzel bir ev alırım; Fontainebleau'da yargıç olmaya çalışır, sonra da milletvekili olurum.</p>

  <p class="normal">— Ben bir borsa komiserliği satın alırım, dedi tahsildar.</p>

  <p class="normal">— Ne yazık ki, şu kolunda gezdirdiği küçük kızla papaz, çevresini sarmışlar, bizim ona bir etkimiz olamaz.</p>

  <p class="normal">— Hiç olmazsa kiliseye bir şey bırakmayacağından eminiz ya!</p>

  <p class="normal">Amcalarının-dayılarının ayine gittiğini gören mirasçıların nasıl bir korkuya düştükleri artık kolayca kestirilebilir. Ne de olsa çıkarının tehlikeye düştüğünü görecek kadar zekidir herkes. Diplomatın da, köylünün de kafası çıkara göre işler ve bu alanda en budala görünen, belki en güçlü olandır. Bu yüzden mirasçılardan en ahmağının bile kafasında, "Küçük Ursule'ün elinde, koruyucusunu kilisenin kucağına atacak güç varsa, ne diye mirası kendine bıraktıracak güç olmasın?" tümcesi ateşten harflerle yanıyordu şimdi. Menzilhaneci oğlunun mektubundaki bilmecemsi sözleri unutmuş, kent meydanına koşmuştu; çünkü doktorun kilisede ayin izlemesi, iki yüz elli bin frangın elden gitmesi anlamına gelebilirdi. Doğrusunu isterseniz mirasçıların korkusu, toplumsal duyguların en güçlü ve en haklısına, yani aile çıkarlarına dayanıyordu. Belediye reisi (sonradan kralcı olmuş eski bir değirmenci, bir Levrault-Crémière'di):</p>

  <p class="normal">— Bay Minoret, dedi, şeytan kocayınca keşiş olmuş derler. Amcanızın bizden olduğu söyleniyor.</p>

  <p class="normal">Menzilhaneci, can sıkıntısını gizlemeye çalışarak:</p>

  <p class="normal">— Geç olsun da güç olmasın kuzenim, diye yanıt verdi.</p>

  <p class="normal">Crémière yumruklarını sıkarak kilise kapısının önünde duran belediye başkanını gösterdi:</p>

  <p class="normal">— Hakkımızı yeseler bu herif sevincinden yerinde duramaz, dedi. Oğlunu o şeytan çarpasıca kızla evlendirmeye bile kalkar.</p>

  <p class="normal">Levrault-Levrault'ların büyük oğlu Nemours kasabı:</p>

  <p class="normal">— Crémière Baba neye üzülüyor? dedi. Amcasının cennetin yolunu tutması hoşuna gitmiyor mu?</p>

  <p class="normal">— Kimin aklına gelirdi bu? dedi tahsildar.</p>

  <p class="normal">Uzaktan kalabalığı görünce, karısından ayrılan ve kadını tek başına kiliseye yollayan noter:</p>

  <p class="normal">— İnsan büyük söylememeli, diye yanıtladı onu.</p>

  <p class="normal">Crémière noterin koluna girerek:</p>

  <p class="normal">— Bay Dionis, dedi, böyle bir durum karşısında ne yapmamızı öğütlersiniz?</p>

  <p class="normal">Noter mirasçılara dönerek:</p>

  <p class="normal">— Size öğüdüm, dedi, her zamanki gibi aynı saatlerde yatıp kalkmanız, çorbanızı soğutmadan içmeniz, pabuçlarınızı ayaklarınıza geçirmeniz, başınıza şapkanızı giymeniz, "hiçbir şey olmamış gibi" yaşamınıza devam etmeniz.</p>

  <p class="normal">Massin onu anlayışlı bir bakışla süzerek:</p>

  <p class="normal">— Hiç de avutucu değilsiniz, dedi.</p>

  <p class="normal">Kısa boylu, şişman, geniş ve toplu yüzlü olmasına karşın cin gibi bir adamdı Crémière-Dionis. Para yapmak için gizlice Massin'le anlaşmıştı ve büyük olasılıkla ona para sıkıntısında olan köylüleri, ele geçirilecek toprakları haber veriyordu. Bu iki adam işlerini böyle seçiyor, iyilerini elden kaçırmıyor, köylülerin toprak işlerini sekteye uğratmasa da geciktiren bu ipotek tefeciliğinin kârını aralarında bölüşüyorlardı. Bu yüzden de Dionis, menzilhaneci Minoret'yle tahsildar Crémière'den çok, dostu zabıt kâtibi yüzünden doktorun mirasına büyük bir ilgi duyuyordu. Massin'in hissesi, iki ortağın bölgede gördükleri işlerin sermayesini er geç çoğaltacaktı.</p>

  <p class="normal">Noter Massin'e usulca sesini çıkarmamasını tembihledikten sonra:</p>

  <p class="normal">— Bu işin nerden çıktığını Bay Bongrand'dan öğrenmeye çalışırız, diye yanıtladı onu.</p>

  <p class="normal">O sırada ufak tefek bir kadın, menzilhanecinin ortasında bir kule gibi göründüğü kalabalığın içine daldı:</p>

  <p class="normal">— Ne işin var orada Minoret? diye bağırdı. Hem Désiré'nin nerede olduğunu bilmiyorsun, hem burada dikilmiş gevezelik ediyorsun. Ben senin atla yola çıktığını sanıyordum! Günaydın bayanlar, baylar!</p>

  <p class="normal">Bu ufacık, zayıf, soluk benizli ve sarışın kadın menzilhanecinin karısıydı; üstüne çikolata rengi çiçekler serpili Hint kumaşından beyaz bir giysi giymiş, başına dantel süslü ve işlemeli bir takke geçirmiş, sıska omuzlarına küçük yeşil bir şal almıştı. Bu kadın en sert arabacıları, uşakları, yamakları, karşısında tir tir titretir, kasaya bakar, hesap tutar ve komşuların dediği gibi, kocasının işini parmağında çevirirdi. Gerçek ev kadınları gibi, hiçbir mücevher takmamıştı. Kendi deyimiyle "süslü püslü ıvır zıvırlardan" hoşlanmaz, sağlam şeyleri severdi; o gün bayram olmasına karşın, ceplerinde bir deste anahtar şıkırdayan siyah önlüğünü sırtından çıkarmamıştı. Cırlak sesi insanın kulağını tırmalıyordu. Gözlerinin tatlı bir mavisi vardı ama dik bakışı, kısık ağzının ince dudaklarına ve geniş çıkıntılı, azametli alnına uygundu. Hareketleriyle sözleri, sert bakışlarından da sertti. Goupil, her biri yedi yıl çalıştıktan sonra Zélie tarafından iyi yaşam koşullarına kavuşturulan üç genç ve temiz pak giyimli arabacının arka arkaya saltanat sürüşüne parmağını basarak, "İki kişinin yerini tutmak zorunda kalan Zélie, her zaman bir üçüncüye de yetişmiştir" diyordu. Muzip noter kâtibi, I. Sürücü, II. Sürücü, III. Sürücü diyordu bu arabacılara. Ama bu gençlerin evdeki etkilerinin azlığı ve patronlarına kesin boyun eğişleri, Zélie'nin, sadece iyi insanlar oldukları için onlarla ilgilendiğini gösteriyordu. Böyle söyleyenlere:</p>

  <p class="normal">— Zélie işgüzarlık sever, diyordu noter kâtibi.</p>

  <p class="normal">Bu karalama pek de akla yakın değildi. Menzilhanecinin karısı, tahta gibi göğsüyle beslediği oğlunun doğumundan beri parasını artırmaktan başka bir şey düşünmemiş, büyük bir çaba göstererek kendini o koca işletmenin yönetimine vermişti. Bir demet samanını, birkaç ölçek çavdarını çalmak ve kargacık burgacık yazısıyla hesap namına toplama çıkarmadan başka bir şey bilmemesine karşın en karışık hesaplarda bile Zélie'yi şaşırtmak olanaksızdı. Sadece samanlarının, taze otlarının, arpalarının miktarını kestirmek için gezintiye çıkar, sonra da adamını ot toplamaya, arabacılarını demet yapmaya yollarken onlara, en fazla elli kiloluk bir yanılmayla şu ya da bu çayırdan ne kadar ürün alabileceklerini söylerdi. Minoret-Levrault denen o iri, hantal bedenin ruhu olmasına, onu aptalca havaya kalkmış burnundan tutup istediği yere sürükleyebilmesine karşın, vahşi hayvan terbiyecilerinin her zaman az çok duydukları korkuları da duyardı. Bu yüzden hep kocasından önce öfkelenir, sonra da Minoret gidip adamlarına çattığında, karısından zılgıtı yediğini hemen anlardı sürücüler; çünkü kabak sonunda onların başına patlardı. Minoret'nin karısı, çıkarını bildiği kadar becerikliydi de. Kentin her yanında, "Karısı olmasa Minoret'nin hali nice olur?" denirdi evlerin çoğunda.</p>

  <p class="normal">Nemours'un kâhyası:</p>

  <p class="normal">— Başımıza geleni bir bilsen sen de zıvanadan çıkardın, diye yanıtladı karısını.</p>

  <p class="normal">— Nedir başınıza gelen?</p>

  <p class="normal">— Ursule Doktor Minoret'yi kiliseye götürmüş.</p>

  <p class="normal">Zélie Levrault'nun gözleri fal taşı gibi açıldı. Bir an öfkeden sapsarı kesildi:</p>

  <p class="normal">— Gözümle görmedikçe inanmam, dedi.</p>

  <p class="normal">Koşarak kiliseye girdi. Ayinde kutsal ekmeğin havaya kaldırıldığı bölüme gelinmişti. Herkesin duaya dalmış olmasından yararlanan Minoret'nin karısı, şapellerin önünden geçerek tek tek bütün iskemle dizilerine ve sıralara baktı; Ursule'ün oturduğu yere gelince da yanında başı açık duran yaşlı adamı gördü.</p>

  <p class="normal">Barbé-Marbois'nın,<sup class="calibre2"><a href="../Text/balzac_split_012.html#footnote-600-61" id="footnote-600-61-backlink">[61]</a></sup> Boissy d'Anglas'nın,<sup class="calibre2"><a href="../Text/balzac_split_012.html#footnote-600-62" id="footnote-600-62-backlink">[62]</a></sup> Morellet'nin, Helvétius'ün ya da Büyük Frederik'in yüzlerini anımsarsanız, pek de ilerlememiş yaşlılığı bu ünlü adamlarınkine benzeyen Doktor Minoret'nin başı, olduğu gibi gözünüzün önüne gelebilir. Sanki aynı kalıptan çıkmış, kolayca madalyası yapılabilecek bu başlarda, ciddi, neredeyse sert bir profil, soğuk renkler, matematiksel bir düzen, sanki sıkıştırılmış gibi dar bir yüz, zeki gözler, ağırbaşlı ağızlar ve soylu bir hava vardır; ama bu soyluluk, duygudan çok alışkanlıkta, yaradılıştan çok düşüncelerdedir. Hepsinin de yüksek, ama tepede arkaya doğru yatan alınları vardır; bu da maddeci eğilimlerinin işaretidir. Bütün Ansiklopedi yazarlarının, La Gironde konuşmacılarının, o dönemin hemen hemen hiçbir dinsel inancı olmayan bu adamlarının portrelerinde bu baş biçimini, bu yüz ifadesini bulursunuz. Kendilerine "yaradancı"<sup class="calibre2"><a href="../Text/balzac_split_012.html#footnote-600-63" id="footnote-600-63-backlink">[63]</a></sup> derler ama aslında Tanrısızdırlar. Yaradancı, doğrulanmayı bekleyen bir Tanrıtanımazdır her zaman. Yaşlı Minoret'nin de işte böyle, ama kırış kırış bir alnı vardı; siyah giysisinin üstüne kar gibi dökülen beyaz saçlarının, süslenen bir kadınınkiler gibi arkaya taranmış olması bu alına bir tür saflık da veriyordu. Gençliğinde olduğu gibi her zaman siyah ipek çoraplar, altın tokalı ayakkabılar, kumlu ipekten bir pantolon, üstünden "siyah kordon"un geçtiği beyaz bir yelek ve kırmızı rozetle süslenmiş siyah bir giysi giyerdi. Soğuk beyazlığı, yaşlılığın yarattığı sarı tonlarla yumuşayan bu anlamlı başın üstüne bir pencerenin tüm ışığı vurmuştu o sırada. Menzilhanecinin karısı geldiğinde doktorun pembe kapaklı, nemlenmiş mavi gözleri sunağa çevrilmişti: yeni bir inanç, bu gözlere yeni bir ifade veriyordu. Kitabında duasını kestiği yere gözlüğünü işaret olarak bırakmıştı. Bu uzun boylu ve kuru ihtiyar, kollarını göğsünde kavuşturmuş, yetilerini bütünüyle elinde tuttuğunu ve inancında sarsılmaz bir şeyler bulunduğunu gösteren bir tavırla ayakta duruyor, bu "Tanrı'ya dönüş"ü başına kakmak ister gibi karşısına dikilen yeğeninin karısını görmezlikten gelerek, umudun gençleştirdiği alçakgönüllü bir bakışla sunağı seyretmeye devam ediyordu.</p>

  <p class="normal">Bütün başların kendine döndüğünü görünce Zélie hemen kiliseden çıktı; meydana doğru yürüdü. Bu kez kiliseye gidişindeki gibi acele etmiyordu. Bu mirasa bel bağlamıştı, oysa miras sorunlu bir hal alıyordu şimdi. Zabıt kâtibini, tahsildarı ve karılarını öncekinden daha kaygılı buldu. Goupil onlara biraz işkence edip eğlenmişti. Menzilhanecinin karısı:</p>

  <p class="normal">— Bu meydanda, bütün kentin önünde işlerimizden söz edecek değiliz, bize gelin, dedi.</p>

  <p class="normal">Sonra notere dönerek:</p>

  <p class="normal">— Dionis, siz de buyurun, diye ekledi.</p>

  <p class="normal">Massin'lerin, Crémière'lerin ve menzilhanecinin mirastan yoksun bırakılması olasılığı, memlekette günün haberi olacaktı besbelli.</p>

  <p class="normal">Mirasçılarla noter, menzilhaneye doğru gitmek üzere meydandan geçerken, Grand-Rue'nün yukarısında ve kilisenin hemen yakınında bulunan durağa son hızla gelen bir yolcu arabasının çıkardığı büyük gürültü duyuldu.</p>

  <p class="normal">— Bak, ben de senin gibiyim Minoret, dedi Zélie, Désiré'yi unuttum. Haydi karşılamaya gidelim; neredeyse avukat sayılır, bunlar biraz da onun işi artık.</p>

  <p class="normal">Bir yolcu arabasının gelişi, insanları her zaman eğlendirir. Ama bir de geç kaldı mı, kesinlikle bir şeyler olmuş demektir. Bu yüzden de kalabalık Ducler'i karşılamaya koştu ve herkes bir ağızdan:</p>

  <p class="normal">— İşte Désiré, diye bağırdı.</p>

  <p class="normal">Nemours'luların hem baş belası, hem de eğlencesi olan Désiré'nin gelişi, kent halkını her zaman heyecana düşürürdü. Gençler onu seviyor, o da onlara cömert davranıyor ve geldiği zaman çoluğu çocuğu baştan çıkarıyordu. Ama eğlencelerinden o denli korkuluyordu ki, birçok aile, lise ve hukuk eğitimini Paris'te yapmasına çok sevinmişlerdi. İnce, zarif, annesi gibi sarışın bir delikanlı olan Désiré Minoret'nin mavi gözleri ve solgun yüzü annesine çekmişti. Arabanın kapısından kalabalığa gülümsedi, sonra çevik bir hareketle indi ve annesini kucakladı. Bu delikanlıyı şöyle bir betimlemek, Zélie'nin onu görünce neden koltuklarının kabardığını anlamamıza yardımcı olacaktır.</p>

  <p class="normal">Genç öğrencinin ayağında şık botlar, üstünde, ayakaltı kayışları parlak meşinden, beyaz İngiliz kumaşı bir pantolon vardı. Zevkle seçilmiş güzel kravatını zarifçe bağlamıştı ve güzel süslü yeleğinin cebinden yassı saatinin zinciri sarkıyordu. Ayrıca mavi çuhadan kısa bir redingot giymiş, başına gümüşsü bir şapka geçirmişti. Ama yeleğinin altın düğmelerinden ve morumsu keçi derisi eldivenlerinin üstüne taktığı yüzükten görmemişliği belli oluyordu. Elinde işlemeli, altın başlı bir baston vardı.</p>

  <p class="normal">Annesi:</p>

  <p class="normal">— Saatini düşüreceksin, dedi oğlunu kucaklarken.</p>

  <p class="normal">Çocuk babasına yanağını uzattı ve:</p>

  <p class="normal">— Özellikle öyle koydum, yanıtını verdi.</p>

  <p class="normal">— Eee kuzenim, artık avukat oluyorsun galiba? dedi Massin.</p>

  <p class="normal">Désiré kalabalığın dostça selamlarına karşılık veriyordu:</p>

  <p class="normal">— Dönüşte yemin edeceğim.</p>

  <p class="normal">Goupil delikanlının elinden tuttu:</p>

  <p class="normal">— Çok güleceğiz, desene!</p>

  <p class="normal">— Sen de mi buradasın köftehor! diye yanıtladı onu Désiré.</p>

  <p class="normal">Noter kâtibi, kalabalığın arasında kendisine böyle senlibenli davranılmasından rahatsız olmuştu:</p>

  <p class="normal">— Okuyup yazmışsın ama terbiyeyi de peynir ekmekle yemişsin!</p>

  <p class="normal">Bayan Crémière kocasına:</p>

  <p class="normal">— Ne, dedi, terbiyeli peynir ekmek mi yemiş?</p>

  <p class="normal">Désiré, morarmış yüzü sivilcelerle kaplı, yaşlı arabacıya dönerek:</p>

  <p class="normal">— Cabirolle, eşyalarımı biliyorsunuz, diye bağırdı, hepsini bizim eve yollarsınız!</p>

  <p class="normal">Sözünü sakınmayan Zélie de:</p>

  <p class="normal">— Hayvanlar kan ter içinde kalmış! dedi Cabirolle'e. Aklın yok mu senin, hayvan böyle mi sürülür? Sen onlardan kafasızsın besbelli!</p>

  <p class="normal">— Ama Bay Désiré son hızla gelmek istiyordu; sizi meraktan kurtarmak için...</p>

  <p class="normal">Zélie:</p>

  <p class="normal">— Madem kaza filan olmadı, diye devam etti, hayvanlarını niye tehlikeye atarsın?</p>

  <p class="normal">Dostların buluşması, selamlaşmalar, gençlerin Désiré'nin çevresini sarması, bu gelişin bütün ufak tefek olayları ve arabayı geciktiren kazanın öyküsü epeyce zaman aldığı için, aralarına dostların da katılmasıyla büyüyen mirasçılar kafilesi meydana vardığında kilise dağılıyordu. Akla gelmeyecek şeyler yapan rastlantının bir cilvesiyle Désiré, kilisenin önünden geçerken kapının kemeri altında Ursule'ü gördü ve kızın güzelliği karşısında olduğu yerde donakaldı. Genç avukatın bu hareketi, ister istemez anneyle babayı da durdurdu.</p>

  <p class="normal">Kolunu vaftiz babasına verdiği için sağ eliyle dua kitabını, sol eliyle de şemsiyesini tutmak zorunda kalan Ursule'ün halinde tavrında, zarif kadınların, kadın olmak gibi hoş bir işin zor yanlarının üstesinden gelirken takınmayı bildikleri o doğuştan zariflik göze çarpıyordu. Eğer bir insanın içini dışından okumak olasıysa, bu halin tanrısal bir saflık ifade ettiği söylenebilirdi ancak. Ursule'ün sırtında, yer yer mavi kurdelelerle süslenmiş beyaz muslinden, sabahlığa benzer bir giysi vardı. Çevresi geniş bir kenar baskısının içinden geçirilmiş benzer bir kurdeleyle çevrili ve giysideki gibi fiyonklarla bağlı pelerini, göğsünün güzelliğini açığa vuruyordu. Duru beyaz boynunun büyüleyici rengi, sarışınlara çok yakışan bu mavilerle büsbütün meydana çıkıyordu. Uçları uzun püsküllü mavi kemeri de, bir kadında en çok hoşa giden yerin, kıvrak, ince belinin biçimini ortaya seriyordu. Başına hasır bir şapka giymiş ve bu şapka, giysisindekinin eşi kurdelelerle çok sade bir biçimde süslenmişti. Kurdeleler iki yandan çenesinin altına bağlanıyor ve şapkanın kar gibi beyazlığını meydana çıkarırken güzel sarışın cildinin rengine de uyuyordu. Sarı, ince saçlarını süse püse kaçmadan, kendi eliyle ortadan ayırıp tarayan Ursule'ün kalın, yassı örgüleri başının iki yanından sarkıyor ve bu örgülerdeki binlerce parlak girinti çıkıntı bakanın gözünü alıyordu. Hem tatlı hem de gururlu külrengi gözleri, biçimli alnına çok uygundu. Yanaklarına bir bulut gibi çöken pembelik, düzgün ama sıradan olmayan yüzünü canlandırıyordu. Doğa ona, ender rastlanır bir ayrıcalık olarak, hem kusursuz çizgiler, hem de güzel renkler vermişti. Yaşam biçiminin soyluluğu, yüz çizgilerinin, hareketlerinin ve kişiliğindeki genel ifadenin şaşırtıcı uyumundan belli oluyordu: tam bir güven ve alçakgönüllülük örneğiydi bu haliyle. Çok sağlıklı olmasına karşın, kabaca açığa vurulmuş bir sağlık değildi bu ve her halinde bir seçkinlik vardı. Açık renk eldivenlerinin içinde ellerinin de güzel olduğu anlaşılıyordu. Kemerli ince ayaklarına kahverengi ipek püsküllü, bilekten bağlanan ve kızıl kahverengi deri ayakkabılar giymişti. Üstüne yassı, küçük bir saatle altın püsküllü mavi kesesini iliştirdiği mavi kemeri, kadınlardan hiçbirinin gözünden kaçmadı. Bayan Crémière kocasının kolunu sıkarak:</p>

  <p class="normal">— Ona yeni bir saat almış, dedi.</p>

  <p class="normal">Désiré:</p>

  <p class="normal">— Nasıl, bu Ursule mü? Nasıl da tanıyamadım! dedi.</p>

  <p class="normal">Menzilhaneci, yaşlı adamın yolu üstüne iki sıra dizili kent halkını göstererek:</p>

  <p class="normal">— Amcacığım, kiliseye gelişiniz bir olay oldu. Herkes sizi görmek istiyor, dedi.</p>

  <p class="normal">Massin, doktorla Ursule'ü selamladıktan sonra kurnaz bir edayla yerlere kadar eğilerek:</p>

  <p class="normal">— Sizi Rahip Chaperon mu, yoksa Matmazel Ursule mü böyle hak yoluna getirdi? diye sordu.</p>

  <p class="normal">Yaşlı doktor yürüyüşüne devam ederken, rahatsız edilmiş bir adam tavrıyla kısaca:</p>

  <p class="normal">— Ursule, yanıtını verdi.</p>

  <p class="normal">Bir gece önce doktor, Ursule'le, Nemours'un hekimiyle ve Bongrand'la oynadığı whist partisini bitirirken, "Yarın kiliseye gideceğim" demiş, sulh yargıcı da buna, "Mirasçılarınızın gözüne artık uyku girmez" diye karşılık vermişti. Sulh yargıcı böyle dememiş olsaydı bile bu zeki ve uzak görüşlü doktor mirasçılarının ruh halini yüzlerinden bir bakışta anlayıverecekti. Zélie'nin ok gibi kiliseye girişi, doktorun gözünden kaçmayan bakışları, bu işte çıkarı olan herkesin meydanda toplanması, Ursule'ü görünce yüzlerinde beliren ifade, bütün bunlar o sırada yeniden alevlenen bir kini ve iğrenç kaygıları açığa vuruyordu.</p>

  <p class="normal">Bayan Crémière de çekingen bir hareketle eğilerek:</p>

  <p class="normal">— Bu sizin işiniz küçük hanım, dedi. Sizin için mucize göstermek işten değil!</p>

  <p class="normal">Ursule:</p>

  <p class="normal">— Bu mucize Tanrı'nın işi madam, yanıtını verdi.</p>

  <p class="normal">Minoret-Levrault:</p>

  <p class="normal">— Tanrı mı? dedi. Bizim kaynata, "Din perdesi altında çok fırıldaklar döner" derdi.</p>

  <p class="normal">Doktor sert bir edayla:</p>

  <p class="normal">— Kaynatanızın biraz bayağı kanıları varmış, diye yanıtladı onu.</p>

  <p class="normal">Minoret karısıyla oğluna dönerek:</p>

  <p class="normal">— Gelip amcamı selamlasanıza, dedi.</p>

  <p class="normal">Zélie oğlunu alıp götürürken:</p>

  <p class="normal">— Bu içten pazarlıklı kızın karşısında kendimi tutamam, yanıtını verdi.</p>

  <p class="normal">— Amcacığım, diyordu bu arada Bayan Massin, kiliseye gittiğiniz zaman siyah kadife bir takke giymeyi unutmayın. İçerisi çok rutubetli.</p>

  <p class="normal">Adamcağız çevresindekilere bakarak:</p>

  <p class="normal">— Aman yeğenim! dedi, ben ne kadar çabuk yatağa düşersem siz de o kadar erken oynarsınız.</p>

  <p class="normal">Ursule'ü de sürükleyerek yürümeyi sürdürüyor ve sanki acelesi varmış gibi gidiyordu. Sonunda ötekiler peşlerini bıraktılar.</p>

  <p class="normal">Ursule şımarık bir tavırla doktorun kolunu dürterek:</p>

  <p class="normal">— Ne diye onlara bu kadar sert sözler söylüyorsunuz? İyi etmiyorsunuz, dedi.</p>

  <p class="normal">— Dine dönmeden önce de ikiyüzlülerden nefret ederdim, sonra da edeceğim. Hepsine iyilik ettim, minnet göstermelerini beklemedim; ama şu insanlardan hiçbiri, kutladığım tek bayramda, senin gününde, sana bir çiçek bile yollamadı.</p>

  <p class="normal">Doktorla Ursule'ün epeyce gerisinden Bayan de Portenduère geliyor, acılar içindeymiş gibi güçlükle yürüyordu. Giysilerinde geçen yüzyılın havasını taşıyan eski kadınlardandı o. Hep düz kollu, menekşe rengi, örneğine ancak Madam Lebrun'ün<sup class="calibre2"><a href="../Text/balzac_split_012.html#footnote-600-64" id="footnote-600-64-backlink">[64]</a></sup> portrelerinde rastlanan giysilerden giyer bu kadınlar; siyah dantelden kısa mantoları, ağır ve gururlu yürüyüşlerine yakışan modası geçmiş şapkaları vardır. Sanki hâlâ sepetli etekleri varmış gibi yürürler; kolu kesilen adamların zaman zaman artık olmayan ellerini oynatmaları gibi onlar da sepetlerini çevrelerinde hissederler; büyük yorgun gözleri ve solgun alınlarıyla uzun, renksiz yüzlerinden, başlarına sarılı yassı bukleli takma saçlarına karşın hüzünlü bir zarafet eksik olmaz. Yüzlerini, yanaklarından artık isteksiz isteksiz sarkan dantellerle örterler; ama bütün bu yıkıntıların üstünde, hareketlerde ve bakışlarda şaşılacak bir soyluluk göze çarpar. Bu yaşlı hanımefendinin de kırışık, kırmızı gözlerinden ayin sırasında ağladığı anlaşılıyordu. Heyecanlı bir hali vardı; birini bekliyormuş gibi arkasına döndü. Bayan de Portenduère'in arkasına dönmesi, Doktor Minoret'nin dine dönmesi kadar önemli bir olaydı.</p>

  <p class="normal">Bayan Massin, yaşlı doktorun yanıtları üzerine donakalan mirasçıların yanına giderek:</p>

  <p class="normal">— Madam de Portenduère kime kızdı acaba? dedi.</p>

  <p class="normal">Noter Dionis, aklına bir anı ya da unutulmuş bir düşünce takılan biri gibi alnına vurdu.</p>

  <p class="normal">— Papazı arıyor, dedi. Hepinizin derdine bir çare buldum, miras da kurtuldu! Haydi Bayan Minoret'ye gidip ağız tadıyla bir yemek yiyelim.</p>

  <p class="normal">Mirasçıların noterin arkasından Minoret'lerin evine nasıl telaşla gittiklerini herkes kolayca kestirebilir. Goupil arkadaşının koluna girmiş, iğrenç bir tebessümle kulağına:</p>

  <p class="normal">— İşin içinde bir piliç var, diye fısıldıyordu.</p>

  <p class="normal">Minoret'lerin oğlu omuz silkerek:</p>

  <p class="normal">— Bana ne, dedi. Ben dünyanın en harikulade yaratığı Florine'e deli gibi âşığım.</p>

  <p class="normal">Goupil:</p>

  <p class="normal">— Kim bu Florine dediğin? diye sordu. Seni çok severim ve birtakım yaratıklar tarafından yolunmanı istemem.</p>

  <p class="normal">— Florine ünlü Nathan'ın gözdesi. Benim çılgınlığım da boşuna, çünkü benimle evlenmek istemediğini açıkça söyledi.</p>

  <p class="normal">— Bedenleriyle bozan bu kızların, bazen akılları başlarında oluyor, dedi Goupil.</p>

  <p class="normal">Désiré baygın bir edayla yanıtladı onu:</p>

  <p class="normal">— Onu bir kerecik görsen böyle şeyler söylemezdin.</p>

  <p class="normal">Goupil belki Bongrand'ın bile inanabileceği bir ateşlilikle:</p>

  <p class="normal">— Olsa olsa gönül eğlencesi olabilecek bir şey için geleceğini mahvettiğini görürsem, Kenilworth'te Varney'nin Amy Robsart'ı parçaladığı gibi ben de gidip o yosmayı parçalarım! Senin karın bir d'Aiglemont, bir Matmazel du Rouvre olmalı, seni milletvekilliğine kadar götürmeli. Geleceğimi senin geleceğine ipotek ettim ben; saçmalıklar yapmana izin veremem!</p>

  <p class="normal">— Mutlulukla yetinecek kadar zenginim ben, yanıtını verdi Désiré.</p>

  <p class="normal">Zélie, geniş avlusunun orta yerinde kalan iki arkadaşa seslendi:</p>

  <p class="normal">— Neler karıştırıyorsunuz bakayım siz orada?</p>

  <p class="normal">Doktor da bu arada Burjuvalar Sokağı'nda gözden kaybolmuş ve genç bir adamın çevik adımlarıyla, o hafta tüm Nemours'u çalkalayan tuhaf olayın meydana geldiği eve gelmişti. Bu olayla ilgili olarak şimdi, öykümüzü ve noterin mirasçılara söylediği sözleri tümüyle anlaşılır hale getirecek bir iki açıklama yapmamız gerekiyor.</p>

  <p class="normal">Doktorun kayınbabası, ünlü klavsenci ve çalgı yapımcısı Valentin Mirouët –aynı zamanda en ünlü org virtüozlarımızdan biriydi– 1785'te öldüğünde ardında, yaşlılık günlerinin ürünü, evlilik dışı bir oğul bırakmıştı. Evlatlığa kabul edilmiş, babasının adını taşıyan, ama kötü yaradılışlı bir çocuktu bu. Yaşlı adam, ölüm döşeğinde bu şımarık çocuğu görüp teselli bulamadan öldü. Şarkıcı ve besteci olan Joseph Mirouët, takma bir adla İtalyanların yanında<sup class="calibre2"><a href="../Text/balzac_split_012.html#footnote-600-65" id="footnote-600-65-backlink">[65]</a></sup> çalışmaya başladıktan sonra genç bir kızla Almanya'ya kaçmıştı. Yaşlı çalgı yapımcısı, aslında son derece yetenekli olan çocuğu damadına emanet etti; bu arada çocuğun annesiyle, Bayan Minoret'yi üzmemek için evlenmediğini de belirtti. Doktor, hisseleri Erard<sup class="calibre2"><a href="../Text/balzac_split_012.html#footnote-600-66" id="footnote-600-66-backlink">[66]</a></sup> tarafından satın alınan yapımcının mirasının yarısını bu zavallıya vermeye söz verdi. Diplomatik kanallardan, evlilik dışı kayınbiraderi Joseph Mirouët'yi arattı. Ama bir akşam Grimm ona, sanatçının bir Prusya alayına katıldıktan sonra askerden kaçtığını, sahte bir adla ortadan kaybolduğunu ve kimselerin onu bulamadığını söyledi. Boylu poslu, yakışıklı, doğuştan güzel sesliydi Joseph Mirouët; üstüne üstlük bir de yetenekli, üretken bir besteciydi ve on beş yıl boyunca, şu Berlinli Hoffmann'ın<sup class="calibre2"><a href="../Text/balzac_split_012.html#footnote-600-67" id="footnote-600-67-backlink">[67]</a></sup> onca güzel betimlediği bohem yaşamı içinde yuvarlanıp gitti. Gelgelelim kırk yaşlarına doğru öyle büyük bir sefalet içine düşmüştü ki, 1806'da yeniden Fransız yurttaşı olma olanağını bulunca bu fırsatı kaçırmadı. Hamburg'a yerleşti, kendi halinde bir kentsoylunun, şöhreti hâlâ ortalarda dolaşan bu sanatçıya sevdalanan ve kendini ona adamak isteyen müzik delisi kızıyla evlendi. Ne var ki, on beş yıllık sefaletten sonra bolluğun şarabını kaldıramadı; savurgan yaradılışı yeniden su yüzüne çıktı; bir yandan karısını mutlu ederken, bir yandan da birkaç yılda servetini çarçur edip tüketti. Sefalet geri geldi. Joseph Mirouët'nin sonunda bir Fransız alayına bando çalgıcısı olarak katılmayı kabul etmesi için karı koca kimbilir ne korkunç sıkıntılar çekmişlerdi. 1813 yılında, büyük bir rastlantı sonucu Mirouët adını fark eden alayın cerrahı bir binbaşı, bunu bazı şeyler borçlu olduğu Doktor Minoret'ye yazdı. Yanıt gecikmedi. 1814'te, Paris'in teslim oluşundan önce Joseph Mirouët Paris'te sığınacak bir yer bulmuş ve orada karısı, küçük bir kız çocuğunu doğururken ölmüştü. Doktor küçük kıza, karısı Ursule'ün adını vermek istedi. En az karısı kadar yorgunluk ve sefaletten bitip tükenen bando yüzbaşısına gelince, o da daha fazla yaşamadı. Bahtsız adam ölürken kızını doktora emanet etti; o da gülünç kilise törenlerinden nefret etmesine karşın kızın vaftiz babası oldu.</p>

  <p class="normal">Düşükler, zor doğumlar ya da ilk yılların hastalıkları sonucunda çocuklarını art arda yitiren doktor, umudunu son bir denemeye bağlamıştı hep. Oysa zayıf yaradılışlı, sinirli ve kırılgan bünyeli bir kadın bir kez düşük yapmaya başlarsa, kocasının özeni, gözlem yeteneği ve bilgisi ne olursa olsun, gebelik ve doğumlarında tıpkı Ursule Minoret'nin davrandığı gibi davranır çoğu zaman. Zavallı adam, bu ısrarlı ve karşılıklı çocuk istekleri yüzünden sık sık kendini suçlar olmuştu. İki yıllık bir dinlenmeden sonra son çocuk 1792'de –şu anlaşılmaz çoğalma olgusunda çocuğun kanıyla babaya, sinir sistemiyle de anaya çektiğini düşünen fizyologlara hak vermek gerekirse– anasının sinirsel durumunun yol açtığı nedenlerle ölmüştü. İyilikseverlik, içindeki bu onca güçlü duygunun hazlarından vazgeçmek zorunda kalan doktor için umduğu gibi gerçekleşmeyen babalığının bir rövanşı olmuştu besbelli. Evlilik yaşamı boyunca doktor, her şeyden çok, küçük, sarışın bir kız çocuğu, eve neşe getiren o çiçeklerden birini istemişti; bu yüzden de Joseph Mirouët'nin mirasını büyük bir sevinçle kabul etmiş ve yitik düşlerinin tüm umutlarını bu küçük yetime yöneltmişti. İki yıl boyunca, tıpkı bir zamanlar Cato'nun Pompeius için yaptığı gibi, Ursule'ün yaşamının en küçük ayrıntılarını izledi. Kendisi yanlarında değilken, sütannenin çocuğa meme vermesini, onu yatırıp kaldırmasını istemiyordu. Deneyimini, bilgisini, tümüyle bu çocuğun hizmetine verdi. Ardı ardına bir annenin acılarını, korkudan umuda, umuttan kaygıya geçişlerini, çabalarını ve sevinçlerini yaşadıktan sonra, sarışın Almanya'yla Fransız sanatçının karışımı bu kızda çok güçlü bir yaşam ve derin bir duyarlık olduğunu fark etmişti. Mutlu ihtiyar, bir annenin duygularıyla, önce tüy, sonra ipek, sonra da hafif ve ince bir saça dönüşen ve onu okşayan ellere onca okşayıcı gelen bu sarı saçın gelişimini izledi. Gül goncalarına benzer parmakları altından kanın seçildiği incecik bir zarla örtülü bu minik çıplak ayakları kimbilir kaç kez öptü. Deli gibi düşkündü bu çocuğa. Çocuk ilk hecelerini söylemeye başladığında ya da güzel mavi gözleriyle düşüncenin tansökümüne benzer hülyalı bakışlarını dört bir yana gezdirip sonunda gülüverdiğinde, adam saatlerce kızın önünde duruyor; Jordy'yle birlikte, çocuğun aynı zamanda hem çiçek hem yemiş, hem bulanık bir zekâ, hem sürekli bir hareket, hem de güçlü bir istek olduğu bu tadına doyulmaz yaşam evresinin en ufak belirtileri altında gizli –çoklarının kapris deyip geçtiği– nedenleri bulmaya çalışıyorlardı. Ursule'ün güzelliği ve tatlılığı doktoru ona öylesine bağlamıştı ki, doğanın yasalarını bile değiştirebilirdi onun için; örneğin Ursule'ün dişleri çıkarken, Jordy'ye birkaç kez kendi dişlerinin de ağrıdığını söylemişti. Yaşlılar çocukları sevdiklerinde tutkularına sınır tanımazlar, onlara taparlar. Bu küçük yaratıklar için tüm alışkanlıklarından vazgeçer, tüm geçmişlerini onlar için anımsarlar. Deneyimlerini, hoşgörülerini, sabırlarını, bir yaşamın tüm edinimlerini, kısacası nice zorluklarla edinilmiş bir hazineyi bu genç yaşamın ayaklarına sererken, onun aracılığıyla kendileri de gençleşir ve böylece zekâyı analığın yerine geçirirler. Her zaman uyanık bilgelikleri, en az analık içgüdüsü kadar değerlidir aslında; annede bir uzgörü niteliği taşıyan incelikleri anımsar ve onları, gücünü büyük olasılıkla bu çok büyük zayıflıktan alan bir şefkatin gösterimine taşırlar. Hareketlerinin yavaşlığı, annenin yumuşaklığının yerini tutar. Son olarak da, tıpkı çocuklarda olduğu gibi onlarda da yaşam en basite indirgenmiştir ve nasıl duygu anayı köleleştirirse, her türlü tutkudan kurtulmuş ve hiçbir çıkar gözetmiyor olması da yaşlıya kendini bütünüyle verme olanağını sağlar. Bu yüzden çocuklarla yaşlıların iyi anlaştığı çok sık görülür. Yaşlı asker, yaşlı papaz ve yaşlı doktor da Ursule'ün cilvelerinden ve okşamalarından çok mutluydular ve ne ona yanıt vermekten, ne de onunla oynamaktan bıkıp usanıyorlardı. Sabırsızlanmak bir yana, bu çocuğun taşkınlıklarına bayılıyor ve her isteğini yerine getirirken bunlarla ona bir şeyler öğretmenin yolunu da buluyorlardı. Böylece bu küçük çocuk, ona her zaman gülümseyen ve çevresinde aynı derece dikkatli ve tedbirli birkaç anne varmış duygusunu veren bu yaşlı insanlar arasında büyüdü. Bu ustaca eğitim sayesinde Ursule'ün ruhu, kendine uygun düşen bir çevrede gelişti. Bu ender rastlanır bitki özel bir toprağa kavuştu, ondan gerçek yaşamın öğelerini çekip aldı, güneşinin dalga dalga ışınlarını bünyesine sindirdi.</p>

  <p class="normal">Ursule altı yaşına bastığında Rahip Chaperon Minoret'ye:</p>

  <p class="normal">— Bu küçüğü hangi dinde yetiştirmeyi düşünüyorsunuz? diye sordu.</p>

  <p class="normal">— Sizinkinde, yanıtını verdi doktor.</p>

  <p class="normal">Yeni Héloïse'deki Bay de Wolmar tarzında bir Tanrıtanımaz olan doktor, Ursule'ü Katolik Kilisesi'nin sunduğu yararlardan yoksun bırakma hakkını kendinde görmüyordu. O sırada Çin köşkünün penceresinin altında bir sırada oturan doktor, rahibin hafifçe elini sıktığını hissetti. Ursule'ün çocukça konuşmasına öykünerek:</p>

  <p class="normal">— Evet rahip, dedi, ne zaman bana Tanrı'dan söz ederse onu arkadaşı Sapron'a göndereceğim. Din duygusunun doğuştan var olup olmadığını görmek istiyorum. Bu yüzden de bu genç ruhun eğilimlerini desteklemek ya da karşı çıkmak için hiçbir şey yapmadım. Ama yüreğimde sizi onun tinsel babası olarak çoktan görevlendirdim.</p>

  <p class="normal">Ellerini usulca birbirine vuran, sonra da içinden kısa bir dua okur gibi onları göğe kaldıran Rahip Chaperon:</p>

  <p class="normal">— Tanrı bunu hesaba katacaktır, umarım, diye yanıtladı onu.</p>

  <p class="normal">Böylece küçük yetim altı yaşından sonra rahibin dinsel yönetimi altına girdi, tıpkı daha önce yaşlı arkadaşı Jordy'ninkine girdiği gibi.</p>

  <p class="normal">Eskiden eski askerî okullardan birinde öğretmenlik yapan yüzbaşı, kendini dilbilgisi ve Avrupa dilleri arasındaki farklar konusuna kaptırmış ve evrensel bir dil sorunuyla ilgilenmişti. Tüm yaşlı öğretmenler gibi sabırlı biri olan bu bilgili adam, hem Fransızcasını geliştirerek, hem de gerekli hesap bilgilerini vererek Ursule'e okuma yazma öğretmekten büyük bir mutluluk duydu. Doktorun zengin kitaplığından bir çocuğun okuyabileceği ve onu eğlendirirken eğitecek kitaplar seçildi. Asker ve rahip bu zekâyı, doktorun bedene sağladığı rahatlık ve özgürlük içinde serpilip zenginleşmesi için özgür bıraktılar. Ursule her şeyi oynayarak öğreniyordu. Din de düşünceyi içeriyordu bu arada. Bu üç tedbirli öğretmenin saf yerlere çektiği bir doğallığın tanrısal kültürü içinde yetişen Ursule, görevden çok duyguya yöneldi ve toplumsal yasadan çok vicdanın sesini dinlemeyi bir davranış kuralı olarak benimsedi. Onun için duygu ve eylemlerdeki güzellik insanın içinden gelmeliydi: düşüncenin işi, yüreğin atılımını doğrulayıp onaylamak olmalıydı. İyiliği bir zorunluluk olduğu için değil, haz duyduğu için yapmaya eğilimliydi. Bu, Hıristiyan eğitimine özgü bir inceliktir. Bir erkeğe kazandırılması gerekenlerden çok farklı bu ilkeler, ailenin dehası ve bilinci işlevini üstlenecek, ev yaşamının gizli inceliğini oluşturacak ve orada neredeyse kraliçe olacak bir kadına çok uygun düşüyordu. Üçü de bu çocuğa aynı biçimde davrandılar. Saflığın verdiği ataklıklarından yılmadan Ursule'e her şeyin amacını ve bilinen nedenlerini açıklamaya ve ona doğru olmayan hiçbir şey söylememeye çalıştılar. Bir ottan, bir çiçekten, bir yıldızdan söz ederken doğrudan Tanrı'ya gittiğinde, öğretmen ve doktor, ona ancak papazın yanıt verebileceğini söylüyorlardı. Hiçbiri ötekinin alanına geçmeye kalkışmadı. Kızın vaftiz babası maddesel gönençle ve yaşamsal konularla ilgileniyordu; eğitim Jordy'nin işiydi; sağtöre, metafizik ve büyük sorunlarsa rahibin alanına giriyordu. Bu güzel eğitim, zengin evlerinde sık sık görüldüğü gibi, düşüncesiz hizmetçiler tarafından da aksatılmadı. Sıkı sıkıya tembihlenen, ama zaten herhangi bir şeye karışamayacak kadar bön ve saf olan Bougival, bu büyük zekâların işini bozamadı. Böylece Ursule, bu ayrıcalıklı insan, çevresinde üç üstün yetenekli kişi buldu ve doğuştan güzel huyuyla onların işini de kolay ve keyifli hale getirdi. Bu erkekçe sevecenlik, bu gülümsemelerle yumuşayan ağırbaşlılık, bu tehlikesiz özgürlük, ruha ve bedene gösterilen bu sürekli özen, onu daha dokuz yaşında eksiksiz ve sevimli bir çocuk haline getirdi. Ama ne yazık ki, bu üçlü babalık çok sürmedi. Bir yıl sonra yaşlı yüzbaşı, işin en zor bölümünü tamamlayıp geri kalanını doktora ve rahibe bırakarak öldü. Ama bunca iyi hazırlanmış bir toprakta çiçekler kendiliğinden açacaktı artık. Bu soylu beyzade dokuz yıl boyunca her yıl bir kenara bin frank koymuş ve küçük Ursule'üne, yaşamı boyunca kendini anımsaması için on bin frank miras bırakmıştı. Çok dokunaklı tümceler içeren vasiyetnamesinde, bu küçük sermayenin getireceği dört beş yüz franklık geliri yalnızca giyimine kuşamına harcamaya çağırıyordu vârisini. Sulh yargıcı yaşlı dostunun evini mühürlemeye geldiğinde, sağlığında kimseleri sokmadığı bir çalışma odasında çok sayıda oyuncak bulundu; çoğu kırılmış ama hepsi de bir zamanlar oynanmış oyuncaklardı bunlar; geçmiş bir zamanın sofuca saklanmış anılarıydı ve Bay Bongrand, zavallı yüzbaşının isteğine uyarak onları elleriyle yakmak zorunda kalmıştı. Bu dönemde, kızın ilk komünyonunu alması gerekti. Rahip Chaperon, bir yıl boyunca, yüreği ve zekâsı özel bir tinsel beslenme gerektiren genç kızı bilgilendirmekle uğraştı; son derece gelişmişti bu ruh ve zekâ ama o güne dek, son derece dikkatle birbirlerini kollamışlardı. Tanrısal şeylerle ilgili ilk bilgileri işte böyle edindi Ursule ve ruhun dinsel biçimini aldığı o dönemden sonra, yaradılışıyla hep olayların üstüne çıkan, yüreğiyle de her türlü düşmanlığı alteden o sofu genç kız oldu. Bu dönem aynı zamanda doktorun inançsız yaşlılığıyla inanç dolu bu çocukluk arasındaki gizli savaşın da başlangıcı oldu; onu alevleyen genç kızın uzun zaman farkında olmadığı bir savaştı bu; ama sonucunu tüm kent merak ediyordu ve doktorun mirasçılarını kendine düşman eden Ursule'ün geleceğini büyük ölçüde etkileyecekti.</p>

  <p class="normal">1824 yılının ilk altı ayı boyunca Ursule neredeyse bütün sabahlarını rahibin evinde geçirdi. Yaşlı doktor rahibin niyetini anlamıştı. Ursule'ü altedilmez bir kanıta dönüştürmek istiyordu papaz. Evlatlığının öz kızı gibi sevdiği bu inançsız adam, böyle bir saflığa inanabilirdi; sevgisi, her zaman çiçek ve yemişlerle yüklü, her zaman yeşil ve güzel kokulu o Hint ağaçlarını andıran bu çocuğun ruhunda dinin yaratacağı dokunaklı sonuçlar, onu baştan çıkarabilirdi. Güzel bir yaşam, en sağlam akıl yürütmelerden daha güçlüdür. Bazı imgelerin büyüleyiciliğiyle başa çıkılmaz. Bu yüzden, sevgili kızının kiliseye gittiğini gördüğünde doktorun da –nedenini bilmeden– gözleri yaşardı: beyaz krep bir giysi ve beyaz kurdelelerle süslü, beyaz saten ayakkabılar giymişti kız; başının çevresinde, yandan büyük bir düğümle bağlanmış taca benzer ince bir bant vardı; saçının binlerce buklesi güzel beyaz omuzlarına dökülüyor, gömleğinin kenarlarını çok süslü kurdelelerle bezenmiş bir kırma saçak dolaşıyordu; gözlerinde bir ilk umudun pırıltıları vardı, ağırbaşlı ve mutlu bir ilk birleşmeye doğru gidiyordu uçarak ve Tanrı'ya kadar yükseldiğinden beri vaftiz babasını daha çok seviyordu. Doktor, sonsuzluk düşüncesinin, o zamana dek çocukluğun ara katlarında kalmış bu ruhu tıpkı geceden sonra yeryüzüne yaşam veren güneş gibi beslediğini görünce, yine nedenini bilmeden, evde yalnız kaldığına üzüldü. Sahanlığın basamaklarına oturdu ve uzun süre, yetim yavrusunun ona, "Vaftiz babacığım, neden gelmiyorsun? Sensiz mutlu mu olacağım ben?" diyerek parmaklıkları arasından kaybolduğu çitten gözlerini ayırmadı. Köklerine dek sarsılmış olsa da Ansiklopedici gururu henüz pes etmemişti. Yine de komünyona gidenlerin alayını görmek üzere kalkıp biraz yürüdü ve örtüsünün altında coşkuyla pırıl pırıl Ursule'ünü gördü. Kız ona, yüreğinin kayalık bölgesinde Tanrı'ya kapalı köşeyi kıpırdatan, esin dolu bir bakış fırlattı. Ama yaradancı sıkı duruyordu ve kendi kendine şöyle dedi:</p>

  <p class="normal">— Maskaralık bunlar! Dünyaları kuran bir işçi varsa bile, o sonsuzluk düzenleyicinin bu budalalıklarla ilgileneceğini düşünmek!..</p>

  <p class="normal">Güldü ve çalan çanların ailelerin sevincini uzaklara yaydığı Gâtinais yoluna bakan yükseltilerde gezintisini sürdürdü.</p>

  <p class="normal">Tavlanın gürültüsü, en zor oyunlardan biri olan bu oyunu bilmeyenler için dayanılmazdır. Rahip, sağlığında Jordy ve doktor da yetim yavrularını rahatsız etmemek için onun yatmasını ya da gezintiye çıkmasını beklerlerdi: organları ve sinirleri son derece duyarlı olan Ursule'ün bu hareketleri ve bu anlaşılmaz sözleri duyup bir zarar görmesini istemiyorlardı. Ursule geri döndüğünde de çoğu zaman oyun bitmemiş oluyordu: o da sonsuz bir zariflikle buna katlanıyor ve gidip çalışmak üzere pencerenin önüne oturuyordu. Başlangıçta birçok insana çok zor ve ulaşılmaz gelen, gençlikte başlanmazsa sonradan öğrenilmesi, zorluklarıyla başa çıkılması neredeyse olanaksız bir oyun olan tavladan nefret ediyordu Ursule. Ne var ki, ilk komünyonunun akşamı, o akşam yalnız olan babalığının evine geldiğinde, tavlayı getirip yaşlı adamın önüne koyuverdi. Sonra da:</p>

  <p class="normal">— Haydi bakalım, zar kimde? dedi.</p>

  <p class="normal">— Ursule, dedi doktor, daha ilk komünyon gününde gelip vaftiz babanla alay etmen günah değil mi?</p>

  <p class="normal">— Alay ettiğim filan yok, dedi Ursule otururken. Siz benim her istediğimi yaparken, benim de sizin hoşlandığınız şeyleri yapmam gerekir. Bay Chaperon benden hoşnut kaldığında bir tavla dersi veriyordu hep. Ve o kadar çok ders aldım ki, sizi yenebilecek durumdayım artık. Benim için rahatsız olmayacaksınız artık. Sizin keyfinizi kaçırmamak için bütün zorlukların üstesinden geldim ve artık tavla sesi hoşuma gidiyor.</p>

  <p class="normal">Oyunu Ursule kazandı. Rahip de oyun sırasında geldi ve onun zaferinin tadını çıkardı. Ertesi sabah, o zamana dek Ursule'e müzik öğretmek istemeyen Minoret Paris'e gitti, oradan bir piyano satın aldı, Fontainebleau'da piyano öğretmeni bir kadınla anlaştı ve genç kızın yapacağı bitip tükenmez alıştırmaların sıkıntısına önceden razı oldu. Rahmetli phrénologiste<sup class="calibre2"><a href="../Text/balzac_split_012.html#footnote-600-68" id="footnote-600-68-backlink">[68]</a></sup> Jordy'nin kehanetlerinden biri de böylece gerçekleşti: küçük kız çok iyi bir müzikçi oldu. Vaftiz kızıyla gururlanan doktor, o sıralar haftada bir Paris'ten Schmucke adında, yaşlı ve çok bilgili bir Alman müzik öğretmenini getirtiyor, önceleri evde bütünüyle gereksiz gördüğü bu sanatın gerektirdiği harcamalardan da kaçınmıyordu. İnançsızlar, Katolikliğin geliştirdiği, yedi notasının adlarını onun bir ilahisinden alan müzikten hoşlanmazlar: her nota, Aziz Yuhanna'ya İlahi'nin yedi dizesinin ilk heceleridir çünkü.<sup class="calibre2"><a href="../Text/balzac_split_012.html#footnote-600-69" id="footnote-600-69-backlink">[69]</a></sup> Ursule'ün ilk komünyonunun yaşlı adam üstündeki etkisi güçlü ama geçici oldu. Dinsel yapıtlarla duanın bu genç ruha yaydığı dinginlik ve hoşnutluk da yeterince güçlü bir örnek oluşturmuyordu onun için. Herhangi bir vicdan sızısı ya da pişmanlık duymadan, huzur içinde yaşıyordu. Yaptığı iyilikleri göksel bir karşılık umudu içinde yapmadığı için kendini Katolikten üstün görüyor ve Tanrı'ya karşı tefecilik yapmakla suçluyordu onu.</p>

  <p class="normal">— Ama, diyordu ona Rahip Chaperon, bütün insanlar bu yola koyulsa, itiraf edin ki, toplum kusursuz olurdu. Ortalıkta mutsuz insan kalmazdı. Sizin tarzınızda iyiliksever olması için insanın büyük bir felsefeci olması gerekir; siz kendinizi akıl yoluyla yüceltiyorsunuz, siz toplumsal bir ayrıksılıksınız; oysa bizim tarzımızda iyiliksever olmak için Hıristiyan olmak yeter. Sizde bir çaba gerektiriyor bu; bizdeyse son derece doğal.</p>

  <p class="normal">— Bu demek ki papaz efendi, ben düşünüyorum, siz hissediyorsunuz.</p>

  <p class="normal">Bu arada, kadınlara özgü inceliğiyle doğal becerisi üstün bir eğitimle gelişen ve bütünüyle çiçek açmış kafası dinsel düşünceyle, tüm düşünce biçimlerinin bu en inceliklisiyle aydınlanan Ursule sonunda –on iki yaşında– vaftiz babasının ne bir geleceğe, ne ruhun ölümsüzlüğüne, ne bir esirgeyiciye, ne de Tanrı'ya inandığını anladı. Bu saf yaratığın sorularıyla sıkıştırdığı doktor, uğursuz sırrını daha fazla saklayamadı. Ursule'ün safça üzüntüsü onu önce gülümsetti; ama zaman zaman hüzne daldığını görünce, bu hüznün ne büyük bir sevgi içerdiğini anladı. Saltık sevgiler her türlü anlaşmazlıktan nefret ederler; bu anlaşmazlık kendilerine yabancı düşünceler konusunda bile olsa. Zaman zaman doktor, kendini okşamalara bırakır gibi, evlatlığının tatlı ve yumuşak bir sesle ve son derece ateşli ve saf bir duyguyla sıraladığı kanıtları dinlemeye bırakıyordu. Oysa inançlılarla inançsızlar iki ayrı dil konuşur ve birbirlerini anlayamazlar. Tanrı'nın savunusunu yaparken babalığına kötü davranıyordu evlatlık, tıpkı zaman zaman annesine kötü davranan şımarık bir çocuk gibi. Rahip Ursule'ü tatlılıkla kınadı; böyle yüce ruhları ancak Tanrı'nın küçük düşürebileceğini söyledi. Genç kız da Davud'un Golyat'ı yere serdiğini söyleyerek yanıtladı onu. Bu dinsel görüş ayrılığı, vasisini Tanrı'ya götürmek isteyen çocuğun bu üzüntüleri, meraklı küçük kentin bakışlarından gizlenmiş bu onca tatlı ve dopdolu ev yaşamının tek sıkıntısı oldu. Ursule büyüyor, gelişiyor ve Désiré'nin kilise çıkışında hayran kaldığı o alçakgönüllü, dini bütün Hıristiyan kız haline geliyordu yavaş yavaş. Bahçede yetiştirdiği çiçekler, müzik, vasisinin ona hazırladığı eğlenceler ve karşılığında Ursule'ün doktorun üstüne titremesi –çünkü yaşlı adamla ilgilenmeyi üstüne alarak Bougival'i rahatlatmıştı genç kız– bu dingin yaşamın saatlerini, günlerini, aylarını dolduruyordu. Öte yandan, bir yıldan beri Ursule'de gözlediği bazı sıkıntılar doktoru kaygılandırmıştı; ama bunları doğuran şey çoktandır beklendiği için, bu kaygıyı yalnızca kızın sağlığı açısından duymuştu doktor. Yine de bu dikkatli ve derin deneyimli gözlemci, bu sıkıntıların kızın gönlünde de yankılanmış olabileceği kuşkusuna kapıldı. Evlatlığını bir anne dikkatiyle bir süre gözetledi ve çevresinde âşık olabileceği kimse olmadığını görünce içi rahatladı.</p>

  <p class="normal">Durum böyleyken, bu dramın başladığı günden bir ay önce doktorun düşünsel yaşamında, kanıların tarlasını en derindeki taşlara dek sürüp tersyüz eden o olaylardan biri meydana geldi; ama bu olayı anlatmak için önce onun meslek yaşamının bazı ayrıntılarını kısaca özetlememiz gerekiyor; böylece öykümüze de yeni bir ilginçlik kazandırmış olacağız.</p>

  <p class="normal">XVIII. yüzyılın sonuna doğru bilim dünyası, Mesmer'in ortaya çıkışıyla –tıpkı Glück'ün çıkışıyla ikiye bölünen sanat gibi– derinlemesine ikiye bölündü. Manyetizmayı bulduktan sonra Mesmer çok eskilerden beri her buluş yapanın, buluşunu tanıtıp onaylatmak için koşup geldiği Fransa'ya geçti. Açık seçik dili sayesinde dünyanın bir tür borazanıdır çünkü Fransa.</p>

  <p class="normal">"Homeopati Paris'e gelirse kurtulur" diyordu yakınlarda Hahnemann. "Fransa'ya gidin" diyordu Metternich Gall'e; "yumrularınızla alay etseler de ünlü olursunuz."</p>

  <p class="normal">Mesmer'in de en az Glück yandaşlarına karşı çıkan Piccinni'ciler kadar ateşli yandaşları ve karşıtları oldu. Fransız bilim dünyası heyecanlandı, gösterişli bir tartışma başladı. Ne var ki, kararnameden de önce<sup class="calibre2"><a href="../Text/balzac_split_012.html#footnote-600-70" id="footnote-600-70-backlink">[70]</a></sup> Tıp Fakültesi, Mesmer'in sözümona şarlatanlığını, fıçısını, iletken tellerini<sup class="calibre2"><a href="../Text/balzac_split_012.html#footnote-600-71" id="footnote-600-71-backlink">[71]</a></sup> ve kuramlarını topluca yasakladı. Şunu da söylemek gerekir ki bu Alman, olağanüstü buluşunu biraz da sınırsız parasal istekleri yüzünden lekelemişti. Bir yandan olguların belirsizliği ve o güne dek gözlenememiş, açıklanması olanaksız birtakım akışkanların doğada oynadığı rollerin bilinmemesi, bir yandan da üç yönlü bir bilimin öbür yüzlerini araştırmada gösterdiği beceriksizlik yüzünden bütünüyle başarısız oldu Mesmer. Manyetizmanın birden fazla uygulama alanı vardır ve Mesmer'in ellerinde –geleceğine oranla– sonuçlara göre neden neyse o olmuştur. Ne var ki, onu bulan kişi yeterli dehayı sergileyememiş olsa da, Mısır'da, Kalde'de, eski Yunan'da ve Hindistan'da geliştirilmiş çağdaş bir bilimin başına, Paris'te, üstelik de XVIII. yüzyılın göbeğinde, XVI. yüzyılda Galileo'nun başına gelenlerin gelmesi ve benzer bir telaşa kapılan din adamlarıyla maddeci filozofların çifte saldırıları sonucunda tümüyle yadsınması, gerek insan aklı, gerekse Fransa açısından üzücüdür. İsa'nın gözde bilimiydi manyetizma ve havarilere emanet edilen tanrısal güçlerden biriydi; ama ne Kilise'ye yaranabildi, ne de Jean-Jacques'ın, Voltaire'in, Locke'un ya da Condillac'ın izleyicilerine. Ne Ansiklopedi, ne de papaz sınıfı, onlara çok yeni görünen bu çok eski insan gücünü kabul edemediler. Convulsionnaire'lerin<sup class="calibre2"><a href="../Text/balzac_split_012.html#footnote-600-72" id="footnote-600-72-backlink">[72]</a></sup> –değerli danışman Carré de Montgeron'un yazılarına karşın– hem Kilise'nin hem de bilim adamlarının kayıtsızlığıyla örtbas edilen mucizeleri, dış etkenlerin doğurduğu acılara iç güçlerle direnme gücünü veren insan akışkanları üstünde deneyler yapılması için ilk uyarılar olmuştu. Ama bunun için elle tutulmaz, görünmez ve tartıya gelmez akışkanların varlığını kabul etmek gerekecekti ve o günlerin bilimi, bu üç olumsuzlamada da boşluğun tanımını görüyordu. Oysa çağdaş felsefede boşluk yoktur. On ayak boşluğa dünya yıkılıverir! Özellikle de maddeciler için dünya doludur, her şey tutarlıdır, her şey birbirine bağlanır ve belirli bir düzeneğe sahiptir. "Dünya'nın" diyordu Diderot,<sup class="calibre2"><a href="../Text/balzac_split_012.html#footnote-600-73" id="footnote-600-73-backlink">[73]</a></sup> "bir rastlantı sonucu ortaya çıkmış olması, Tanrı'dan daha açıklanabilir bir şey. Nedenlerin çokluğu ve atışların akla sığmaz büyüklükteki sayısı, yaradılışı rastlantıyla açıklamamıza izin veriyor. Örneğin Aeneas Destanı'nı ve onun yazılması için gerekli tüm harfleri ele alalım; bana yeterli zaman ve mekânı sağlarsanız harfleri savura savura, sonunda Aeneas Destanı'ndaki harf bileşimine ulaşabilirim." Bir Tanrı'nın varlığını kabul etmektense her şeyi tanrılaştırmaya yatkın bu zavallılar, ölçüye gelmez güçlerin doğasında var olan, "maddenin sonsuza dek bölünebilirliği" olgusu karşısında da geriliyorlardı. Böylece Locke ve Condillac, doğa bilimlerinin bugün büyük Geoffroy de Saint-Hilaire'in<sup class="calibre2"><a href="../Text/balzac_split_012.html#footnote-600-74" id="footnote-600-74-backlink">[74]</a></sup> birleştirici düşüncesi altında gösterdiği sınırsız gelişmeyi elli yıl geciktirdiler. Bu arada, herhangi bir sistem yanlısı olmayan ama bazı olguları dikkatle inceleyince akılları yatan bir iki dürüst insan da Mesmer'in kuramına bağlı kaldılar. Bu kuram, insanda başkalarının içine işleyebilen bir güç bulunduğunu, istenç tarafından harekete geçirilen ve insandan insana egemenlik sağlayan bu gücün, akışkan bol olduğunda iyileştirici de olabildiğini ve bu durumda oyunun iki istem arasında, iyileştirilecek bir hastalıkla iyileştirme istemi arasında bir çatışma haline geldiğini söylüyordu. Mesmer'in çok az farkına vardığı uyurgezerlik olayları da Puységur Markisi<sup class="calibre2"><a href="../Text/balzac_split_012.html#footnote-600-75" id="footnote-600-75-backlink">[75]</a></sup> ve Deleuze<sup class="calibre2"><a href="../Text/balzac_split_012.html#footnote-600-76" id="footnote-600-76-backlink">[76]</a></sup> sayesinde tanındı. Ancak Devrim bu buluşlara sekte vurdu ve meydan bilginlerle alaycılara kaldı. Varlığını sürdüren küçük bir inançlılar grubu arasında doktorlar da vardı ve bu farklı görüşte kişiler, yaşamlarının sonuna dek meslektaşlarınca hırpalandılar. Paris'in saygıdeğer hekimler birliği Mesmer'cilere, din savaşlarının katılığıyla saldırdı ve onlara karşı beslediği kinle, şu Voltaire'ci hoşgörü çağında görülebilecek en acımasızca davranışları sergiledi. Ortodoks doktorlar, Mesmer'ci sapkınlığın tarafını tutan doktorlarla birlikte hasta bakmayı reddediyorlardı. 1820'lerde bu sözümona sapkınlarla ilgili gizli yasaklar hâlâ sürüyordu. Devrim'in felaketleri ve fırtınaları bu bilimsel kini söndürmemişti. Yalnızca papazlar, yargıçlar ve doktorlar böyle kinci olabilirler. Cüppe her zaman korkunçtur. Ama düşünce nesneden daha da amansız değil midir? Minoret'nin dostu Doktor Bouvard da bu yeni mezhebe katıldı ve ölünceye dek, uğrunda rahatından ve huzurundan vazgeçtiği –çünkü o da Paris Tıp Fakültesi'nin hışmına uğradı– bu bilimde diretti. Ansiklopedi yazarlarının en güçlü desteklerinden biri, Mesmer yanlısı Deslon'un<sup class="calibre2"><a href="../Text/balzac_split_012.html#footnote-600-77" id="footnote-600-77-backlink">[77]</a></sup> da en güçlü karşıtı olan ve bu kavgada kaleminden kan damlayan Minoret, arkadaşıyla adamakıllı bozuştu; üstelik daha da ileri gitti ve ona olmadık eziyetler etti. Yaşlılık günlerinin huzurunu kaçırabilecek biricik pişmanlığı da Bouvard'a karşı davranışıydı belki. Doktor Minoret'nin Nemours'a çekildiğinden beri bu "ölçülmez akımlar bilimi" (ilgilendiği olguların niteliği açısından ışık ve elektrikle onca yakından ilişkili olan manyetizmaya ancak böyle bu ad uyar), Paris bilim dünyasının sürekli alaylarına karşın çok büyük gelişmeler göstermişti. Birçok fizyoloji bilginine göre, Gall'le Lavater'in ortaya attığı frenoloji ve fizyognomoni, aralarında bir neden sonuç ilişkisi bulunan bu birbirinin "ikizi" iki bilim, tutkularla alışkanlıkların yanısıra yüz ve kafatası biçimlerini de meydana getiren ve insan istenciyle ilgili olguların temelinde yatan o elle tutulmaz akımın etkilerini açıkça kanıtlıyordu. Bunun yanısıra hem manyetizma olayları, hem de uykuda yürüme hastalığının ve tinsel evrene nüfuz etmemize olanak veren kehanet ya da esrime hallerinin mucizeleri gün geçtikçe çoğalıyordu. Çiftçi Martin'in gördüğü tuhaf hayaller, sonra da bu köylünün XVIII. Louis'yle görüşmesi;<sup class="calibre2"><a href="../Text/balzac_split_012.html#footnote-600-78" id="footnote-600-78-backlink">[78]</a></sup> Swedenborg'la ölüler arasındaki ilişkilerin bilinmesi ve buna Almanya'da ciddi biçimde inanılması; Walter Scott'un "altıncı his"in etkileriyle ilgili öyküleri; el, iskambil ve yıldız fallarını tek bir bilimde birleştiren bazı "falcı"ların olağanüstü yetenek gösterileri; katalepsi olayları ve kimi sağlıksız durumlar sonucunda diyaframın bazı özelliklerinin açığa çıkmasıyla ilgili olaylar; insanı en azından meraka düşürmesi gereken ve hepsi aynı kaynaktan doğan bu olgular, birçok kuşkuyu dağıtıyor, en kayıtsız insanları bile deney alanına çekiyordu. Minoret'nin zihinlerdeki bu kaynaşmadan haberi yoktu; oysa Fransa'da oldukça sönük kalan bu hareket, Avrupa'nın kuzeyinde alıp yürümüştü. Bununla birlikte Fransa'da da dar görüşlü gözlemcilerin doğaüstü diye nitelendirip geçtiği olaylar eksik olmuyor ama bunlar, denizin dibine yuvarlanan taş parçaları gibi Paris yaşamının burgacına karışıp gidiyordu.</p>

  <p class="normal">O yılın başlangıcında aşağıdaki mektup, Mesmer'cilik karşıtı doktorun rahatını kaçırdı:</p>

  <p class="normal">"Eski dostum</p>

  <p class="normal">"Her dostluğun, bu dostluk yitip gitmiş olsa da kolay kolay silinmeyen hakları vardır. Hâlâ yaşadığınızı biliyorum ve düşmanlığımızdan çok, Saint-Julien-le-Pauvre'daki kulübede geçirdiğimiz güzel günleri anımısıyorum. Şu dünyadan çekip gitmeden önce size manyetizmanın –bilimin tek olması gerektiği düşüncesini bir yana bıraksak bile– en önemli bilimlerden biri olacağını kanıtlamak istiyorum. Somut kanıtlarla inançsızlığınızı altüst edebilirim. Belki merakınız sayesinde –Mesmer'den önceki gibi– elinizi bir kez daha sıkma mutluluğuna erişebilirim.</p>

  <p class="sagitalik">Her zaman dostunuz,</p>

  <p class="sagitalik">BOUVARD"</p>

  <div class="clrb"/>

  <p class="normal">Mesmer'cilik karşıtı doktorumuz, at sineği sokmuş aslan gibi Paris'e kadar fırladı gitti; Saint-Sulpice yakınlarında, Férou Sokağı'nda oturan yaşlı Bouvard'a kartını bıraktı. Bouvard da onun oteline, üstünde şu satırlar yazılı bir kart yolladı: "Yarın saat dokuzda, Saint-Honoré Sokağı'nda, Assomption'un karşısında." Yeniden gençleşen Minoret'nin gözüne uyku girmedi. Eskiden tanıdığı hekimlere gitti: "Ne oldu, dünya tersine mi döndü, hekimliğin bir okulu var mı, dört fakülte hâlâ duruyor mu?" diye sordu. Hekimler, eski direniş ruhunun hâlâ sürdüğünü, ancak Tıp Akademisi'yle Bilimler Akademisi'nin artık manyetizmacıları düşman saymadığını ve bu olayları, Comus'nün, Comte'un, Bosco'nun<sup class="calibre2"><a href="../Text/balzac_split_012.html#footnote-600-79" id="footnote-600-79-backlink">[79]</a></sup> gözbağcılık oyunlarıyla ya da "eğlendirici fizik" adı verilen elçabukluğu, hokkabazlık gibi şeylerle aynı sınıfa sokarak gülüp geçtiğini söyleyince içi rahatladı. Ama bu sözler yaşlı Minoret'nin Bouvard'ın verdiği randevuya gitmesine engel olmadı. Kırk dört yıllık bir dargınlıktan sonra iki rakip, Saint-Honoré Sokağı'nda büyük bir kapının önünde buluştular. Fransızların işleri, birbirlerine uzun süre kin duyamayacakları kadar başlarından aşkındır. Özellikle Paris'te olaylar mekânı öylesine genişletir, politikada, edebiyat ve bilimde yaşama öyle büyük alanlar açarlar ki, insanlar kolayca fethedilecek ülkeler bulur ve orada keyiflerinin hükmünü sürerler. Kin öyle sürekli ve uyanık bir güç ister ki, onu uzun zaman ayakta tutmak isterse birkaç parçaya bölünmelidir insan. Bu yüzden de yalnızca bedenlerin belleği vardır. Aradan kırk dört yıl geçtikten sonra Robespierre'le Danton bile birbirleriyle kucaklaşabilir. Ne var ki, iki hekim de ötekine elini uzatmadı karşılaştıklarında. Önce Bouvard Minoret'ye:</p>

  <p class="normal">— Sapasağlam görünüyorsun, dedi.</p>

  <p class="normal">Aradaki buz kırıldıktan sonra Minoret:</p>

  <p class="normal">— Evet, fena değilim, ya sen? diye karşılık verdi.</p>

  <p class="normal">— Ben, gördüğün gibiyim.</p>

  <p class="normal">Minoret şakacı ama yumuşak bir edayla:</p>

  <p class="normal">— Manyetizma ölümü engelliyor mu yoksa? diye sordu.</p>

  <p class="normal">— Hayır, ama az daha yaşamamı engelleyecekti.</p>

  <p class="normal">Minoret:</p>

  <p class="normal">— Demek para kazanamadın, dedi.</p>

  <p class="normal">Bouvard:</p>

  <p class="normal">— Ne çıkar! diye yanıtladı.</p>

  <p class="normal">Minoret:</p>

  <p class="normal">— İyi de, ben zenginim, dedi Minoret.</p>

  <p class="normal">— Paranda gözüm yok, bana senin inancın gerek. Gel, yanıtını verdi Bouvard.</p>

  <p class="normal">— İnatçı seni! dedi Minoret.</p>

  <p class="normal">Mesmer'ci, bu inançsız adamı oldukça karanlık bir merdivene götürdü; adımlarını dikkatle attırarak dördüncü kata kadar çıkardı.</p>

  <p class="normal">O sırada Paris'te, inancı sayesinde sınırsız bir güce ulaşan ve manyetik güçleri tüm uygulama alanlarında kullanabilen, olağanüstü bir insan çıkmıştı ortaya. Hâlâ yaşayan ve kimsenin tanımadığı bu büyük adam, yalnızca en amansız, en yerleşmiş hastalıkları –bir zamanlar Kurtarıcı'nın yaptığı gibi– kendi kendine ve uzaktan, ansızın ve kökten iyi etmekle kalmıyor, aynı zamanda en yola gelmez istençlerle başa çıkarak uykuda yürüme hastalığının en tuhaf belirtilerini ortaya döküveriyordu. Yalnızca Tanrı'dan esin aldığını ve Swedenborg gibi meleklerle ilşikisi olduğunu söyleyen bu adamın çehresi tam bir aslana benziyor ve yoğun, dayanılmaz bir enerji saçıyordu. Tuhaf eğrilikli yüz çizgileri korkunç ve çarpıcıydı. Varlığının ta derinlerinden gelen sesi, manyetik akımla yüklü gibiydi ve sanki tüm gözeneklerinden dinleyenin içine işliyordu. Binlerce insanı iyileştirmiş olmasına karşın karşılaştığı genel nankörlükten tiksinen bu adam kimsenin sokulamayacağı bir yalnızlığa dalmış, bile isteye kendini bir yokluğun içine atmıştı. Ölüm döşeğindeki kızları analarına, babaları iki göz iki çeşme ağlayan çocuklarına, tapılan sevgilileri aşktan sarhoş âşıklarına geri veren, hekimlerin yüzüstü bıraktığı hastaları iyi eden, hepsi de aynı mucizeyle Tanrı'ya ulaşmış başka başka dinlerden rahiplere, havralarda, tapınaklarda, kiliselerde ilahiler söyleten, yaşamasına olanak kalmamış ölümcül hastaların can çekişmesini hafifleten güçlü eli, uykuda yürüyen kimselerin kapalı gözlerini kamaştıran bu yaşam güneşi, bu her istediğini yapan el, bir kraliçeye yasal vârisini geri vermek için bile kıpırdamazdı artık. Işıklı bir kefene bürünür gibi, yaptığı iyiliklerin anısına kapanmış, dünyadan uzak, göklerde yaşıyordu. Ama saltanatının başlangıcında, gücüne neredeyse kendi de şaşan ve güçlü olduğu kadar da parada pulda gözü olmayan bu adam, gösterdiği mucizelere bazı meraklıların da tanık olmasına izin veriyordu. O zamanlar dünyayı tutan ve günün birinde yeniden dillere düşebilecek bu şöhretin çevrede uyandırdığı gürültü, Doktor Bouvard'ı bir ayağı çukurdayken ayaklandırmıştı. Herkesin kötü davrandığı Mesmer'ci sonunda, yüreğinde bir hazine gibi sakladığı bu bilimin en parlak belirtilerini görebilmişti. Kimsenin tanımadığı büyük adam, ihtiyarın çektiği acılardan etkilenmiş ve ona bazı ayrıcalıklar tanımıştı. Bu yüzden merdivenden çıkarken Bouvard, muzipçe bir sevinçle eski rakibinin alaylarına katlanıyor ve sadece, "Göreceksin! Göreceksin!" diyerek yaptıklarına güvenen insanların küçük baş sallamalarıyla ona yanıt veriyordu.</p>

  <p class="normal">İki hekim, orta halliden de aşağı bir apartman dairesine girdiler. Bouvard bir an için, Minoret'nin beklediği odanın bitişiğindeki yatak odasına, biriyle konuşmaya gitti. Minoret kuşkulanmaya başlamıştı ki, Bouvard hemen onu almaya geldi ve gizemli Swedenborg'cuyla koltuğa oturmuş bir kadının bulunduğu bu odaya götürdü. Kadın ayağa kalkmadı ve iki yaşlı adamın odaya girdiklerinin sanki farkına varmadı. Minoret gülümseyerek:</p>

  <p class="normal">— Nasıl, artık fıçı yok mu? dedi.</p>

  <p class="normal">Minoret'ye elli yaşlarında görünen Swedenborg'cu ağırbaşlı bir edayla:</p>

  <p class="normal">— Tanrı'nın kudretinden başka bir şey yok, diye yanıtladı onu.</p>

  <p class="normal">Üç adam oturdular. Yabancı konuşmaya ve havadan sudan söz etmeye başladı; yaşlı Minoret şaşırdı, kendisiyle alay edildiğini düşündü. Swedenborg'cu ziyaretçiye bilimsel kanılarıyla ilgili sorular soruyor ve sanki onu incelemek için zaman kazanıyordu. Sonunda:</p>

  <p class="normal">— Buraya sadece merakla geldiniz, değil mi mösyö? dedi. Tanrı'dan geldiğine inandığım bir gücü öyle uluorta harcamak âdetim değildir; kötüye kullanır ya da bir hafiflik edersem bu güç elimden gidebilir. Bununla birlikte Bay Bouvard bana, burada söz konusu olan şeyin bizimkine ters bir kanıyı değiştirmek ve iyi niyetli bir bilgini aydınlatmak olduğunu söyledi; bu yüzden isteğinizi yerine getireceğim.</p>

  <p class="normal">Sonra da tanımadıkları kadını göstererek:</p>

  <p class="normal">— Bu gördüğünüz kadın, dedi, şu an bir uyurgezer uykusunda. Tüm uyurgezerlerin söylediklerinden ve sergiledikleri belirtilerden bu durumun tadına doyulmaz bir yaşam hali olduğunu anlıyoruz; bu sırada iç varlık, gözle görülür doğanın yetilerinin önüne koyduğu bütün engelleri aşarak, haksız yere gözle görünmez dediğimiz dünyada dolaşır. Görme yetisiyle işitme yetisi, "uyanıklık" denen haldekinden daha kusursuz bir biçimde, belki de görme ve işitme dediğimiz bu ışıklı kılıçların kını işlevini gören organlara gerek duymadan işler! Bu duruma getirilen insan için uzaklıklarla maddesel engeller ortadan kalkmış ya da içimizdeki bir yaşamla aşılmıştır. Bedenimiz bu yaşam için bir hazne, gerekli bir dayanak noktası, bir zarf işini görür. Bunca yakın bir zamanda yeniden bulunan bu olgulara ne diyeceğimizi de bilemiyoruz; çünkü bugün o "ölçüye gelmez", "elle tutulmaz", "gözle görülmez" nitelemeleri de, etkinliği manyetizmayla kanıtlanan akım söz konusu olduğunda hiçbir anlam taşımıyor. Işık sıcaklığıyla ölçülür; nesnelerin içine işleyen ısı onların oylumlarını artırır; elektrik de neredeyse elle tutulabilir. Suçu aygıtlarımızın kusurlu yanına yükleyeceğimize olaylara yüklüyoruz biz.</p>

  <p class="normal">Minoret, ona aşağı tabakadan biri gibi görünen kadını inceleyerek:</p>

  <p class="normal">— Uyuyor! dedi.</p>

  <p class="normal">Swedenborg'cu:</p>

  <p class="normal">— Bedeni bir anlamda yok oldu, diye yanıtladı onu. Bilgisizler bu hali uykuyla karıştırırlar. Ama o size şimdi, tinsel bir evrenin varlığını ve orada ruhun, maddesel evrenin yasalarını hiçe saydığını kanıtlayacak. Onu istediğiniz yere göndereceğim: ister buradan yirmi fersah öteye, ister Çin'e. Ve orada olup bitenleri size söyleyecek.</p>

  <p class="normal">Minoret:</p>

  <p class="normal">— Onu sadece bizim eve, Nemours'a yollasanız, dedi.</p>

  <p class="normal">Gizemli adam:</p>

  <p class="normal">— Ben karışmak istemem, diye yanıtladı onu. Bana elinizi verin; aynı zamanda hem oyuncu hem seyirci, hem neden hem sonuç olacaksınız.</p>

  <p class="normal">Minoret'nin elini tuttu; o da sesini çıkarmadı ve elini verdi. Swedenborg'cu bir an düşüncelere dalmış gibi avcunda alıkoydu bu eli; öteki eliyle de koltukta oturan kadının elini yakaladı; sonra doktorun elini kadının eline bıraktı ve inançsız yaşlı adama, bu sacayaksız falcının<sup class="calibre2"><a href="../Text/balzac_split_012.html#footnote-600-80" id="footnote-600-80-backlink">[80]</a></sup> yanına oturması için işaret etti. Swedenborg'cu onları birleştirdiği zaman Minoret, bu kadının son derece sakin yüz çizgilerinde hafif bir ürperti fark etti. Ama olağanüstü gibi görünse de büyük bir sadelikle yapılmıştı bu hareket. Adam elini, ondan ışık ve yaşam soluyormuş gibi görünen kadının başına doğru uzattı:</p>

  <p class="normal">— Bu bayın sözünü dinleyiniz, dedi, onun için yapacağınız her şeyin hoşuma gideceğini de unutmayın.</p>

  <p class="normal">Sonra da Minoret'ye döndü:</p>

  <p class="normal">— Şimdi onunla konuşabilirsiniz, dedi.</p>

  <p class="normal">Doktor:</p>

  <p class="normal">— Nemours'a, Burjuvalar Sokağı'na, benim evime gidin, dedi kadına.</p>

  <p class="normal">Bouvard, eski dostuna:</p>

  <p class="normal">— Şimdi ona biraz zaman bırakın, oraya gittiğini sözlerinden anlayıncaya kadar da elinizi elinden çekmeyin, dedi.</p>

  <p class="normal">Gözkapakları inik olmasına karşın derin bir dikkatle kendi içine dalmış görünen kadın hafif bir sesle:</p>

  <p class="normal">— Bir dere görüyorum, yanıtını verdi. Güzel bir bahçe görüyorum...</p>

  <p class="normal">— Neden dere ve bahçe tarafından giriyorsunuz? diye sözünü kesti Minoret.</p>

  <p class="normal">— Onlar orada da ondan.</p>

  <p class="normal">— Kimler?</p>

  <p class="normal">— Aklınızda olan genç kızla sütninesi.</p>

  <p class="normal">Minoret:</p>

  <p class="normal">— Bahçe nasıl? diye sordu.</p>

  <p class="normal">— Dereye inen küçük merdivenden çıkınca, sağda, içinde kitaplar gördüğüm uzun tuğladan bir galeri, bu galerinin ucunda da rastgele eklenmiş, tahta çıngıraklar ve kırmızı yumurtalarla süslü bir oda var. Soldaki duvar sık sarmaşıklarla, yaban asmaları ve Virginia yaseminleriyle örtülü. Ortada küçük bir güneş saati duruyor. Birçok da çiçek saksısı var. Kızınız çiçeklerine bakıyor, onları dadısına gösteriyor; bir kazıkla toprağı delerek tohum ekiyor... Dadı, bir tırmıkla bahçe yollarını temizliyor... Bu genç kız, bir melek gibi tertemiz ama içinde sabahın ilk ışıkları kadar hafif bir aşk başlangıcı var.</p>

  <p class="normal">O zamana kadar falcının ağzından, uyurgezer olmadan da herkesin söyleyebileceği şeyler duyan doktor:</p>

  <p class="normal">— Kimin için? diye sordu.</p>

  <p class="normal">Hâlâ bir hokkabazlıktan kuşkulanıyordu. Kadın gülümseyerek:</p>

  <p class="normal">— Son günlerde, kadın olduğu zaman epeyce kaygılandınız ama yine de bir şeyden haberiniz yok. Gönlü, doğanın isteğine uydu.</p>

  <p class="normal">Yaşlı hekim:</p>

  <p class="normal">— Halktan bir kadının böyle konuşmasına şaşıyorum, dedi.</p>

  <p class="normal">Bouvard:</p>

  <p class="normal">— Bu durumda hepsi de tuhaf bir açıklılıkla konuşuyorlar, yanıtını verdi.</p>

  <p class="normal">— Peki Ursule kimi seviyor?</p>

  <p class="normal">Kadın küçük bir baş hareketiyle:</p>

  <p class="normal">— Ursule sevdiğini bilmiyor, dedi. O melek gibi bir kız, arzuyu da, aşkı da bilmiyor henüz; ama aklı fikri onda, onu düşünüyor, dahası düşünmemek istiyor, ama elinde değil... Şimdi piyano çalıyor...</p>

  <p class="normal">— İyi de kim bu adam?</p>

  <p class="normal">— Karşıda oturan bir hanımın oğlu...</p>

  <p class="normal">— Bayan de Portenduère mi?</p>

  <p class="normal">Uyurgezer kadın:</p>

  <p class="normal">— Portenduère mi dediniz, diyerek sözlerine devam etti; öyle olsun. Ama bir tehlike yok çünkü adam memlekette değil.</p>

  <p class="normal">— Birbirleriyle hiç konuştular mı? diye sordu doktor.</p>

  <p class="normal">— Hayır, hiç konuşmamışlar. Sadece bakışmışlar. Kız onu sevimli buluyor. Gerçekten de güzel adam, hem de iyi yürekli. Kız onu penceresinden görmüş; kilisede de birbirlerini görmüşler, ama delikanlı unutmuş bile.</p>

  <p class="normal">— Adı ne?</p>

  <p class="normal">— Bakın bunu size söylemek için ya okumalı ya da duymalıyım... Adamın adı Savinien, şimdi kız söyledi: adını söylemekten hoşlanıyor; azizinin gününü bulmak için takvime bile bakmış, oraya küçük kırmızı bir nokta koymuş... Çocukça şeyler! Ah! Bu kız çok sevecek, ama güçlü olduğu kadar saf bir sevgi olacak bu; iki kez sevecek kızlardan değil, sevgi ruhunu renklendirecek, içine öyle işleyecek ki, başka her duyguyu kendinden uzaklaştıracak.</p>

  <p class="normal">— Nereden anladınız bunu?</p>

  <p class="normal">— Genç kızın içinden. Acıya katlanmasını bilecek; anasıyla babasına benzemiş, onlar da çok acı çekmişler.</p>

  <p class="normal">Bu son sözler doktoru altüst etti; sarsılmaktan çok şaşırmıştı. Bu arada şunu da söyleyelim ki, kadın her tümce arasında on-on beş dakika kadar duruyor, bu süre içinde dikkatini daha da yoğunlaştırıyordu. Bir şeyler gördüğü açıkça görülüyordu. Alnı tuhaf biçimler alıyor, bunlardan için için bir güç harcadığı anlaşılıyordu; Minoret'nin ancak ölüm halindeki hastalarda, içlerinde bir kehanet yetisi duydukları anlarda gördüğü bir güçle aydınlanıyor ya da buruşuyordu bu alın. Birkaç kez Ursule'ün hareketlerine benzeyen hareketler yaptı.</p>

  <p class="normal">Gizemli kişi Minoret'ye dönerek:</p>

  <p class="normal">— Sorun ona, sorun! dedi. Yalnız sizin bileceğiniz sırları bile size söyleyecektir.</p>

  <p class="normal">— Ursule beni seviyor mu? diye devam etti Minoret.</p>

  <p class="normal">Kadın gülümseyerek:</p>

  <p class="normal">— Hemen hemen Tanrı'yı sevdiği kadar, dedi. Bu yüzden sizin inançsızlığınıza üzülüyor. Siz Tanrı'ya inanmıyorsunuz; sanki onun var olmasına engel olabilirmişsiniz gibi! Onun sözü dünyaları doldurur! Bu yüzden bu zavallı çocuğun biricik üzüntüsüne siz neden oluyorsunuz... Bakın! Piyanoda gam yapıyor; çalabildiğinden daha iyi çalmak istiyor, üzülüyor. Şöyle düşünüyor: "Güzel şarkı söyleyebilseydim, güzel bir sesim olsaydı, annesine geldiği zaman sesim kulağına kadar giderdi."</p>

  <p class="normal">Doktor Minoret defterini çıkardı, tam saati yazdı.</p>

  <p class="normal">— Bana ne tohumları ektiğini söyleyebilir misiniz?</p>

  <p class="normal">— Rezede, sarmaşık, kınaçiçeği...</p>

  <p class="normal">— En son ne ekti?</p>

  <p class="normal">— Hezaren.</p>

  <p class="normal">— Benim param nerede durur?</p>

  <p class="normal">— Noterinizde; ama bir günlük faizi bile kaçırmadan günü gününe yatırıyorsunuz.</p>

  <p class="normal">— Evet; ama Nemours'da altı aylık harcamam için ayırdığım para nerde?</p>

  <p class="normal">— Pandectes de Justinien<sup class="calibre2"><a href="../Text/balzac_split_012.html#footnote-600-81" id="footnote-600-81-backlink">[81]</a></sup> başlıklı, kırmızı kapaklı büyük bir kitabın ikinci cildinin içine, sondan ikinci ve üçüncü sayfaların arasına koyuyorsunuz; kitap camlı büfenin üzerinde in-folio'lar<sup class="calibre2"><a href="../Text/balzac_split_012.html#footnote-600-82" id="footnote-600-82-backlink">[82]</a></sup> gözünde. Bu kitaplardan tam bir sıra var. Paralarınız salon tarafındaki sonuncu ciltte. Şu işe bak! Üçüncü cilt, ikinci cildin önüne konmuş. Ama paranız yok, bunlar...</p>

  <p class="normal">Doktor:</p>

  <p class="normal">— Bin franklık banknotlar mı? diye sordu.</p>

  <p class="normal">— İyi göremiyorum, ikiye katlanmış. Hayır, beşer yüz franklık iki banknot.</p>

  <p class="normal">— Bunları iyice görüyor musunuz?</p>

  <p class="normal">— Evet.</p>

  <p class="normal">— Nasıl şeyler?</p>

  <p class="normal">— Biri eski ve sararmış, öteki beyaz, hemen hemen yeni...</p>

  <p class="normal">Sorgulamanın bu bölümü doktoru yıldırım çarpmışa döndürdü. Şaşkın şaşkın Bouvard'a baktı; ama inanmayanların şaşkınlığına alışık olan Bouvard'la Swedenborg'cu aralarında alçak sesle konuşuyor, hiçbir hayret belirtisi göstermiyorlardı.</p>

  <p class="normal">Minoret yemekten sonra yeniden gelmek için onlardan izin istedi. Mesmer karşıtı yaşlı adam, bu sonsuz gücü yeniden denemek, kesin deneylerle sınamak, yanıtı her türlü kuşkuyu ortadan kaldıracak sorular sorabilmek için kendini toparlamak ve içine düştüğü dehşeti yatıştırmak istiyordu.</p>

  <p class="normal">Yabancı:</p>

  <p class="normal">— Bu akşam saat dokuzda burada bulunun, dedi. Sizin için yine geleceğim.</p>

  <p class="normal">Doktor Minoret öyle şaşkın bir durumdaydı ki, selam bile vermeden çıktı; arkasından gelen Bouvard durup durup uzaktan:</p>

  <p class="normal">— Nasılmış? Ne diyorsun? diye bağırıyordu.</p>

  <p class="normal">Büyük kapının önüne gelince Minoret:</p>

  <p class="normal">— Sanırım çıldırdım Bouvard, diye yanıtladı onu. Eğer kadının Ursule konusunda söyledikleri doğruysa, bu büyücünün söylediklerini Ursule'den başka kimse bilmediğine göre, hakkın varmış diyeceğim. Keşke kanatlarım olsa da Nemours'a gidip söylediklerini doğrulayabilsem. Ama bir araba kiralayacağım ve bu akşam saat onda gideceğim. Ah! Aklım başımdan gidiyor!</p>

  <p class="normal">— Senelerden beri iyileşemediğini bildiğin bir hastanın beş saniyede iyi olduğunu, bu büyük manyetizmacının, tuzlubalgam hastası birini buram buram terlettiğini, kötürüm bir genç kadını yürüttüğünü görsen ne olacaksın?</p>

  <p class="normal">— Birlikte yemek yiyelim Bouvard, dokuza kadar da ayrılmalıyım. Kesin, karşı çıkılması olanaksız bir deney düşüneceğim.</p>

  <p class="normal">Mesmer'ci doktor:</p>

  <p class="normal">— Peki, eski dostum, diye yanıtladı onu.</p>

  <p class="normal">Böylece barışan iki düşman, Palais-Royal'e yemeğe gittiler. Bouvard, Minoret'nin beynini kemiren düşüncelerin ateşini yatıştıran heyecanlı bir konuşmadan sonra:</p>

  <p class="normal">— Bu kadında mekânı yok etme ya da aşma yetisinin bulunduğunu kabul ediyorsan, Assomption'dan Nemours'da olup bitenleri gördüğüne inanıyorsan, bütün öteki manyetizma olaylarını da kabul etmen gerekir; inanmayana onlar da en az bunlar kadar olanaksız görünür. Onun için kadından seni tatmin edecek tek bir kanıt iste. Bütün bu bilgileri önceden topladığımızı sanabilirsin; ama örneğin, senin evinde saat dokuzda, kızının odasında olup bitecekleri bilemeyiz; uyurgezer kadının göreceği ya da duyacağı şeyleri aklında tut ya da bir yere yaz, sonra doğru eve koş. Hiç tanımadığım küçük Ursule de bizimle birlik değil ya! Elinde yazılı şeyleri söylemiş ya da yapmışsa, eğ başını mağrur Sicambre!<sup class="calibre2"><a href="../Text/balzac_split_012.html#footnote-600-83" id="footnote-600-83-backlink">[83]</a></sup></p>

  <p class="normal">İki dost odaya döndüler, kadın oradaydı ve Doktor Minoret'yi tanımadı. Swedenborg'cu uzaktan elini üzerine uzatınca kadının gözleri yavaş yavaş kapandı, Minoret'nin yemekten önce gördüğü vaziyete döndü. Kadının eli doktorun eliyle birleştirilince doktor, o anda Nemours'da bütün olup bitenleri kendisine söylemesini rica etti.</p>

  <p class="normal">— Ursule ne yapıyor? diye sordu.</p>

  <p class="normal">— Soyunmuş, saçlarını kıvırmak için kâğıtlara sarmış, kırmızı kadife bir levhanın üstünde duran fildişi bir haçın önünde dua sandalyesine diz çökmüş.</p>

  <p class="normal">— Ne diyor?</p>

  <p class="normal">— Akşam dualarını ediyor, Tanrı'ya sığınıyor, kötü düşünceleri ruhundan uzaklaştırması için yalvarıyor; vicdanını yokluyor; Tanrı'nın ya da Kilise'nin buyruklarına aykırı bir şey yapıp yapmadığını gözden geçiriyor. Ruhunu temizliyor zavallı küçük kızcağız! (Uyurgezerin gözleri sulandı.) Günah işlememiş, ama Mösyö Savinien'i fazla düşündüğü için kendini suçluyor. Bir an durup, acaba vaftiz babası Paris'te ne yapıyor diye düşünüyor, onu mutlu etmesi için Tanrı'ya yalvarıyor. Sözlerini sizinle bitirdi. İşte yüksek sesle bir dua okuyor.</p>

  <p class="normal">— Söylediklerini tekrarlayabilir misiniz?</p>

  <p class="normal">— Evet.</p>

  <p class="normal">Minoret kalemini çıkardı; uyurgezer söyledi, o da, besbelli Rahip Chaperon'un yazdığı duayı not etti:</p>

  <p class="normal">"Tanrım, sana tapan, hem aşkla hem de şevkle sana dua eden, kutsal buyruklarının dışına çıkmamaya çaba gösteren, adını yüceltmek için uğrunda oğlun gibi sevinçle ölmeye razı olan ve hep gölgende yaşamak isteyen kulundan hoşnutsan –sen ki yüreklerin içini okursun– vaftiz babamın gözlerini aç, onu kurtuluş yoluna yönelt, rahmetini ona da göster ki son günlerini sende yaşayabilsin; onu her kötülükten koru, onun yerine bana acı çektir! İyi yürekli Sainte Ursule, sevgili azizem ve sen Tanrı'nın Anası, Göklerin Sultanı, cennetteki melekler, azizler, beni dinleyin, siz de şefaatinizi dualarıma ekleyin, bizlere acıyın."</p>

  <p class="normal">Uyurgezer, çocuğun safça hareketlerini ve aldığı kutsal esini öyle kusursuz bir biçimde taklit etti ki Doktor Minoret'nin gözleri yaşardı.</p>

  <p class="normal">— Başka bir şey daha söylüyor mu? diye sordu.</p>

  <p class="normal">— Evet.</p>

  <p class="normal">— Ne diyor?</p>

  <p class="normal">"Sevgili babacığım! Acaba tavlasını kiminle oynar Paris'te?.." Mumunu söndürüyor, başını eğiyor, uyuyor. Uyudu bile! Küçük gece başlığıyla ne de güzel!</p>

  <p class="normal">Minoret büyük yabancıyı selamladı, Bouvard'ın elini sıktı, koşa koşa merdivenlerden indi; sonradan Cezayir Sokağı'nın açılması için yıkılan bir konağın kapısı altındaki kent içi araba durağına koştu; orada bir arabacı bulup hemen Fontainebleau'ya gidip gitmeyeceğini sordu. Pazarlık bitip de uyuşulunca, yeniden gençleşen yaşlı adam hemen yola koyuldu. Anlaşmaları gereğince atı Essonne'da dinlendirdiler. İhtiyar Nemours yolcu arabasına yetişti ve bir yer bularak arabacısını savdı. Sabahın beşine doğru evine vardı ve fizyolojiyle, doğayla, metafizikle ilgili bütün eski düşüncelerinin çöküntüsü üstünde uykuya daldı; o denli yorulmuştu ki, dokuza kadar uyudu.</p>

  <p class="normal">Uyandığında, eve döndüğünden beri kapısının eşiğini kimsenin aşmadığına emin olan doktor, yenemediği bir korkuyla olayları araştırmaya başladı. İki banknot arasındaki farkı ve Pandectes ciltlerinin yer değiştirip değiştirmediğini kendi de bilmiyordu. Uyurgezer doğru görmüştü. Çıngırağı çekip Bougival'i çağırdı. Kitaplığının ortasına oturarak:</p>

  <p class="normal">— Ursule'e söyleyin, benimle konuşmaya gelsin, dedi.</p>

  <p class="normal">Çocuk geldi, ona doğru koştu, boynuna sarıldı; doktor kızı dizlerinin üzerine oturttu; Ursule güzel sarı saçlarını yaşlı dostunun beyaz saçlarına karıştırırken kucağına yerleşti.</p>

  <p class="normal">— Bir şeyiniz mi var babacığım?</p>

  <p class="normal">— Evet; sorularıma açıkça, hiçbir kaçamağa başvurmadan yanıt vereceğine söz ver.</p>

  <p class="normal">Genç kız kulaklarına kadar kızardı. Doktor, Ursule'ün o zamana kadar bir çocuk saflığı gizleyen güzel gözlerinin, ilk aşkın utancıyla bulandığını görünce:</p>

  <p class="normal">— Bana söyleyemeyeceğin hiçbir şey sormayacağım, dedi.</p>

  <p class="normal">— Söyleyin, babacığım.</p>

  <p class="normal">— Dün akşam dualarını hangi düşünceyle bitirdin ve kaçta dua ettin?</p>

  <p class="normal">— Ya dokuzu çeyrek geçiyordu, ya dokuz buçuktu.</p>

  <p class="normal">— Peki bana son duanı tekrarla.</p>

  <p class="normal">Ursule, sesinin, inançsız vasisine kendi inancını aşılayacağını umarak yerinden kalktı, diz çöktü, şevkle ellerini birleştirdi; yüzü parlak bir ışıkla aydınlandı, yaşlı adama baktı:</p>

  <p class="normal">— Dün Tanrı'dan istediğimi bu sabah da istedim, duam kabul oluncaya kadar da isteyeceğim, dedi.</p>

  <p class="normal">Sonra duasını yeni ve daha güçlü bir ifadeyle tekrarladı, ama vaftiz babası duayı yarıda keserek, arkasını kendi getirince, Ursule şaşırıp kaldı. Doktor kızı tekrar dizlerine oturtarak:</p>

  <p class="normal">— Peki Ursule, dedi. Başını yastığa dayayıp uyurken içinden, "Sevgili babacığım! Acaba tavlasını kiminle oynar Paris'te" demedin mi?</p>

  <p class="normal">Ursule sanki kulaklarında kıyamet borusu çınlıyormuş gibi yerinden fırladı, korkuyla haykırdı; büyüyen gözlerini müthiş bir hareketsizlik içinde ihtiyara dikti. Tanrı'ya inanmadığına göre şeytanla bir anlaşma yapmış olabileceğini düşünerek:</p>

  <p class="normal">— Siz kimsiniz babacığım? Böyle bir gücü nereden elde ettiniz? diye sordu.</p>

  <p class="normal">— Dün bahçeye ne ektin?</p>

  <p class="normal">— Rezede, sarmaşık, kınaçiçeği.</p>

  <p class="normal">— Sonra da hezaren dikmedin mi?</p>

  <p class="normal">Ursule dizlerinin üstüne yığıldı.</p>

  <p class="normal">— Beni korkutmayın babacığım, dedi; siz buradaydınız, değil mi?</p>

  <p class="normal">Bu saf kızın aklını başından almamak için doktor işi şakaya vurarak:</p>

  <p class="normal">— Ben hep seninle birlikte değil miyim? dedi. Haydi odana gidelim.</p>

  <p class="normal">Kıza kolunu uzattı, merdivenden çıkmaya başladılar. Ursule:</p>

  <p class="normal">— Bacaklarınız titriyor sevgili dostum, dedi.</p>

  <p class="normal">— Evet, yıldırım çarpmış gibiyim.</p>

  <p class="normal">Genç kızın gözlerinde yaşlar belirdi; saf bir sevinçle:</p>

  <p class="normal">— Sonunda Tanrı'ya inandınız mı yoksa? dedi.</p>

  <p class="normal">Yaşlı adam, Ursule için döşettiği onca sade ve şirin odaya bir göz attı. Yerde düz yeşil, pek pahalı olmayan ve Ursule'ün tertemiz tuttuğu bir halı duruyordu; duvarlar, üstüne yeşil yapraklı güller serpilmiş açık gümüşsü bir kâğıtla kaplı, avluya bakan pencerelerde pembe bir şeritle çevrili pamuklu perdeler asılıydı; iki pencerenin arasında, uzun yüksek bir aynanın altında yaldızlı ahşaptan, üstü mermer kaplı bir konsol, konsolun üstünde de genç kızın çiçek demetleri yerleştirdiği mavi bir Sevr vazosu duruyordu. Şöminenin karşısında güzel ahşap kakmalı, üstü Halep breşi denen mermerle örtülü küçük bir komodin vardı. Eski Hint kumaşı kaplı, pembe astarlı perdeleri yine Hint kumaşından yapılmış yatak, XVIII. yüzyılda hemen hemen her evde görülen ve à la duchesse<sup class="calibre2"><a href="../Text/balzac_split_012.html#footnote-600-84" id="footnote-600-84-backlink">[84]</a></sup> denen türdendi; dört köşesindeki yivli sütuncukların üstünde yükselen kabartma kuş tüyü tutamlarıyla süslenmişti. Fildişi kakma kıvrımdallarla bezeli, bağadan yapılmış bir tür anıtın içinde duran eski bir saat şömineyi süslüyor; şöminenin mermer söve ve şamdanları, aynası ve aynasının açık gri resimlerle bezeli çerçevesi, dikkat çekici bir açıklık-koyuluk, renk ve tarz bütünlüğü sergiliyordu. Kanatlarını artık piyasada bulunmayan, kimileri yeşil renkte değişik ahşaplarla oluşturulmuş manzaraların süslediği büyük bir dolapta kızın çamaşırlarıyla giysileri duruyordu besbelli. Bir cennet havası esiyordu bu odanın içinde. Özenle yerleştirilen eşyalar herkesi –bir Minoret-Levrault'yu bile– etkileyecek bir düzen, bir uyum anlayışı sergiliyordu. Özellikle de Ursule'ün çevresindeki eşyaları ne kadar sevdiği, sanki tüm çocukluk ve genç kızlık yaşamının izlerini taşıyan bu odada yaşamaktan ne kadar hoşlandığı anlaşılıyordu. Bir şey yapmış olmak için her şeyi gözden geçiren yaşlı adam, Ursule'ün odasından Bayan de Portenduère'lerin evinin göründüğünü de böylece saptamış oldu. Gece, bir rastlantı sonucu sırrını öğrendiği bu yeni doğan sevda konusunda Ursule'e nasıl davranacağını düşünmüştü. Kızı sorguya çekse kendisi zor durumda kalabilirdi. Bu sevdayı ya onaylayacak ya onaylamayacak ve her iki durumda da arada kalacaktı. Bu yüzden, dayanılmaz hale gelmeden önce bu sevgiye karşı koyup koymayacağını kestirmek için genç Portenduère'le Ursule'ün karşılıklı durumlarını incelemeye karar vermişti. Ancak yaşlı bir adam böylesine akıllıca davranabilirdi. Manyetizma olaylarının gerçekliği onu o denli sarsmıştı ki, hâlâ soluk soluğaydı; yerinde duramıyor, odada bulunan en ufak şeylere bakıyor, şöminenin köşesinde asılı duran takvime bir göz atmak istiyordu. Bakırla süslenmiş mermer şamdanları elleriyle kavrayarak:</p>

  <p class="normal">— Bu koca şamdanlar senin o küçük güzel ellerine ağır gelir, dedi.</p>

  <p class="normal">Onları tartar gibi yaptı, takvime baktı, eline aldı:</p>

  <p class="normal">— Bu da iyice çirkin duruyor, dedi. Böyle güzel bir odada bu postacı takviminin ne işi var?</p>

  <p class="normal">— Aman onu bırakın babacığım!</p>

  <p class="normal">— Olmaz, sana yarın başkasını veririm.</p>

  <p class="normal">Bu kanıtı yanına alarak aşağıya indi, odasına kapandı, Aziz Savinien'i aradı ve uyurgezerin dediği gibi, 19 Ekim tarihinde küçük kırmızı bir nokta buldu. Kendi azizi<sup class="calibre2"><a href="../Text/balzac_split_012.html#footnote-600-85" id="footnote-600-85-backlink">[85]</a></sup> Saint-Denis'nin ve papazın azizi Saint-Jean'ın karşısında da birer nokta vardı. Uykudaki kadın, iğne başı büyüklüğündeki bu noktayı, aradaki uzaklığa ve engellere karşın görebilmişti. Yaşlı adam, herkesten çok kendisi için büyük bir anlam taşıyan bu olaylar üstünde akşama kadar düşündü. Gerçeğin önünde eğilmek gerekiyordu. Sanki içinde büyük bir duvar çökmüştü. O güne dek iki temel üstünde yaşamıştı çünkü: dine karşı kayıtsızlığı ve manyetizmayı yadsıması. Bütünüyle fiziksel yapıdaki duyularımızın, bütün etkileri açıklanabilen bu organların, sonsuzluğun bazı nitelikleriyle sonlandığını kanıtlamakla manyetizma, Spinoza'nın güçlü kanıtlarını altüst etmiş oluyor ya da ona öyle görünüyordu. Çünkü Spinoza'ya, bu büyük adama göre, sonsuzla sonlu, uzlaşmaları olanaksız bu iki öğe, birbirinin içinde bulunuyordu. Maddenin bölünebilirliğini, hareketliliğini büyük bir güç saysa da, ona neredeyse tanrısal nitelikler yakıştırması olacak şey değildi. Üstelik artık bu olayları bir sisteme bağlayıp, uyku, hayal, ışık olaylarıyla kıyaslamalar yapamayacak kadar yaşlanmıştı. Locke ve Condillac okulunun<sup class="calibre2"><a href="../Text/balzac_split_012.html#footnote-600-86" id="footnote-600-86-backlink">[86]</a></sup> savlarına dayanan tüm bilgisi yıkılıvermişti. Bu içi boş putların parça parça olduğunu görünce ister istemez inançsızlığı da sarsılıyordu. Bu Katolik çocuklukla Voltaire'ci yaşlılık arasındaki çatışmada, üstünlüğü Ursule alacaktı demek ki. Bu yıkılan kalenin, bu harabelerin üstünde bir ışık pırıl pırıl yanıyordu. Bu yıkıntıların ortasından duanın sesi yükseliyordu! Yine de inatçı ihtiyar kuşkularına kızıyor, can alacak noktasından vurulmuş olmasına karşın kararını veremiyor, hâlâ Tanrı'ya karşı gelmeye çalışıyordu. Bununla birlikte içini bir kararsızlıktır kapladı; aynı adam değildi artık. Son derece düşünceli biri olmuştu; Pascal'in Pensées'sini,<sup class="calibre2"><a href="../Text/balzac_split_012.html#footnote-600-87" id="footnote-600-87-backlink">[87]</a></sup> Bossuet'nin Histoire des variations<sup class="calibre2"><a href="../Text/balzac_split_012.html#footnote-600-88" id="footnote-600-88-backlink">[88]</a></sup> adlı o eşsiz kitabını okuyordu; Bonald'ı, Saint-Augustin'i okudu; gizemli adamın sözünü ettiği Swedenborg'un ve Saint-Martin'in kitaplarını da gözden geçirmek istiyordu. Maddeciliğin bu adamın içinde kurduğu yapı her yandan çatlamış, bir sarsıntılık canı kalmıştı; ve yüreği Tanrı'ya erişebilecek kadar olgunlaşınca, tıpkı yemişlerin düştüğü gibi cennet bağına düşüverdi. Şimdiye dek birkaç kez, yanında kızı, Rahip Chaperon'la akşamları tavla oynarken ona bazı sorular sormuştu. Papaz, doktorun içinde olup bitenleri, Tanrı'nın bu güzel ruhu doğru yola sokmak için neleri harekete geçirdiğini bilmiyor, onun eski kanılarını düşündükçe bu soruları tuhaf buluyordu.</p>

  <p class="normal">Bu inançsız adam, oyununu ansızın keserek rahibe:</p>

  <p class="normal">— Hayaletlere inanır mısınız? diye sordu:</p>

  <p class="normal">Papaz:</p>

  <p class="normal">— XVI. yüzyılın büyük bir filozofu, Cardan, gördüğünü söyler, yanıtını verdi.</p>

  <p class="normal">— Bilginlerin ilgilendiği hayaletlerin hepsini biliyorum; kısa süre önce Plotinos'u yeniden okudum. Şu anda bu soruyu bir Katolik olarak yanıtlamanızı istiyorum. Ölmüş bir adamın gelip dirileri görebileceğine inanıp inanmadığınızı öğrenmek istiyorum.</p>

  <p class="normal">— İsa ölümünden sonra havarilere göründü ya! diye devam etti papaz. Kilise, Kurtarıcımızın insanlara görünmelerine inanmak zorundadır.</p>

  <p class="normal">Sonra gülümseyerek:</p>

  <p class="normal">— Mucizeye gelince, elimizde çok var, dedi; en yenisini bilmek ister misiniz? XVIII. yüzyılda meydana geldi.</p>

  <p class="normal">— Yok canım!</p>

  <p class="normal">— Evet, Tanrı'nın sevgili kullarından Marie-Alphonse de Liguori, Roma'dan epeyce uzakta, papa can verirken onun öldüğünü bilmişti. Bu mucizenin birçok tanığı vardır. Esrime haline geçen bu ermiş papaz, papanın son sözlerini duydu, birkaç kişinin önünde de yineledi. Olayı bildiren ulak, ancak otuz saat sonra geldi...</p>

  <p class="normal">Yaşlı Minoret şakayla karışık:</p>

  <p class="normal">— Tam bir Cizvitsiniz! dedi. Sizden kanıt istemiyorum; siz bunlara inanıyor musunuz, onu soruyorum.</p>

  <p class="normal">Papaz inançsız dostuyla şakalaşmayı sürdürerek:</p>

  <p class="normal">— Bence, dedi, hayalet görmek, büyük ölçüde gören kişiyle bağlantılı bir şeydir.</p>

  <p class="normal">— Dostum, niyetim sizi bir tuzağa düşürmek değil, bu konudaki inancınızı öğrenmek istiyorum.</p>

  <p class="normal">Rahip:</p>

  <p class="normal">— Tanrı'nın gücünün sonsuzluğuna inanıyorum, dedi.</p>

  <p class="normal">Doktor gülerek:</p>

  <p class="normal">— Öldüğüm zaman, eğer Tanrı'yla aram düzelirse, size görünmeme izin vermesini rica edeceğim, dedi.</p>

  <p class="normal">— Cardan'la dostunun arasındaki anlaşma da tam buydu, diye yanıtladı papaz.</p>

  <p class="normal">Minoret:</p>

  <p class="normal">— Ursule, dedi, eğer bir tehlikeyle karşı karşıya kalırsan çağır beni, gelirim.</p>

  <p class="normal">— André Chénier'nin Néère adlı dokunaklı ağıtını tek sözcükle söylemiş oluyorsunuz, yanıtını verdi papaz. Şairler de olayları ya da duyguları sonsuza dek canlı kalacak imgelere dökmesini bildikleri için büyüktürler zaten.</p>

  <p class="normal">Genç kız üzüntülü bir sesle:</p>

  <p class="normal">— Babacığım, ne diye ölümünüzden söz ediyorsunuz, dedi. Biz Hıristiyanlar ölmeyiz; mezarımız ruhumuzun beşiğidir.</p>

  <p class="normal">Doktor gülümseyerek:</p>

  <p class="normal">— Ne yapalım, dedi, eninde sonunda bu dünyadan gitmek gerekecek. Ben gidince o kadar paran olacak ki şaşıracaksın.</p>

  <p class="normal">— Siz gidince dostum, biricik avuntum yaşamımı size adamak olacak.</p>

  <p class="normal">— Bana mı? Öldükten sonra mı?</p>

  <p class="normal">— Evet. Yapabileceğim bütün iyilikleri günahlarınızı bağışlatmak için yapacağım. Her gün Tanrı'ya dua edeceğim; sonsuz bağışlayıcılığına sığınıp, bir günlük kusur yüzünden sizi sonsuza dek cezalandırmamasını, sizinki kadar güzel ve temiz bir ruhu kendi yanında, sevgili kullarının ruhları arasında alıkoymasını isteyeceğim.</p>

  <p class="normal">Meleklere özgü bir saflık ve güvenli bir sesle verilen bu yanıt, Denis Minoret'yi yanılgıdan kurtardı, tıpkı Aziz Paulus gibi dine döndürdü. Sonraki yaşamına uzanan bu şefkatle gözleri yaşarırken, içinde beliren bir ışıkla sersemledi. Tanrısal kayranın bu beklenmedik etkisinde elektriğe benzer bir şeyler vardı. Papaz ellerini birleştirdi, heyecan içinde ayağa kalktı. Zaferine kendi de şaşan küçük kız ağlamaya başladı. Yaşlı doktor sanki kendisini çağırıyorlarmış gibi doğruldu, bir şafak görüyormuş gibi uzaklara baktı; sonra koltuğundan dizleri üstüne çöktü, ellerini birleştirerek hiçliğini anlayan bir insan gibi gözlerini yere indirdi. Başını kaldırarak heyecanlı bir sesle:</p>

  <p class="normal">— Tanrım, dedi, eğer beni bağışlatacak ve sana doğru götürecek biri varsa bu lekesiz varlıktan başka kim olabilir? Bu anlı şanlı çocuğun sana getirdiği tövbekâr ihtiyarı bağışla!</p>

  <p class="normal">İçinden kendini Tanrı'ya doğru yükseltti, onu kayrasıyla yıldırım çarpmışa döndürdükten sonra bilgisiyle de aydınlatmaya devam etmesi için yalvardı; sonra da papaza döndü, elini uzattı:</p>

  <p class="normal">— Sevgili rahibim, ben yeniden küçüldüm, dedi; sizinim, ruhumu size teslim ediyorum.</p>

  <p class="normal">Ursule vasisinin ellerini sevinç gözyaşlarıyla ıslatarak öptü. Yaşlı adam çocuğu dizlerine oturttu, gülerek, "Sen benim vaftiz annemsin" dedi. Aşka gelen papaz da dinsel bir coşkuya kapılarak Veni, Creator duasını okumaya başladı. Bu ilahi, yere diz çöken bu üç Hıristiyanın akşam duası oldu.</p>

  <p class="normal">— Ne var, ne oluyor? diye sordu şaşıran Bougival.</p>

  <p class="normal">Ursule:</p>

  <p class="normal">— Sonunda vaftiz babam Tanrı'ya inandı, diye yanıtladı onu.</p>

  <p class="normal">Ciddi ve saf bir hareketle haç çıkaran Bresse'li yaşlı kadın:</p>

  <p class="normal">— Aman ne iyi! diye bağırdı. Kusursuz olması için bir bu eksikti.</p>

  <p class="normal">İyi yürekli papaz:</p>

  <p class="normal">— Sevgili doktor, dedi, dinin büyüklüğünü ve uyulacak gereklerini yakında anlarsınız; felsefesini de –insana ilişkin yanları açısından– en cüretli kafaların felsefesinden daha yüce bulacaksınız.</p>

  <p class="normal">Çocuk gibi sevinen papaz, bu yaşlı adamla haftada iki kez konuşup görüşerek ona din dersi vermeye karar verdi. Böylece Minoret'nin dine dönüşü kendiliğinden oldu; oysa çevreden bu işi, sinsi çıkarlar peşinde koşan Ursule'ün yaptığı sanılıyordu. Bu yüreğin yaralarına üzüle üzüle on dört yıldan beri dokunmaya çekinen papaz da yaralıya çağırılan doktor gibi yardıma çağırılmıştı. Bu olaydan sonra her akşam, Ursule'ün dualarını birlikte okudular. Yaşlı adam gün geçtikçe içindeki sıkıntıların yerini bir huzura bıraktığını fark etti. Kendinin de söylediği gibi, açıklanması olanaksız şeylerin Tanrı'nın işi olduğunu kabul ettikçe içi rahatlıyordu. Sevgili kızı da bundan, onun Tanrı'nın ülkesinde ilerlediğinin anlaşıldığını söylüyordu. Ayinde duaları, aklını iyice vererek okumuştu; çünkü papazla ilk görüşmesinde tanrısal bir düşünceye, bütün inananlar arasındaki birlik düşüncesine ulaşmıştı. Bu yaşlı acemi, bu besine bağlı –gizli, derin ve ışıklı anlamına varıldığında, inancın da gerekli kıldığı– ölümsüz simgeyi anlamıştı. Eve dönmek için acele edişine gelince, sevgili küçük kızına, o güzel eski zaman deyimiyle onu "Hak yoluna soktuğu için" teşekkür etmek istiyordu. Mirasçılar, böylesine ermişçe bir etkilemeyi iğrenç kaygılarıyla kirleterek Ursule'e sövüp sayarken o, salonda, çocuğu dizlerine oturtmuş, bir azizin duygularıyla alnından öpüyordu. Adamcağızın eve hemen dönmek istemesi, yakınlarını küçük görüyormuş gibi davranması, kiliseden çıkarken iğneleyici yanıtlar vermesi, doğal olarak tüm mirasçılarca, Ursule'ün doktoru kendilerine karşı kışkırttığı biçiminde yorumlanmıştı.</p>

  <p class="normal">Bir yanda kız, vaftiz babasına Weber'in Son Düşünce'si üstüne çeşitlemeleri çalarken, Minoret-Levrault'ların yemek odasında, sonunda bu dramın önemli kişilerinden biriyle karşılaşmamıza yol açacak olan temiz bir tuzak tezgâhlanıyordu. Nemours'a Burgonya ya da Touraine'den kanal yoluyla gelen nefis şarapların kızıştırdığı yemek, bütün taşra sofraları gibi gürültülüydü ve iki saatten fazla sürdü. Zélie Désiré'nin dönüşünü kutlamak için midye, istiridye gibi şeyler, deniz balıkları ve birkaç başka nadir yiyecek getirtmişti. Yemek odası, ortada hoş bir manzara sergileyen yuvarlak masasıyla bir han odasına benziyordu. Evini yeterince büyük bulduğu için geniş avlusuyla sebze ve meyve ağacı dolu bahçesinin arasına küçük bir pavyon yaptırmıştı Zélie. Onun evinde her şey, sadece temiz ve sağlamdı. Levrault-Levrault herkes için çok kötü bir örnek olmuştu. Bu yüzden dülger-mimarına, başına böyle acayip işler açmamasını söylemişti. Duvarları parlak bir kâğıtla kaplı bu oda, ceviz iskemleler ve ceviz büfelerle döşeliydi; bütün süsünü de çini bir soba, bir saat ve bir barometre oluşturuyordu. Yemek takımı sıradan beyaz porselendi; ama bembeyaz örtüleri ve üstündeki bir sürü gümüşle pırıl pırıl parlıyordu masa. Bir aşçıdan başka adamı olmadığı için şampanya şişesine düşmüş saçma gibi gidip gelen Zélie kahveyi getirdi; geleceğin avukatı Désiré'ye sabahki önemli olaylarla sonuçları anlatıldıktan sonra da kapıyı kapadı ve söz noter Dionis'e verildi. Odanın sessizliği, mirasçıların gözlerini bu tamı tamına noter kılıklı adamdan ayırmamaları, bu tür insanların aileler üstündeki büyük etkisini açıkça gösteriyordu.</p>

  <p class="normal">— Sevgili çocuklarım, diye söze başladı Dionis; amcanız –ya da dayınız– 1746'da doğduğuna göre bugün seksen üç yaşında; ve yaşlıların da bazı çılgınlıkları vardır, şu küçük...</p>

  <p class="normal">Bayan Massin:</p>

  <p class="normal">— Yılan, diye bağırdı.</p>

  <p class="normal">— Sefil, dedi Zélie.</p>

  <p class="normal">Dionis:</p>

  <p class="normal">— Ondan sadece adıyla söz edelim, diye devam etti.</p>

  <p class="normal">— Hırsızın biri, diye atıldı Bayan Crémière.</p>

  <p class="normal">Désiré Minoret:</p>

  <p class="normal">— Güzel bir hırsız, dedi.</p>

  <p class="normal">Dionis:</p>

  <p class="normal">— Şu küçük Ursule'ü canı gibi seviyor, diye devam etti. Siz ki benim müşterilerimsiniz, hepinizin çıkarını düşünerek çoktan kolları sıvadım ve bir sürü bilgi topladım. İşte bildiklerim, bu genç...</p>

  <p class="normal">Tahsildar:</p>

  <p class="normal">— Vurguncu, diye bağırdı.</p>

  <p class="normal">— Miras avcısı, dedi zabıt kâtibi.</p>

  <p class="normal">Noter:</p>

  <p class="normal">— Susalım dostlarım! diyerek sözlerini kesti; yoksa şapkamı aldığım gibi giderim, kalakalırsınız.</p>

  <p class="normal">Minoret bir kadehe rom doldurup ona uzatarak:</p>

  <p class="normal">— Haydi babalık, al bakalım! dedi. Bu rom ta Roma'dan gelmiş. En azından yüz metelik yol parasına oturmuştur bize!</p>

  <p class="normal">— Evet, Ursule Joseph Mirouët'nin yasal kızıdır; ama babası, amcanızın-dayınızın-kayınpederi Valentin Mirouët'nin evlilik dışı çocuğudur. Demek ki Ursule, Doktor Denis Minoret'nin evlilik dışı yeğenidir. Böyle olduğuna göre de, doktorun onun yararına düzenleyeceği bir vasiyetnameye itiraz edebilir ve böylece –serveti ona bırakırsa– Ursule'e karşı bir dava açabiliriz; ama bu pek de lehimize bir davranış olmaz, çünkü Ursule'le doktor arasında hiçbir akrabalık olmadığı söylenemez; yalnızca bu dava kimsesiz bir genç kızı ürkütebilir ve bir uzlaşmaya yol açabilir.</p>

  <p class="normal">Bilgisini satmak için sabırsızlanan yeni hukuk mezunu:</p>

  <p class="normal">— Yasa, evlilik dışı çocukların hakları konusunda öyle katı davranmış ki, dedi, 7 Temmuz 1817 tarihli bir temyiz mahkemesi kararına göre, evlilik dışı bir çocuğun, evlilik dışı büyükbabasından hiçbir şey, hatta yiyecek bile istemeye hakkı yoktur. Gördüğünüz gibi, evlilik dışı çocuğun akrabalığına pek önem verilmiyor. Yasa, evlilik dışı çocuğun yasal çocuğunu da rahat bırakmaz; çünkü toruna verilen şeyleri, araya birini sokarak evlilik dışı çocuğa verilmiş sayar. Bunlar, Yurttaşlar Yasası'nın birleştirilmiş 757, 908 ve 911. maddelerinin sonuçları. Bu yüzden Paris Krallık Mahkemesi, geçen yıl 26 Aralık'ta, bir büyükbabanın evlilik dışı çocuğunun yasal çocuğuna bıraktığı mirası tanımadı. O büyükbaba, evlilik dışı torununa ne kadar yabancıysa, doktor da Ursule'e hısım olarak o kadar yabancıdır.</p>

  <p class="normal">Goupil:</p>

  <p class="normal">— Bütün bunlar, dedi, ancak büyükbabaların evlilik dışı torunlara bırakacakları mirası ilgilendirir; burada enişteler söz konusu değil, bana öyle geliyor ki onların, evlilik dışı kayınbiraderlerinin yasal çocuklarıyla hiçbir akrabalıkları yoktur. Ursule Doktor Minoret'nin hiçbir şeyi değildir. 1825'te, hukuk eğitimimi bitirirken, Colmar Krallık Mahkemesi'nin verdiği bir kararı anımsıyorum. Evlilik dışı çocuk ölünce onun çocukları için artık her türlü "araya birini sokma" olasılığı ortadan kalkar. Ursule'ün babası da ölmüştür.</p>

  <p class="normal">Goupil'in değerlendirmesi, yasama meclisi toplantılarını aktaran gazetecilerin "derin bir heyecan" dedikleri şeyi doğurmuştu küçük toplulukta.</p>

  <p class="normal">— Bu ne anlama gelir? dedi Dionis. Mahkemelerin şimdiye dek enişte tarafından evlilik dışı çocuğa yapılan bir bağış konusuyla karşılaşmadıklarını gösterir. Ama böyle bir dava açıldığında, dinin baş üstünde taşındığı şu günlerde, Fransız yasaları evlilik dışı çocuklara karşı daha da amansız olacaktır. Bu yüzden size şunu söyleyebilirim ki, bu davada uzlaşmaya gidilebilir; hele Ursule'ü temyiz mahkemesine kadar götürmeye kararlı olduğunuz anlaşılınca..."</p>

  <p class="normal">Mirasçılar yığınla altın bulmuş gibi gülüşerek, yerlerinden sıçrayarak, masanın çevresinde ellerini kollarını oynatarak sevinçlerini belli ettiler; bu arada Goupil'in onaylayıcı olmayan bir hareketi de kaynayıp gitti. Ne var ki noter, "Ama!" gibi korkunç bir sözcükle yeniden konuşmaya başlayınca bu coşku yerini derin bir sessizliğe ve endişeye bıraktı.</p>

  <p class="normal">O zaman Dionis, sanki oyuncuları bir çark aracılığıyla kesik kesik hareket ettirilen şu kukla takımlarından birinin ipini çekmiş gibi bütün gözlerin üzerine dikildiğini, bütün yüzlerin aynı harekette donup kaldığını gördü.</p>

  <p class="normal">— Ama hiçbir yasa, doktorun Ursule'ü evlat edinmesine ya da onunla evlenmesine engel olamaz, diyerek sözüne devam etti. Evlat edinme işine itiraz edilebilir ve sanırım ki haklı çıkarsınız: krallık mahkemeleri evlat edinme konusunda şakaya gelmez ve soruşturma sırasında sizi de dinlerler. O zaman doktorun Saint-Michel nişanı, Légion d'honneur subaylığı, eski imparatorun hekimliğini yapmış olması para etmez; davayı kaybeder. Haydi evlat edinmeyi önceden duydunuz diyelim, peki evlenmeyi nasıl haber alırsınız? Herif kurnazın biri; gider Paris'e bir yıl kaldıktan sonra evlenir, bir de sözleşme yaparak nişanlısına bir milyonluk bir drahoma veriverir. Demek ki mirası tehlikeye düşürecek tek şey, kızın eniştesiyle evlenmesidir.</p>

  <p class="normal">Burada noter durdu. Goupil yine güvenli bir edayla:</p>

  <p class="normal">— Bir tehlike daha var, dedi; üçüncü bir kişi lehine düzenlenen vasiyetname. Örneğin Bongrand Baba'ya, ilerde Matmazel Ursule Mirouët'ye verilmek üzere parasını vasiyet edebilir.</p>

  <p class="normal">Dionis başkâtibin sözünü keserek:</p>

  <p class="normal">— Eğer amcanıza sataşırsanız, diye devam etti, eğer hepiniz Ursule'le iyi geçinmezseniz, doktoru ya evlenmeye ya da Goupil'in dediği gibi üçüncü bir kişi yararına vasiyetname düzenlemeye itersiniz. Ama tehlikeli bir yol olduğu için bu üçüncü kişi yöntemine başvuracağını sanmam. Evlenmeye gelince, önüne geçmek kolaydır. Désiré biraz çevresinde dönsün, kız elbette ki Nemours'un gözbebeği yakışıklı bir delikanlıyı yaşlı bir adama yeğler.</p>

  <p class="normal">Para kadar Ursule'ün güzelliğine de kapılan menzilhanecinin oğlu, Zélie'nin kulağına:</p>

  <p class="normal">— Anneciğim, dedi, onunla evlenirsem bütün para bizim olur.</p>

  <p class="normal">— Deli misin? Günün birinde senin elli bin lira gelirin olacak, hem de milletvekili olacaksın! Ben yaşadıkça aptalca bir evlilikle kendini mahvedemezsin. Yedi yüz bin frank mı! Nedir ki!.. Belediye reisinin biricik kızının elli bin frank geliri olacak, bana önerildi bile...</p>

  <p class="normal">Annesi bugüne dek ona hiç böyle çıkışmamıştı ve bu yanıt Désiré'nin güzel Ursule'le evlenme umudunu kırdı; ne babası, ne de kendisi, Zélie'nin o ürkütücü mavi gözlerinde yazılı bir kararı değiştiremezlerdi çünkü.</p>

  <p class="normal">Karısı kolunu dürtünce Crémière:</p>

  <p class="normal">— Ne diyorsunuz Bay Dionis, diye atıldı, adamcağız işi ciddiye alıp kızını Désiré'ye verir ve bütün servetini kıza bağışladıktan sonra oğlana yalnız çıplak mülkiyeti bırakırsa, miras güme gitti demektir. Bir beş yıl daha yaşarsa amcamızın neredeyse bir milyonu olur.</p>

  <p class="normal">Zélie:</p>

  <p class="normal">— Hiçbir zaman, dedi, ben gözümü kapamadan, Désiré bir piçin çocuğuyla, bir sığıntıyla, sokakta bulunmuş bir kızla evlenemez! Avcunu yalasın! Amcası ölünce oğlum Minoret'leri temsil edecek. Minoret'ler beş yüz yıllık, köklü bir burjuva ailesidir. Bu da soylulukla aynı kapıya çıkar. Merak etmeyin; hele bir Désiré'nin Büyük Meclis'te ne olacağını öğrenelim, ondan sonra evlenir.</p>

  <p class="normal">Tepeden bir edayla söylenmiş bu sözleri Goupil de onayladı:</p>

  <p class="normal">— Yirmi dört bin liralık geliri olan Désiré, dedi, ya krallık mahkemesi başkanı ya da savcı olur; oradan da meclis üyeliğine gidebilir; oysa aptalca bir evlilik bütün işini altüst eder.</p>

  <p class="normal">Bunun üzerine bütün mirasçılar bir ağızdan aralarında konuşmaya başladılar; ama Minoret notere söz vermek için yumruğunu masaya vurunca sustular.</p>

  <p class="normal">Dionis:</p>

  <p class="normal">— Amcanız dürüst ve onurlu bir adam, diye sözüne devam etti. Kendisini ölümsüz sanıyor ve bütün akıllı insanlar gibi o da vasiyetini hazırlamadan ölüverecek. Kanımca şimdilik onu, paralarını öyle yerlere yatırmaya yöneltmeli ki, elinizden gitmesi güç olsun; üstelik şimdi böyle bir fırsat da var. Küçük Portenduère, yüz on bin frank borç için Sainte-Pélagie'de<sup class="calibre2"><a href="../Text/balzac_split_012.html#footnote-600-89" id="footnote-600-89-backlink">[89]</a></sup> yatıyor. Yaşlı anası onun hapiste olduğunu biliyor, iki gözü iki çeşme ağlıyor; büyük olasılıkla bu felaket konusunda konuşmak için Rahip Chaperon'u bu akşam yemeğe bekliyor. Ben bu akşam gider amcanızı görürüm; şu sıralar yüz on sekizi bulan yüzde beş faizli devlet tahvillerini ona sattırırım. Bayan de Portenduère'e –Bordières çiftliğiyle evine karşılık– savurgan çocuğun kurtarılması için gerekli parayı verdirtirim. O budala Portenduère'den ona noter sıfatıyla söz edeceğim; parasını bir yerden alıp başka yere yatırmasını istemem de son derece doğal: ben bu sözleşmelerin, satışların, işlerin kazancıyla geçinirim. Eğer beni dinlerse, sermayenin kalanını da başka topraklara yatırmasını önereceğim; yazıhanemde şu sıra çok iyi işler var. Parası bir kez memleket sınırları içinde toprağa ya da ipotekli alacağa yatırıldı mı, kolay kolay elden gitmez. Bir şeyi yapma isteğiyle o işin yapılması arasına her zaman engeller sokulabilir.</p>

  <p class="normal">Josse'a<sup class="calibre2"><a href="../Text/balzac_split_012.html#footnote-600-90" id="footnote-600-90-backlink">[90]</a></sup> bile parmak ısırtacak bu kanıtların kesinliği, mirasçıları hayran bıraktı. Hepsinden de onaylayıcı mırıltılar geldi. Noter sözlerini bitirirken:</p>

  <p class="normal">— Amcanızı Nemours'da tutmak için elbirliği edin, dedi. Buraya alışık, alışkanlıkları var; burada ona kolay göz kulak olursunuz. Küçük kıza da bir yavuklu bulursanız, evlenmesinin önüne geçersiniz...</p>

  <p class="normal">Gözü yükseklerde Goupil'in aklında başka şeyler vardı:</p>

  <p class="normal">— Peki ya kız evlenirse ne olur? dedi.</p>

  <p class="normal">Noter:</p>

  <p class="normal">— Fena da olmaz, diye yanıtladı onu; çünkü elden gidecek para belli olur, adamcağızın kıza ne vermek istediği anlaşılır. Ama peşine Désiré'yi takarsanız, yaşlı adam ölünceye kadar küçüğü oyalayabilir. Evlenme kararları bir verilir, bir bozulur.</p>

  <p class="normal">Goupil:</p>

  <p class="normal">— Eğer doktor daha uzun süre yaşayacaksa, en doğrusu kızı iyi bir delikanlıya vermek olur. Yüz bin frankla gidip Sens'a, Montargis'ye ya da Orléans'a yerleşirler; böylece kızdan kurtulursunuz.</p>

  <p class="normal">Bu toplantının yegâne akıllı insanları Dionis, Massin, Zélie ve Goupil, anlamlı anlamlı bakıştılar. Zélie Massin'in kulağına:</p>

  <p class="normal">— Pek de yakışır ya Ursule'e! dedi.</p>

  <p class="normal">Zabıt kâtibi:</p>

  <p class="normal">— Ne diye çağırdılar bunu buraya! diye yanıtladı onu.</p>

  <p class="normal">Désiré Goupil'e:</p>

  <p class="normal">— Senin işine gelir, dedi. Ama yaşlı adamla kızına kendini beğendirecek kadar efendi olabildin mi hiçbir zaman?</p>

  <p class="normal">Sonunda Goupil'in düşüncesini anlayan menzilhaneci:</p>

  <p class="normal">— Bakıyorum kulakların o kadar da uzun değil, dedi.</p>

  <p class="normal">Bu kaba şaka çok beğenildi. Ama noter başkâtibinin gülenleri korkunç bir bakışla süzmesi üzerine herkes hemen sustu.</p>

  <p class="normal">Zélie, Massin'in kulağına:</p>

  <p class="normal">— Bugün noterler yalnızca çıkarını düşünüyor, dedi. Ya Dionis de sözleşme yapayım derken Ursule'ün tarafını tutarsa?</p>

  <p class="normal">Zabıt kâtibi, küçük kurnaz gözleriyle kuzinine bakarak:</p>

  <p class="normal">— Ona güvenirim, diye yanıtladı.</p>

  <p class="normal">"Onu mahvetmek elimde" diye ekleyecekti ama kendini tuttu. Yüksek sesle:</p>

  <p class="normal">— Ben de kesinlikle Dionis gibi düşünüyorum, dedi.</p>

  <p class="normal">Noterle zabıt kâtibi arasında bir çıkar anlaşmasından kuşkulanmaya başlayan Zélie:</p>

  <p class="normal">— Ben de, dedi.</p>

  <p class="normal">Yemeğin ve bolca içkinin etkisiyle yüzü mosmor kesilen menzilhaneci, küçük bir kadehi boğazına yuvarlarken:</p>

  <p class="normal">— Bizim karı oyunu verdi! dedi.</p>

  <p class="normal">— Pekâlâ, yanıtını verdi tahsildar.</p>

  <p class="normal">Dionis:</p>

  <p class="normal">— Öyleyse yemekten sonra gidiyorum, dedi.</p>

  <p class="normal">Bayan Crémière:</p>

  <p class="normal">— Eğer Bay Dionis haklıysa, dedi Bayan Massin'e, eskisi gibi pazar akşamları amcamıza gitmeli ve Bay Dionis'in söylediklerini yapmalıyız.</p>

  <p class="normal">— Evet, diye atıldı Zélie, bizi eskisi gibi karşılasın diye değil mi! Ona bakarsan bizim de kırk bin liradan fazla gelirimiz var; ve bütün çağrılarımızı geri çevirdi; ondan ne farkımız var sanki! Reçete yazmasını bilmem ama işimi bilirim ben!</p>

  <p class="normal">Bayan Massin biraz alınarak:</p>

  <p class="normal">— Nasıl olsa kırk bin liram olmadığı için on bin lira kaybederim diye üzülemem, dedi.</p>

  <p class="normal">— Onun yeğenleriyiz, adamcağıza bakarız, dedi Bayan Crémière de. Olayın içyüzünü de anlarız; bir gün bize dua edersiniz kuzinim!</p>

  <p class="normal">Noter işaretparmağını dudaklarının hizasına kaldırarak:</p>

  <p class="normal">— Ursule'e kötü davranmayın, dedi, şu yaşlı Jordy de biriktirdiği parayı ona bıraktı.</p>

  <p class="normal">— Ben kendime bir çekidüzen vereyim, dedi Désiré.</p>

  <p class="normal">Menzilhaneden çıkarlarken Goupil patronuna:</p>

  <p class="normal">— Paris avukatlarının en zorlusu Desroches kadar güzel konuştunuz, dedi.</p>

  <p class="normal">Noter acı acı gülerek:</p>

  <p class="normal">— Onlar hâlâ bize verecekleri parayı düşünüyorlar, diye yanıtladı onu.</p>

  <p class="normal">Dionis'le başkâtibini geçiren mirasçılar, yemeğin etkisiyle yüzleri pırıl pırıl, hep birlikte akşam duasının çıkışına gittiler. Noterin tahmin ettiği gibi Rahip Chaperon, yaşlı Bayan de Portenduère'in koluna girmiş, onunla birlikte yürüyordu. Bayan Massin, kiliseden çıkan Ursule'le vasisini Bayan Crémière'e göstererek:</p>

  <p class="normal">— Kız onu akşam duasına da sürüklemiş, dedi.</p>

  <p class="normal">Bayan Crémière yaşlı adama doğru ilerleyerek:</p>

  <p class="normal">— Haydi, gidelim konuşalım, dedi.</p>

  <p class="normal">Toplantıdan sonra bütün bu yüzlerde beliren değişiklik Doktor Minoret'nin gözünden kaçmadı. Kendi kendine bu ısmarlama dostluğun nedenini sordu; abartılı bir sevecenlik ve zoraki gülümsemelerle yaklaşan iki kadının Ursule'le konuşmalarına da sırf meraktan göz yumdu.</p>

  <p class="normal">Bayan Crémière:</p>

  <p class="normal">— Dayıcığım, bu akşam sizi ziyaret etmemize izin verir misiniz? dedi. Sizi rahatsız etmekten çekiniyorduk; ama epeydir çocuklarımız size karşı görevlerini yerine getirmediler; kızlarımız sevgili Ursule'le arkadaşlık edecek yaşta.</p>

  <p class="normal">— Ursule adı gibidir, çok vahşidir,<sup class="calibre2"><a href="../Text/balzac_split_012.html#footnote-600-91" id="footnote-600-91-backlink">[91]</a></sup> dedi doktor.</p>

  <p class="normal">Bayan Massin:</p>

  <p class="normal">— Bırakın da biz onu ehlileştirelim, diye yanıtladı onu.</p>

  <p class="normal">Sonra da bu saf kadın, asıl niyetini bir tutumluluk düşüncesi ardına gizlemeye çalışarak:</p>

  <p class="normal">— Dayıcığım, diye devam etti, sevgili kızınızın pek güzel piyano çaldığını duyduk. Onu dinlemeyi çok isteriz. Bayan Crémière'le ben, bizim küçüklere onun öğretmenini tutmayı düşündük; öğretmenin yedi sekiz öğrencisi olursa belki ders ücreti bizim kesemize de uyar...</p>

  <p class="normal">Yaşlı adam:</p>

  <p class="normal">— Pekâlâ, dedi, Ursule'e bir de şan öğretmeni tutmak istediğim için bu benim de işime gelir.</p>

  <p class="normal">— Peki öyleyse dayıcığım, akşama görüşürüz; yeğeniniz Désiré'yi de birlikte getiririz, neredeyse avukat oldu artık.</p>

  <p class="normal">Minoret bu küçük ruhlu insanların içinden geçenleri öğrenmek için:</p>

  <p class="normal">— Akşama bekliyoruz, diye yanıtladı onları.</p>

  <p class="normal">Doktorun yeğenleri yapmacık bir zariflikle Ursule'ün elini sıkarak:</p>

  <p class="normal">— Görüşmek üzere, dediler.</p>

  <p class="normal">Ursule yaşlı adama minnet dolu bir bakışla baktı:</p>

  <p class="normal">— Babacığım, siz benim içimi okuyorsunuz, dedi.</p>

  <p class="normal">Doktor:</p>

  <p class="normal">— Sesin çok güzel, dedi. Hem sana resim ve İtalyanca öğretmeni da tutmak istiyorum.</p>

  <p class="normal">Sonra evinin demir kapısını açarken Ursule'e bakarak:</p>

  <p class="normal">— Bir kadın, diye devam etti, evliliğinin onu çıkaracağı en yüksek yerleri bile yadırgamayacak biçimde yetiştirilmelidir.</p>

  <p class="normal">Ursule kıpkırmızı kesildi: sanki vasisi de kendi düşündüğü adamı düşünüyordu. Onu elinde olmadan Savinien'le ilgilenmeye iten, içinde kendini Savinien'e beğendirmek için kusursuz olma istekleri uyandıran o duyguyu ağzından kaçırmak üzere olduğunu anlayınca gidip sarmaşıkların altına oturdu; bu yeşilliğin önünde, uzaktan, mavi beyaz bir çiçeğe benziyordu. Doktorun kendisine doğru geldiğini görünce, onu düşlere daldıran düşünceleri saklamak için:</p>

  <p class="normal">— Görüyorsunuz ya babacığım, dedi, yeğenleriniz bana ne iyi davranıyorlar; bugün pek naziktiler.</p>

  <p class="normal">— Zavallı yavrucak, dedi yaşlı adam.</p>

  <p class="normal">Ursule'ün elini kolunun üstüne yerleştirdi, sonra hafif hafif bu ele vurarak onu dere kenarındaki taraçaya doğru götürdü; orada konuştuklarını kimse duyamazdı.</p>

  <p class="normal">— Neden "zavallı yavrucak" dediniz?</p>

  <p class="normal">— Senden korktuklarını görmüyor musun?</p>

  <p class="normal">— Neden korksunlar?</p>

  <p class="normal">— Dine dönüşüm şu ara tüm mirasçılarımı endişelendirdi; büyük olasılıkla bunu senin sözünden hiç çıkmamama yordular; ve seni zengin etmek için onları mirastan yoksun bırakacağımı sanıyorlar.</p>

  <p class="normal">Ursule vasisine gözlerini kaldırarak safça:</p>

  <p class="normal">— Böyle bir şey yapmazsınız ki, dedi.</p>

  <p class="normal">Yaşlı adam kızını kucaklayıp havaya kaldırdı, iki yanağından öptü:</p>

  <p class="normal">— Ey benim, yaşlılık günlerimin kutsal avuntusu! dedi. Tanrım! Demin kilisede, onu ona yakışır birine emanet edeceğim güne kadar canımı almaman için sana dua ettim! Kendim için değil, onun için dua ettim. Ah benim küçük meleğim! Az sonra Minoret'lerin, Crémière'lerin, Massin'lerin burada oynayacakları oyunları göreceksin. Sen benim yaşamımı güzelleştirmek, uzatmak istiyorsun! Onlarsa ölümümden başka bir şey düşünmüyorlar...</p>

  <p class="normal">Ursule:</p>

  <p class="normal">— Tanrı bize kin duymayı yasaklamış, ama söylediğiniz doğruysa... Onlardan nefret ediyorum! dedi.</p>

  <p class="normal">Bougival, koridorun bahçe ucundaki sahanlığı üstünden:</p>

  <p class="normal">— Yemek hazır! diye bağırdı.</p>

  <p class="normal">Ursule'le vasisi, Levrault-Levrault'nun yıkımına yol açan o lake Çin resimleriyle süslü, güzel yemek odasında tatlılarını yerken sulh yargıcı çıkageldi; doktor ona –büyük bir yakınlık belirtisi olarak– kendi eliyle kavurduğu, çektiği ve Chaptal tarzı gümüş bir kahve cezvesinde pişirdiği Bourbon ve yanık Martinique kahveleriyle karışık Moka kahvesinden bir fincan ikram etti. Bongrand gözlüklerini kaldırıp alaycı bir edayla yaşlı adama baktı:</p>

  <p class="normal">— Maşallah, dedi, kent kalkıp oturmuş! Kiliseye gidişiniz akrabalarınızı allak bullak etmiş. Servetinizi papazlara, yoksullara bırakacakmışsınız! Telaşlandırdınız onları! Nasıl da kaynaşıyorlar bilseniz! Meydanda ilk toplanmalarını gördüm. Yumurtası çalınmış karıncalar gibi telaş içindeydiler.</p>

  <p class="normal">— Demedim mi sana Ursule? diye atıldı yaşlı adam. Üzülecek de olsan çocuğum, sana dünyayı tanıtmak ve hak etmediğin düşmanlıklara karşı seni hazırlamak benim boynumun borcu!</p>

  <p class="normal">Bongrand yaşlı dostuna Ursule'ün geleceğinden söz etmek için bunu bir fırsat sayarak:</p>

  <p class="normal">— Bu konuda size bir şey söylemek isterim, dedi.</p>

  <p class="normal">Doktor beyaz saçlarının üstüne siyah kadife takkesini geçirdi, sulh yargıcı soğuk almamak için şapkasını çıkarmadı ve birlikte taraçada dolaşarak vasisinin Ursule'e bırakmak isteyeceği parayı güvence altına almanın yollarını tartıştılar. Sulh yargıcı Dionis'in, doktorun Ursule'ün yararına düzenleyeceği bir vasiyetnamenin geçersiz olacağı yönündeki kanısını biliyordu: Nemours'lular Minoret'nin mirasıyla çokça ilgilendikleri için bu sorun kentin hukukçuları arasında bol bol tartışılmıştı. Bongrand, Ursule Mirouët'nin doktorun hiçbir şeyi olmadığına karar vermişti; ama yasanın ruhunun, evlilik dışı fazlalıkları aileden uzaklaştırdığını da hissediyordu. Yasayı kaleme alanlar, evlilik dışı çocuklara karşı yalnızca anaların babaların gösterebileceği zayıflığı düşünmüş, ama amca ya da teyzelerin de evlilik dışı çocuklara bağlanıp bunlardan doğacak çocuklara miras bırakabileceklerini akıllarına getirmemişlerdi. Besbelli burada bir boşluk vardı yasada. Sulh yargıcı, Goupil, Dionis ve Désiré'nin az önce mirasçılara açıkladıkları yasal durumu anlattıktan sonra doktora:</p>

  <p class="normal">— Başka herhangi bir ülkede Ursule'ün hiçbir şeyden korkusu olmazdı, dedi; birincisi o yasal bir evlat; babasının yasal yetersizliği de ancak kayınbabanız Valentin Mirouët'nin mirası için söz konusu olabilir; ama ne yazık ki Fransa'da adliye, ruha ve mantığa çok fazla bağlıdır, yasanın ruhunu arar. Avukatlar sağtöreden dem vuracaklar, yasadaki eksikliğin bu durumu önceden kestiremeyen yasa koyucuların dalgınlığından ileri geldiğini, ama bir ilkeyi belirlemekten de geri kalmadıklarını kanıtlayacaklar. Dava uzun sürecek ve çok masraflı olacaktır. Hele işin içinde Zélie'nin de parmağı oldu mu, temyize kadar gidilebilir; üstelik bu davaya kadar sağ kalacağımı da sanmıyorum.</p>

  <p class="normal">Doktor:</p>

  <p class="normal">— Davanın en iyisinden bile hayır gelmez, dedi. Şimdiden, bu konuda alınacak görüşleri görür gibi oluyorum: Miras konusunda, evlilik dışı çocukların yetersizliği nereye kadar uzanmalıdır? Ve iyi bir avukat için marifet çürük davaları kazanmaktır.</p>

  <p class="normal">Bongrand:</p>

  <p class="normal">— İnan olsun, dedi, şu yargıçların, sırf toplumun ölümsüz temeli evliliğe sağlanan korumayı genişletmek için yasanın anlamını da genişletmeyeceklerini söyleyemem.</p>

  <p class="normal">Yaşlı adam, asıl niyetini açığa vurmadan, Ursule'e üçüncü kişi aracılığıyla miras bırakma önerisini de geri çevirdi. Ama Bongrand, Ursule'e servetini bırakabilmek için, onunla evlenmesi öğüdünü verince doktor:</p>

  <p class="normal">— Zavallı yavrucak, dedi. Ben bir on beş yıl daha yaşayabilirim, o zamana kadar ne yapar?</p>

  <p class="normal">— Peki ne yapacaksınız öyleyse? diye sordu Bongrand.</p>

  <p class="normal">Yaşlı doktor ne yanıt vereceğini kestirememiş olacak ki:</p>

  <p class="normal">— Bakalım, düşünürüz, diye yanıtladı onu.</p>

  <p class="normal">O sırada Ursule geldi; iki dosta, Dionis'in doktorla görüşmek istediğini haber verdi.</p>

  <p class="normal">Minoret, sulh yargıcına bakarak:</p>

  <p class="normal">— Ne de çabuk geldi, dedi.</p>

  <p class="normal">Sonra da Ursule'e:</p>

  <p class="normal">— Peki gelsin, yanıtını verdi.</p>

  <p class="normal">— Gözlüklerime bahse girerim ki, mirasçılarınız onu bir paravan gibi kullanıyorlar; arabacının evinde Dionis'le birlikte topluca yemek yediler, besbelli bir dolap döndü orada.</p>

  <p class="normal">Ursule'ün ardından yürüyen noter bahçenin ucuna kadar geldi. Selamlaşmalardan ve anlamsız birkaç tümceden sonra Dionis, doktorla özel olarak görüşmek istedi. Ursule'le Bongrand salona çekildiler. Bongrand, doktorun sözlerini yineleyerek kendi kendine:</p>

  <p class="normal">— Bakalım, düşünürüz! diyordu. Akıllı bir adamın sözüne bak! Böylelerini ölüm apansız yakalar; sevdikleri insanları da sıkıntı içinde bırakırlar!</p>

  <p class="normal">İşadamlarının okumuş yazmış, seçkin kişilere güvenmemeleri şaşırtıcıdır; işin çoğunu yapabileceklerini teslim ederken, azı başarabileceklerine inanmazlar. Ama belki de bir övgüdür bu güvensizlik. Onları insana ilişkin şeylerin en tepesinde gördükleri için, bu üstün kişilerin –tıpkı para alanındaki faizler ya da doğa bilimindeki mikroskobik yaratıklar gibi, büyüyüp sermayeleri geçen, dünyaları meydana getiren– çok küçük ayrıntılara inebileceğini düşünmezler. Yanlış düşünce! Duygulu ve üstün yaradılışlı bir insan her şeyi hesaplar. Doktorun sessizliğinden azıcık alınan, ama besbelli Ursule'ün çıkarını düşünen ve bu çıkarı tehlikede gören Bongrand, onu mirasçılara karşı korumaya karar verdi. Yaşlı adamla Dionis'in neler konuştuğunu bilmemek onu çok üzüyordu. Ursule'ü gözleriyle inceleyerek:</p>

  <p class="normal">— Bu kız ne kadar saf ve temiz olursa olsun, öyle durumlar vardır ki genç kızlar kendilerine göre hükümler verir, kendilerine göre bir ahlak yaratırlar. Deneyip görelim bakalım, diye düşündü.</p>

  <p class="normal">Gözlüklerini burnunun üstüne yerleştirerek Ursule'e:</p>

  <p class="normal">— Minoret-Levrault'lar sizi oğullarına isteyebilirler, dedi.</p>

  <p class="normal">Kızcağızın benzi soldu. Dionis'le eniştesinin konuştuklarını dinleyemeyecek kadar terbiyeliydi; erdemli bir inceliği vardı; ama bir an düşündükten sonra yanlarına gidebileceğine karar verdi; eğer gizli bir şey konuşacaklarsa vasisi ona hissettirirdi. Doktorun çalışma odasının bulunduğu Çin köşkünün camlı kapısının kepenkleri açık kalmıştı. Ursule gidip kendi eliyle kapatmak istediğini söyledi. Sulh yargıcından, onu salonda yalnız bıraktığı için özür diledi; yargıç da gülümseyerek:</p>

  <p class="normal">— Zararı yok, zararı yok, dedi.</p>

  <p class="normal">Ursule, Çin köşkünden bahçeye inilen merdivenin basamaklarına geldi, orada birkaç dakika durdu, kepenkleri yavaş yavaş kapıyor, bir yandan da güneşin batışını seyrediyordu. O sırada Çin köşküne doğru gelen doktorun yanıtını duydu:</p>

  <p class="normal">— Mirasçılarım paramı taşınmaza ya da ipoteğe yatırırsam çok sevinecekler; böylece servetimin daha güvende olacağını sanıyorlar; aralarında neler konuştuklarını kestirebiliyorum, belki de sizi onlar yolladı. Şunu bilin ki sevgili mösyö, kararlarım kesindir. Mirasçılarım, buraya gelirken getirdiğim servetin sermayesini alacaklar; bunu bilsinler ve beni rahat bıraksınlar. Aralarından biri (Ursule'ü göstererek), şu kıza yapmayı borç bildiğim şeyleri bozmaya kalkarsa, öteki dünyadan gelir başına dert olurum. Bay Savinien de Portenduère'i hapisten kurtarmak için bana güveniyorlarsa, daha hapiste kalabilir. Gelir kaynaklarımı satamam.</p>

  <p class="normal">Bu son cümleyi duyunca Ursule, yaşamının ilk ve tek acısını duydu; alnını kepenge dayadı ve düşmemek için tutundu. Yaşlı doktor:</p>

  <p class="normal">— Tanrım nesi var? Rengi uçtu, dedi. Yemek üstüne böyle bir heyecan onu öldürebilir.</p>

  <p class="normal">Ursule'ü hemen hemen baygın bir halde yere düşerken yakalamak için kolunu uzattı. Notere:</p>

  <p class="normal">— Güle güle mösyö, dedi, beni yalnız bırakın.</p>

  <p class="normal">Kızını yazı odasındaki XV. Louis zamanından kalma geniş bir koltuğa götürdü, ilaç dolabından bir eter şişesi çıkardı, kıza koklattı. Korku içinde kalan Bongrand'a:</p>

  <p class="normal">— Dostum, dedi, noteri benim yerime uğurlayıverin. Ben Ursule'le yalnız kalmak istiyorum.</p>

  <p class="normal">Sulh yargıcı noteri bahçenin kapısına kadar götürdü. Herhangi bir sabırsızlık belirtisi göstermeden:</p>

  <p class="normal">— Ne oldu Ursule'e? diye sordu.</p>

  <p class="normal">Bay Dionis:</p>

  <p class="normal">— Bilmiyorum, diye yanıtladı onu. Merdivenin basamaklarında durmuş bizi dinliyordu; doktor, Bay du Rouvre gibi kendisini savunacak bir Bongrand'ı olmadığı için borç yüzünden hapis yatan genç Portenduère'e gereken parayı ödünç vermeyi reddedince kız sarardı, sendeledi... Sakın ona âşık olmasın? Acaba aralarında?..</p>

  <p class="normal">Bongrand Dionis'in sözünü keserek:</p>

  <p class="normal">— On beş yaşında mı? dedi.</p>

  <p class="normal">—1814 yılı Şubat'ında doğmuş; dört ay sonra on altısını bitirecek.</p>

  <p class="normal">Sulh yargıcı:</p>

  <p class="normal">— Komşusunu hiç görmedi ki, diye yanıtladı onu. Hayır, bir kriz bu.</p>

  <p class="normal">— Bir kalp krizi, dedi noter.</p>

  <p class="normal">Doktorun son dakikada bir nikâh kıyarak mirasçılarını mirastan yoksun bırakmasına engel olabilecek bu keşif, noterin pek hoşuna gitmişti. Oysa Bongrand'ın bütün umutları suya düşmüştü: çoktandır oğlunu Ursule'le evlendirmeyi düşünüyordu çünkü. Biraz durduktan sonra:</p>

  <p class="normal">— Kızcağız bu oğlanı seviyorsa, onun için bir felaket olur; Bayan de Portenduère Brötanyalıdır, soyluluk meraklısıdır, yanıtını verdi.</p>

  <p class="normal">Noter az kalsın düşüncesini belli edecekti.</p>

  <p class="normal">— İyi ki öyle, dedi... Yani Portenduère'lerin onuru açısından.</p>

  <p class="normal">Mert ve dürüst sulh yargıcına haksızlık etmemiş olmak için şunu da söyleyelim ki, Bongrand bahçe kapısından salona gelinceye kadar –oğlu adına biraz üzülse de– Ursule'ü bir gün gelini olarak görme emelinden vazgeçmişti. Oğluna, savcı yardımcısı olacağı zaman altı bin liralık bir gelir vermeyi düşünüyordu. Doktor da Ursule'e yüz bin frank verseydi bu iki genç gül gibi yaşarlardı. Eugène'i dürüst ve sevimli bir çocuktu. Belki biraz fazla övmüştü onu; belki de yaşlı Minoret'nin çekinmesi bundandı.</p>

  <p class="normal">— Ben de belediye başkanının kızını alırım, diye düşündü Bongrand. Gerçi Ursule, drahoması olmasa da yine Levrault-Crémière'lerin bir milyonluk kızlarından iyidir ama... Şimdi ne yapıp yapmalı, Ursule bu genç Portenduère'i seviyorsa, kızı onunla evlendirmeye bakmalı.</p>

  <p class="normal">Kütüphane tarafındaki kapıyla bahçe kapısını kapadıktan sonra doktor kızını dereye bakan pencereye götürmüştü:</p>

  <p class="normal">— Neyin var hain çocuk? dedi. Senin yaşamın, benim yaşamım demektir. Senin gülümsemen olmazsa ben ne yaparım?</p>

  <p class="normal">Ursule:</p>

  <p class="normal">— Savinien hapisteymiş, diye yanıtladı onu.</p>

  <p class="normal">Bu sözleri söyledikten sonra da gözlerinden yaşlar boşaldı, hıçkırmaya başladı. Bir babanın kaygılarıyla genç kızın nabzını sayan yaşlı adam:</p>

  <p class="normal">— Kurtuldu, diye düşündü. Ne yazık ki, zavallı karıcığım gibi bu da çok duyarlı.</p>

  <p class="normal">Gidip bir dinleme aygıtı getirdi, Ursule'ün yüreğinin üstüne dayadı, kulağını yaklaştırdı, kendi kendine:</p>

  <p class="normal">— Neyse, her şey yolunda, dedi.</p>

  <p class="normal">Sonra Ursule'e baktı.</p>

  <p class="normal">— Onu, daha şimdiden bu kadar sevdiğini bilmiyordum yavrum, diye devam etti. Beni kendin gibi bil, aranızda ne geçtiyse bana anlat.</p>

  <p class="normal">Ursule hıçkırarak:</p>

  <p class="normal">— Onu sevmiyorum babacığım, yanıtını verdi, birbirimizle hiç konuşmadık. Ama bu zavallı genç adamın hapiste olduğunu öğrenmek, sonra sizin gibi iyi bir insanın onu oradan çıkarmaya kesinlikle razı olmadığını duymak!..</p>

  <p class="normal">— Ursule, benim küçük meleğim, onu sevmiyorsan, Saint-Savinien gününün karşısına ne diye, Saint-Denis gününe yaptığın gibi, kırmızı bir nokta koyuyorsun? Haydi bana bu gönül işini en küçük ayrıntısına kadar anlat.</p>

  <p class="normal">Ursule kızardı, gözyaşlarını tutmaya çalıştı; eniştesiyle aralarında bir an sessizlik oldu.</p>

  <p class="normal">— Birkaç günden beri yüreği daha da yumuşayan baban, dostun, anan, doktorun, vasinden mi korkuyorsun?..</p>

  <p class="normal">Ursule:</p>

  <p class="normal">— Peki öyleyse babacığım, dedi, size içimi dökeceğim. Mayıs ayında Bay Savinien annesini görmeye geldi. O zamana dek ona hiç dikkat etmemiştim. Paris'e yerleşmeye gittiği zaman ben çocuktum ve yemin ederim ki bu genç adamla sizler arasında herhangi bir fark görmüyordum; yalnızca sizi seviyordum ve kim olursa olsun, birini sizden çok sevebileceğimi aklıma bile getirmiyordum. Bay Savinien, annesinin doğum gününden bir önceki akşam postayla gelmiş ve hiçbirimizin haberi olmamıştı. Sabah saat yedide, dualarımı bitirdikten sonra odamı havalandırmak için pencereyi açınca Bay Savinien'in pencerelerinin açık olduğunu gördüm. Bay Savinien de sabahlığıyla tıraş oluyordu. Hareketlerinde öyle bir incelik vardı ki... İşte... Onu hoş buldum. Siyah bıyıklarını, küçük sakalını taradı; beyaz, yuvarlak boynunu gördüm... Hepsini söyleyeyim mi?.. Siz tıraş olurken bakardım; onca taze o boyun, o yüz, o güzel siyah saçlar sizinkilere hiç benzemiyordu. Bilmem nereden yüreğime, boğazıma, başıma doğru, dalga dalga buhar gibi bir şeyler yükseldi; öyle şiddetli oldu ki oturmak zorunda kaldım. Ayakta duramıyor, tir tir titriyordum. Ama onu yeniden görmeyi o kadar çok istiyordum ki ayaklarımın ucuna bastım; o zaman beni gördü, şaka niyetine parmaklarının ucuyla bir öpücük yolladı ve...</p>

  <p class="normal">— Ve?</p>

  <p class="normal">— Ben hem utanç, hem mutluluk içinde saklandım, bu mutluluktan neden utandığımı da bir türlü anlayamadım. Bu genç yüzü ne zaman gözümün önüne getirsem, içime bilmediğim bir güç vererek ruhumu büyüleyen o kıpırtıyı duyumsuyorum. Daha doğrusu, ne kadar şiddetli olursa olsun bu heyecanı yeniden tatmak hoşuma gidiyor. Kiliseye giderken önüne geçilmez bir güç beni, annesiyle kol kola yürüyen Bay Savinien'e bakmaya zorladı: yürüyüşü, giysileri, kaldırım taşlarının üstünde çizmelerinin sesine dek her şey bana güzel geliyordu. Ondaki en küçük şey, onca ince eldivenli eli bile beni büyülüyordu sanki. Bununla birlikte ayin sırasında kendimde onu düşünmeme gücünü buldum. Kilise boşalırken Bayan de Portenduère'in önden çıkmasını bekledim, Bay Savinien'in arkasından yürümek istedim. Bu küçük oyunların bile ne kadar hoşuma gittiğini size anlatamam. Eve dönünce, bahçe kapısını kapamak için geri döndüğüm zaman...</p>

  <p class="normal">— Ya Bougival neredeydi?.. diye sordu doktor.</p>

  <p class="normal">Ursule saf bir edayla:</p>

  <p class="normal">— Mutfağına gitmesini beklemiştim. Böylece o zaman Bay Savinien'in karşımda dikilip bana baktığını görebildim. Ah babacığım, gözlerinde şaşkınlığa ve hayranlığa benzeyen bir şey görür gibi olunca öyle bir gurur duydum ki, bana bakma fırsatını ona verebilmek için bilmem neler yapabilirdim. Bundan sonra tek işim kendimi ona beğendirmek olmalıydı sanki. Onun bakışı iyi davranışlarım için artık en tatlı ödüldü. O andan beri elimde olmadan hep onu düşünüyorum. Bay Savinien o akşam geri döndü, bir daha da onu görmedim. Burjuvalar Sokağı bana boşalmış geldi, sanki bilmeden o benim kalbimi de alıp götürdü.</p>

  <p class="normal">— Hepsi bu kadar mı? dedi doktor.</p>

  <p class="normal">Ursule içini çekerek:</p>

  <p class="normal">— Hepsi bu kadar babacığım, diye yanıt verdi.</p>

  <p class="normal">İçinde bulunduğu anın kederi, anlatacak başka bir şeyi olmamaktan doğan üzüntüsünü bastırıyordu bu iç çekmede.</p>

  <p class="normal">Doktor Ursule'ü dizlerinin üstüne oturtarak:</p>

  <p class="normal">— Benim sevgili küçük kızım, dedi, yakında on altı yaşını dolduracaksın, kadınlık yaşamın başlayacak. Bitmek üzere olan mutlu çocukluğunla aşkın heyecanları arasındasın; bu heyecanlar yaşamını fırtınalı bir hale getirecek, çünkü son derece duyarlı bir sinir sistemin var.</p>

  <p class="normal">Yaşlı adam derin bir hüzün içinde:</p>

  <p class="normal">— Bu başına gelen şey aşktır kızım, dedi, kutsal saflığı içinde aşk, nasıl olması gerekiyorsa öyle: istem dışı, hızlı, her şeyi alıp götüren bir hırsız gibi... evet, her şeyi! Ben de bunu bekliyordum. Kadınları dikkatle gözledim ve bilirim: çoğu, bir sürü kanıtlardan, sevgi mucizelerinden sonra âşık olur ve ancak yenildikten sonra dilleri çözülüp aşklarını itiraf ederler; ama kimileri de, bugün manyetizma akımlarıyla açıklanabilen bir yakınlaşmanın etkisi altında bir anda kapılıverirler. Bugün sana söyleyebilirim artık: senin adını taşıyan sevimli kadını görür görmez, yaradılışlarımızın, kişiliklerimizin uyup uymayacağını bilmeden, yalnızca onu ve hep onu seveceğimi duyumsadım. Aşkın bir altıncı hissi mi var acaba? Onca tanrısal bir anlaşmanın gölgesinde kutlanan birleşmelerin sonradan koptuğunu, sonsuz kinler, büyük nefretler doğurduğunu gördükten sonra bu soruyu nasıl yanıtlamalı? Sanki duygular uyuşabiliyor da düşünceler anlaşamıyor: belki de bazı insanlar bedenlerinden çok düşünceleriyle yaşıyorlar. Tersine, çoğu zaman da yaradılışlar uyar, bedenler birbirinden hoşlanmaz. Birçok felaketlere yol açan, birbirinden o kadar farklı bu iki olgu, çocuklarının evlenmelerinde son kararı büyüklere bırakan yasaların ne kadar akıllıca yapıldığını gösterir; çünkü genç bir kız, çoğu zaman bu iki yanılgıdan birinin kurbanı olur. Bu yüzden seni kınamıyorum. Duyduğun heyecan, bugün henüz bilmediğimiz merkezinden, yüreğine ve kafana doğru yayılan bu duyarlılık, Savinien'i düşünürken duyduğun mutluluk, bunların hepsi doğal şeyler. Ama benim canım yavrum, bizim Rahip Chaperon'un da sana dediği gibi, Toplum, doğal eğilimlerimizden çoğunun feda edilmesini ister. Erkeklerin yazgısı başka, kadınlarınki başka. Ben Ursule Mirouët'yi eş olarak seçtim, ona gidip kendisini ne kadar sevdiğimi söyledim; oysa bir genç kız, sevdiği adamdan kendisini sevmesini isterse erdemlerine sırt çevirmiş olur; biz erkekler gibi arzularını açıkça gerçekleştirmeye çalışmak kadının elinde değildir. Onun için sizde ve özellikle sende, utangaçlık, yüreğin sırlarını saklayan, aşılmaz bir engeldir. Bana ilk heyecanlarını söylemedeki çekingenliğin, Savinien'e aşkını itiraf etmektense en korkunç işkencelere katlanacağını yeterince gösteriyordu.</p>

  <p class="normal">— Doğru, dedi Ursule.</p>

  <p class="normal">— Ama yavrucuğum, dahasını da yapman gerek: yüreğinin çarpıntısını susturmalısın, unutmalısın.</p>

  <p class="normal">— Neden?</p>

  <p class="normal">— Çünkü, benim küçük meleğim, sen ancak kocan olacak adamı sevmelisin; Bay Savinien sana âşık da olsa...</p>

  <p class="normal">— Daha öyle bir şey düşünmedim.</p>

  <p class="normal">— Dinle beni... Sana âşık da olsa, annesi gelip seni benden isterse, ben ancak Savinien'i uzun uzun inceledikten sonra bu evlenmeye razı olabilirim. Bu son davranışı onu bütün aileler için kuşkulu bir duruma soktu; zengin aile kızlarıyla arasına, kaldırılması zor engeller koydu.</p>

  <p class="normal">Bir melek gülümsemesi Ursule'ün gözyaşlarını kuruttu:</p>

  <p class="normal">— Her felakette bir hayır vardır, dedi.</p>

  <p class="normal">Doktor bu safça düşünceye yanıt vermedi.</p>

  <p class="normal">Ursule:</p>

  <p class="normal">— Ne yapmış ki babacığım? diye devam etti.</p>

  <p class="normal">— İki yılda, meleğim, Paris'te yüz yirmi bin frank borçlanmış! Sainte-Pélagie'ye girecek kadar budalalık etmiş; bu, zamanımızda bir delikanlıyı sonsuza dek gözden düşürecek bir beceriksizliktir. Zavallı bir anayı acı ve sefalete sürükleyebilecek yaradılışta bir adam, zavallı baban gibi, karısını üzüntüden öldürebilir!</p>

  <p class="normal">Ursule:</p>

  <p class="normal">— Acaba düzelmez mi dersiniz? diye sordu.</p>

  <p class="normal">— Annesi borcunu öderse çocuk beş parasız kalır; bir soylu için de parasız kalmaktan daha büyük ceza düşünemiyorum.</p>

  <p class="normal">Bu yanıt Ursule'ü düşündürdü; gözyaşlarını sildi, vasisine:</p>

  <p class="normal">— Babacığım, onu kurtarabilirseniz kurtarın, ne olur, dedi; bu yardımı yapınca öğüt vermeye hakkınız olur; ona yol gösterirsiniz...</p>

  <p class="normal">Doktor, Ursule'ün konuşmasını taklit ederek:</p>

  <p class="normal">— O da fırsattan yararlanıp, bize gelebilir, dedi. Yaşlı hanımefendi de gelir; görüşürüz, sonra da...</p>

  <p class="normal">Ursule kızararak:</p>

  <p class="normal">— Şu anda onun kendisinden başka bir şey düşünmüyorum, dedi.</p>

  <p class="normal">Doktor ciddi bir edayla:</p>

  <p class="normal">— Artık onu düşünme yavrucuğum, bu bir delilik, yanıtını verdi. Hiçbir zaman bir Bayan de Portenduère, bir Kergarouët, yılda üç yüz liradan başka geçinecek parası olmasa bile, kralın deniz orduları komutanı rahmetli Portenduère Kontu'nun küçük yeğeni ve Amiral Portenduère Vikontu'nun oğlu Vikont Savinien de Portenduère'in, seninle, yani beş parasız bir alay mızıkacısının kızıyla evlenmesine razı olmayacaktır. Ve baban, ne yazık ki artık sana söylemenin zamanı geldi, bir orgcunun, yani kayınbabamın evlilik dışı çocuğuydu.</p>

  <p class="normal">Ursule, bu sırrı öğrenmenin daha da artırdığı hıçkırıklar arasında:</p>

  <p class="normal">— Haklısınız babacığım! dedi. Biz ancak Tanrı'nın önünde eşitiz. Ben artık yalnızca dua ederken düşünürüm onu. Bana ayırdığınız bütün parayı ona verin. Benim gibi zavallı bir kızın neye gereksinimi olabilir ki?.. Oysa o hapiste!</p>

  <p class="normal">— Tanrı'nın önünde nefsini öldür; belki bize yardım eder.</p>

  <p class="normal">Birkaç saniye sustular. Vaftiz babasının yüzüne bakmaya cesaret edemeyen Ursule sonunda ona bakınca, pörsümüş yanaklarından gözyaşlarının döküldüğünü görerek içi parçalandı. Çocukların ağlaması ne kadar doğalsa, yaşlılarınki de o kadar korkunçtur. Genç kız yaşlı adamın ayaklarına kapanıp, ellerini öperek:</p>

  <p class="normal">— Aman Tanrım neyiniz var? dedi. Benden emin değil misiniz yoksa!</p>

  <p class="normal">— Ben ki senin bir dediğini iki etmek istemem, sana yaşamının ilk büyük acısını veriyorum! Ben de senin kadar üzülüyorum. Yalnızca çocuklarımla karımın ölümünde ağladım ben... Pekâlâ, istediğin her şeyi yapacağım.</p>

  <p class="normal">Ursule, gözyaşlarının arasından şimşek çakması gibi bir bakışla vasisine baktı. Gülümsedi.</p>

  <p class="normal">Doktor kızını çalışma odasında bırakıp çıkarken:</p>

  <p class="normal">— Haydi salona gidelim, kızım, dedi, bu konuştuklarımızın hepsini içinde sakla.</p>

  <p class="normal">Bu tanrısal gülümsemeye karşı kendini o denli zayıf hissetmişti ki, az daha umut verici bir şeyler söyleyecek ve böylece kızını aldatmış olacaktı.</p>

  <p class="normal">O sırada Bayan de Portenduère, birinci kattaki soğuk, küçük odasında papazla baş başa oturuyordu; bu iyi yürekli ve biricik dostu rahibe dertlerini sayıp dökmüştü. Elinde, az önce Rahip Chaperon'un okuyup geri verdiği ve acısını bir kat daha artıran mektuplar vardı. Üstünde yemek kırıntıları seçilen dört köşe masanın yanındaki koltuğunda oturan kadın, öbür taraftaki koltuğuna büzülmüş papaza bakıyor, papaz da çözümü zor bir sorun üstünde düşündüğünü belirten ve tiyatroda uşak rolüne çıkan oyunculara, matematikçilere ya da papazlara özgü o hareketle çenesini kaşıyordu. Sokağa bakan iki pencereyle aydınlanan ve gri boyalı ahşap işleriyle süslü bu küçük oda öyle nemliydi ki, alt panolarında, çürüyüp boyadan başka tutacak yeri kalmamış tahtalar gibi yol yol çatlaklar görülüyordu. Yaşlı kadının biricik hizmetçisinin silip temizlediği kırmızı taş döşeli yerlere, her koltuğun önüne yuvarlak küçük bir hasır koymak gerekiyordu; rahip de ayaklarını bunlardan birinin üstüne koymuştu. Eski Şam kumaşından, yeşil çiçekli, açık yeşil perdeler çekilmiş, kepenkler kapatılmıştı. İki şamdan masayı aydınlatıyor ama odayı loş bırakıyorlardı. İki pencere arasında Suffren'lerin, Kergarouët'lerin, Guichen'lerin, Simeuse'lerin<sup class="calibre2"><a href="../Text/balzac_split_012.html#footnote-600-92" id="footnote-600-92-backlink">[92]</a></sup> rakibi, ünlü Amiral de Portenduère'in Latour tarafından yapılmış güzel pastel bir resminin durduğunu söylemeye bilmem gerek var mı? Ocağın karşısına düşen ahşap duvar kaplamasının üstünde de Vikont de Portenduère'le, yaşlı kadının bir Kergarouët-Ploëgat olan annesinin resmi vardı. Amiral de Kergarouët Savinien'in annesinin amcası, amiralin torunu Portenduère Kontu da kuzeni oluyordu. İkisi de çok zengin insanlardı. Amiral de Kergarouët Paris'te, Portenduère Kontu da Dauphiné'de, kendi adıyla anılan şatoda oturuyordu. Kuzeni kont, ailenin büyük kolunu temsil ediyor, Savinien de Portenduère de küçük kardeşlerinin biricik çocuğu oluyordu. Kırkını geçmiş olan kont, zengin bir kadınla evliydi ve üç çocuğu vardı. Bir sürü mirasla çoğalan serveti, söylendiğine göre altmış bin lira kadar bir gelir getiriyordu. Isère milletvekiliydi; kışlarını Paris'te geçiriyordu; orada, Villèle<sup class="calibre2"><a href="../Text/balzac_split_012.html#footnote-600-93" id="footnote-600-93-backlink">[93]</a></sup> yasası sayesinde aldığı tazminatla Portenduère Konağı'nı yeniden satın almıştı. Amiral de Kergarouët kısa süre önce, sırf servetini ona bırakmak için yeğeni Matmazel de Fontaine'le evlenmişti.<sup class="calibre2"><a href="../Text/balzac_split_012.html#footnote-600-94" id="footnote-600-94-backlink">[94]</a></sup> Böylece vikont yaptığı yanlışlar yüzünden, iki güçlü koruyucudan yoksun kalacaktı. Genç ve yakışıklı bir çocuk olan Savinien deniz kuvvetlerine girseydi gerek adı, gerekse bir amiralin, bir milletvekilinin desteği sayesinde, yirmi üç yaşında belki de çoktan bir deniz yüzbaşısı olmuştu. Ama biricik oğlunun asker olmasını istemeyen annesi, Nemours'da Rahip Chaperon'un bir yardımcısını ona öğretmen tutarak yetiştirmiş, sonra da oğlunu ölünceye kadar yanında tutacağını sanmıştı. Akıllı davranıp onu D'Aiglemont'ların, on iki bin lira geliri olan bir kızıyla evlendirmek istiyordu. Portenduère adını taşıyan ve Bordières gibi bir çiftliğe sahip olan bir insan böyle bir birleşmeyi aklından geçirebilirdi. Ne var ki olaylar, ikinci kuşakta aileyi düze çıkarabilecek bu sınırlı ama akıllıca tasarıyı altüst etmişti. D'Aiglemont'lar iflas etmiş, kızlarından büyüğü Hélène ortadan kaybolmuş, aile de bir türlü bunun nedenini anlayamamıştı.<sup class="calibre2"><a href="../Text/balzac_split_012.html#footnote-600-95" id="footnote-600-95-backlink">[95]</a></sup> Ana sevgisinden başka besini olmayan, havasız, çıkışsız ve eylemsiz bu yaşamın can sıkıntısı Savinien'i o kadar usandırmıştı ki, delikanlı zincirlerini –ne kadar tatlı olurlarsa olsun– koparmış ve bir daha taşrada yaşamamaya yemin etmişti. Biraz geç de olsa, geleceğinin Burjuvalar Sokağı'nda olmadığını anlamıştı. Böylece, Paris'te akrabalarını bulmak ve talihini denemek için yirmi bir yaşında annesinden ayrıldı. Paris yaşamı, yirmi bir yaşında, özgür, karışanı görüşeni olmayan, doğal olarak zevk ve eğlenceye susamış, taşıdığı Portenduère adı ve zengin akrabaları sayesinde de bütün soylu evlerine girebilecek bir delikanlıya, Nemours yaşamının taban tabana tersi gibi gelmiş olmalı. Annesinin yirmi yıldır biriktirdiği paraları bir kenara sakladığından emin olan Savinien, onun Paris'i görmesi için kendisine verdiği altı bin frangı kısa zamanda harcadı. Bu para ilk altı aya bile yetmedi; bu yüzden de oteline, ayakkabıcısına, araba ve at kiraladığı adama, bir mücevherciye, kısacası genç adamların lükslerini sağlayan bütün satıcılara bunun iki katını borçlandı. Kendini tanıtmaya, satmaya, konuşmaya yeni yeni başlamış, yeleklerini seçip giymeyi, giysilerini ısmarlamayı öğrenmeye yeni yüz tutmuştu ki, borcu otuz bin frangı buluverdi. Oysa Marki de Ronquerolles'un kız kardeşi Madam de Sérizy'ye –parlak gençliğini İmparatorluk döneminde bırakmış ama yine de zarif bu kadına– aşkını açmak için incelikli bir yol arıyordu o sıralar.</p>

  <p class="normal">Bir gün öğle yemeğinden sonra, aynı amaç çevresinde dönüp dolaşan ve olanaksız bir eşitlik isteyen bugünkü gençlerin kurduğuna benzer bir dostlukla bağlandığı birkaç kibar arkadaşına:</p>

  <p class="normal">— Siz bu işin içinden nasıl çıktınız? dedi Savinien. Benden daha zengin değildiniz, şimdi kaygısızca gezip tozuyorsunuz, durumunuzu koruyabiliyorsunuz. Ben daha şimdiden borç içindeyim!</p>

  <p class="normal">Zamanın kibar züppelerinden Rastignac, Lucien de Rubempré, Maxime de Trailles, Emile Blondet, gülerek:</p>

  <p class="normal">— Hepimiz işe böyle başladık, dediler ona.</p>

  <p class="normal">Bu gençlerle boy ölçüşmeye çalışan ev sahibi, Finot adında bir sonradan görme:</p>

  <p class="normal">— De Marsay yaşama zengin başladıysa, bu bir rastlantıdır, dedi.</p>

  <p class="normal">Sonra onun önünde eğilerek:</p>

  <p class="normal">— Ve De Marsay De Marsay olmasaydı, serveti onu mahvedebilirdi, diye ekledi.</p>

  <p class="normal">Maxime de Trailles:</p>

  <p class="normal">— Yerinde bir söz, dedi.</p>

  <p class="normal">Rastignac:</p>

  <p class="normal">— Yerinde bir düşünce, diye ekledi.</p>

  <p class="normal">De Marsay, Savinien'e ciddi bir edayla:</p>

  <p class="normal">— Borç deneyimin yatırımıdır, dedi. İyi bir üniversite eğitimi, hocaları ister eğlenceli ister sıkıcı olsun, size hiçbir şey öğretmez ve altmış bin franga çıkar. Kibarlar dünyasındaki eğitimse iki katına patlar, ama insan, yaşamı, işleri, politikayı, insanları, kimi zaman da kadınları öğrenir.</p>

  <p class="normal">Blondet, La Fontaine'in bir dizesini kendine göre okuyarak bu dersi tamamladı:</p>

  <p class="normal">Dünya, bedava verdiğini sandığımız şeyleri bize çok pahalıya satar!<sup class="calibre2"><a href="../Text/balzac_split_012.html#footnote-600-96" id="footnote-600-96-backlink">[96]</a></sup></p>

  <p class="normal">Savinien, Paris gemisi kaptanlarının bu akıllıca sözlerini ciddiye alıp üstünde düşüneceği yerde onları şaka sandı.</p>

  <p class="normal">De Marsay:</p>

  <p class="normal">— Dikkat edin dostum, dedi, soylu bir adınız var ve bu adın gerektirdiği serveti elde edemezseniz, bir süvari alayında başçavuş olup kalırsınız.</p>

  <p class="normal">Sonra Savinien'in koluna girerek Corneille'in bir dizesini okudu:</p>

  <p class="normal">Nice şanlı başların düştüğünü gördük biz!<sup class="calibre2"><a href="../Text/balzac_split_012.html#footnote-600-97" id="footnote-600-97-backlink">[97]</a></sup></p>

  <p class="normal">Ve sözlerini şöyle sürdürdü:</p>

  <p class="normal">— Bundan altı yıl önce buraya D'Esgringnon adında genç bir kont geldi. Kibarlar dünyasının cennetinde iki yıldan fazla tutunamadı. Şenlik fişeklerinin ömrü kadar sürdü zavallının buradaki yaşamı! Düşes de Maufrigneuse'e kadar yükseldi, ama sonra gerisingeriye doğduğu memlekete düştü; şimdi orada, yaşlı ve nezleli babasıyla, fişi iki meteliğe oynanan iskambil kâğıtları arasında günahlarının cezasını çekiyor. Durumunuzu utanmadan, içinizden geldiği gibi Bayan de Sérizy'ye açın; size çok yararı dokunur; ama böyle yapacak yerde onunla ilk aşkın dolambaçlı oyununu oynamaya kalkarsanız, Raffaello'nun madonnaları gibi kurulur, masum tavırlar takınır ve sizi sevda ülkesinde pahalıya patlayacak bir yolculuğa çıkarır!</p>

  <p class="normal">Henüz soyluluk onuruna tam anlamıyla bağlı, toy bir genç olan Savinien, parasal durumunu Bayan de Sérizy'ye açmaya cesaret edemedi. Baba kasasından para sızdırma sanatını arkadaşlarından öğrenen delikanlının, ödenmesi gereken bazı senetlerden ve imzasının geri çevrilmesi onursuzluğundan dem vuran bir mektubu üzerine Bayan de Portenduère oğluna, oğlan tam da nereye başvuracağını bilmediği bir sırada, yirmi bin frank yolladı. Kadının elindeki avcundaki tüm paraydı bu. Savinien bu yardımla birinci yılın sonunu buldu. İkinci yıl, kendisine adamakıllı tutulan, aynı zamanda da yetişmesine yardım eden Bayan de Sérizy'ye canı gönülden bağlanan delikanlı tefecilerin tehlikeli kaynaklarına başvurdu. Kuzeni De Portenduère'in dostu bir milletvekili, Des Lupeaulx, sıkıntı içinde olduğu bir günde onu Gobseck'e, Gigonnet'ye ve Palma'ya gönderdi; bunlar da annesinin mallarının değerini bildikleri için ona kolaylıkla para verdiler. Senetleri tazelemek gibi aldatıcı yöntemlere ve tefecilere başvurarak on sekiz ay kadar mutlu yaşadı. Zavallı çocuk bu arada, yaşlı bir kocanın ölmesini bekleyen ve namuslarına toz kondurmadan ikinci bir evliliğe hazırlanan bütün kadınlar gibi erdemlilik taslayan güzel Kontes de Kergarouët'ye deli gibi tutuldu, üstelik Bayan de Sérizy'den ayrılmayı da göze alamadı. Mantığa dayanan erdemin kolay kolay alt edilemeyeceğini anlayamayan Savinien, kendini zengin gibi göstererek Emilie de Kergarouët'nin peşinden ayrılmıyor, onun gideceği baloların, tiyatroların hiçbirini kaçırmıyordu. De Marsay bir akşam gülerek ona:</p>

  <p class="normal">— Oğlum, sende bu kayayı uçuracak barut yok, demişti.</p>

  <p class="normal">Paris fashion'ının<sup class="calibre2"><a href="../Text/balzac_split_012.html#footnote-600-98" id="footnote-600-98-backlink">[98]</a></sup> bu genç kralı, sırf merhametinden bu çocuğa Emilie de Fontaine'in içyüzünü anlatmaya çalışmıştı. Ama Savinien'in aklını başına artık yıkımın kara parıltısıyla, hapishanenin karanlıkları getirebilirdi ancak. Delikanlının tutuklanması rezaletine bulaşmak istemeyen tefecilerin birlik olduğu bir mücevherciye tedbirsizce imzalanmış bir senet, Savinien de Portenduère'in, arkadaşlarının haberi bile olmadan, yüz on yedi bin frank için Sainte-Pélagie'yi boylamasına neden oldu. Rastignac, De Marsay ve Lucien de Rubempré haberi duyar duymaz, üçü birlikte Savinien'i görmeye gittiler. Onu böyle beş parasız görünce, üçü de eline birer bin franklık banknot sıkıştırdılar. Savinien'in iki alacaklı tarafından parayla kandırılan uşağı, efendisinin oturduğu gizli daireyi tarif etmiş, delikanlının üstündeki giysilerden ve birkaç mücevherden başka her şeyi alınmıştı. Yanlarında nefis bir de akşam yemeği getiren üç delikanlı, De Marsay'nin getirdiği Jerez şarabından içerken geleceğine bir düzen vermek bahanesiyle, ama aslında onu iğnelemek amacıyla Savinien'e durumunu anlattırdılar. Rastignac:</p>

  <p class="normal">— İnsan, Savinien de Portenduère adını taşıyor ve geleceğin Fransa yüce meclis üyelerinden birinin kuzeni, Amiral de Kergarouët'nin de yeğeni oluyorsa, Sainte-Pélagie'ye girmek gibi büyük bir yanlış yaptıysa bile, hiç olmazsa orada kalmaz sevgili dostum, dedi.</p>

  <p class="normal">De Marsay:</p>

  <p class="normal">— Neden bana haber vermediniz? diye ekledi. Yolculuk arabam, on bin lira kadar para ve Almanya için mektuplar emrinizdeydi. Biz Gobseck'i, Gigonnet'yi ve öbür tefecileri tanırız; onları yola getirirdik. Ama her şeyden önce söyleyin bana, hangi eşek sizi bu ölümcül kaynağın başına götürdü?</p>

  <p class="normal">— Des Lupeaulx.</p>

  <p class="normal">Üç genç bakıştılar. Bu bakışla aynı düşünceyi, aynı kuşkuyu birbirlerine aktarmış oldular, ama seslerini çıkarmadılar. De Marsay:</p>

  <p class="normal">— Bana gelirinizi söyleyin, kozlarınızı gösterin, dedi.</p>

  <p class="normal">Savinien annesini ve fiyonklu takkelerini, içinde kuyusu ve odun koyacak hangarıyla bir avludan başka bahçesi olmayan Burjuvalar Sokağı'ndaki üç pencereli küçük evini anlattığında; sonra da kumtaşından yapılmış ve kırmızımtırak bir harçla sıvanmış bu evin değerini açığa vurup Bordières çiftliğini övdüğünde, üç kibar züppe birbirlerine baktılar ve İspanya Öyküleri'ni o sıralar yayımlayan Alfred de Musset'nin Kebap Kestaneleri'ndeki rahibin sözünü anlamlı anlamlı yinelediler.</p>

  <p class="normal">— Acıklı durum!</p>

  <p class="normal">Rastignac:</p>

  <p class="normal">— Ustaca bir mektup yazarsanız anneniz öder, dedi.</p>

  <p class="normal">De Marsay atıldı:</p>

  <p class="normal">— İyi ama sonrası?..</p>

  <p class="normal">Lucien:</p>

  <p class="normal">— Eğer sadece hapishane arabasına binmekle kalsaydınız, kralın hükümeti sizi diplomat yapardı. Ama elçiliğin yolu Sainte-Pélagie'den geçmez, dedi.</p>

  <p class="normal">Rastignac da:</p>

  <p class="normal">— Siz Paris hayatına dayanamazsınız, diye ekledi.</p>

  <p class="normal">Savinien'i bir ata değer biçen at cambazı gibi tepeden tırnağa süzen De Marsay:</p>

  <p class="normal">— Bakın, dedi, çekik güzel mavi gözleriniz var. Alnınız beyaz, biçimli; saçlarınız simsiyah ve güzel küçük bıyıklarınız soluk yanaklarınıza çok yakışıyor. Endamınız ince. Soyluluğunuz ayaklarınızdan belli. Omuzlarınız, göğsünüz sırık hamallarınınki gibi değil ama yine de sağlam. Ben esmer güzeli diye size derim. Yüzünüz XIII. Louis'nin yüzü gibi az renkli, burnunuz çekme; dahası, kadınların hoşuna giden ve erkeklerin genellikle bilincinde olmadıkları o tanımlanması zor şeyden var sizde; insanın havasına, yürüyüşüne, sesinin ahengine, bakışlarına, hareketlerine, kadınların gözden kaçırmayıp bizim kavrayamadığımız bir anlam verdiği bir sürü ufak tefek ayrıntıya bağlı bir şey. Siz değerinizi bilmiyorsunuz dostum. Biraz kendinize baksanız, altı ay içinde yüz bin liralık bir İngiliz kızını baştan çıkarabilirsiniz. Hele hakkınız olan Vikont de Portenduère unvanını da kullanırsanız, çöpçatanlıkta eşi bulunmayan güzel kaynanam Leydi Dudley, Büyük Britanya'nın alüvyonlu topraklarından size böyle bir kız bulabilir. Ama bir banka manevrasıyla borçlarınızı doksan günlük bir vadeye bağlamanız, bağlamasını bilmeniz gerekirdi. Neden bana bir haber yollamadınız? Baden'e gitseydiniz tefeciler size saygı gösterir, belki de yardım ederlerdi; ama bir kez hapse girdiniz mi küçük görürler sizi. Tefeci halk gibidir. Kendisini parmağında çevirecek kadar güçlü adamın önünde diz çöker; ama kuzulara karşı acımasızca davranır. Birtakım insanlar için Sainte-Pélagie, gençlerin ruhunu kudurmuşçasına yakan bir şeytandır. Kanımı öğrenmek isterseniz delikanlım, size küçük D'Esgrignon'a söylediğimi söylerim: kendinize üç yıl geçinecek kadar para ayırın, borçlarınızı yavaş yavaş ödeyin, taşrada, önünüze çıkacak otuz bin frank gelirli ilk kızla evlenin. Üç yılda, Bayan de Portenduère adını taşımak isteyecek akıllı uslu bir zengin kız bulabilirsiniz. En akıllıcası bu. Haydi içelim. Paralı kızın onuruna içelim!</p>

  <p class="normal">Delikanlılar eski arkadaşlarından, ancak hapishanenin ziyaret saati bitince ayrıldılar; kapının eşiğinde birbirlerine:</p>

  <p class="normal">— Güçlü değil! İyice bitkin görünüyor! Acaba belini doğrultabilecek mi? dediler.</p>

  <p class="normal">Ertesi gün Savinien annesine, yirmi iki sayfalık bir mektupla, bütün olup bitenleri anlattı. Bayan de Portenduère bütün bir gün ağladıktan sonra önce, oğluna onu hapisten çıkaracağını bir mektupla bildirdi; sonra De Portenduère ve Kergarouët Kontlarına birer mektup yolladı.</p>

  <p class="normal">Rahibin az önce okuduğu ve zavallı annenin elinde tuttuğu, gözyaşlarıyla ıslanmış mektuplar o sabah gelmiş ve kadıncağızın yüreğini parçalamıştı.</p>

  <p class="normal">Bayan de Portenduère'e</p>

  <p class="sagitalik">Paris, Eylül 1829</p>

  <div class="clrb"/>

  <p class="normal">"Madam,</p>

  <p class="normal">"Hem amiralin hem de benim, acınızla ne kadar ilgilendiğimizi tahmin edemezsiniz. Bay de Kergarouët'ye yazdığınız şeyler beni son derece üzdü; çünkü evim oğlunuzun da eviydi; onunla övünüyorduk. Savinien amirale daha çok güvenseydi, onu yanımıza alırdık, şimdiye kadar ona uygun bir iş de bulurduk; ama sağ olsun, bize hiçbir şey söylemedi! Amiral yüz bin frangı ödeyemez, çünkü kendisi de borç içinde; benim yüzümden borçlanmış, oysa benim onun para durumundan haberim yoktu. Amiral çok üzülüyor; özellikle de Savinien'in hapse girmesi şimdilik elimizi kolumuzu bağladığı için. Eğer güzel yeğenim kendini bana karşı aptalca bir tutkuya kaptırmasaydı, burada işleri düzeltinceye kadar onu Almanya'ya yollardık. Ama bu tutku, âşık gururuyla ona akrabalığını unutturdu. Bay de Kergarouët, yeğeni için donanma bürolarında bir iş bulabilirdi, ama bu borç yüzünden hapse düşme durumu, büyük olasılıkla amiralin girişimlerini sonuçsuz bırakacaktır. Savinien'in borçlarını ödeyin, donanmaya katılsın, Portenduère'lere yakışır bir yol tutturacaktır. Güzel kara gözlerinde soyunun ateşi var. Hepimiz ona yardım ederiz.</p>

  <p class="normal">"Umutsuzluğa kapılmayın madam: dostlarınız var; beni de bunların arasında, en içtenlerinden biri olarak sayın. İyi dileklerimle derin saygılarımı kabul edin.</p>

  <p class="normal">"Size candan bağlı hizmetkârınız,</p>

  <p class="sagitalik">Emilie de Kergarouët"</p>
</body>
</html>
