<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>balzac</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="clrb"/>

  <p class="normal">Bayan de Portenduère'e</p>

  <p class="sagitalik">Portenduère, Ağustos 1829</p>

  <div class="clrb"/>

  <p class="normal">"Sevgili yengeciğim,</p>

  <p class="normal">"Savinien'in densizliklerine hem kızıyor hem de üzülüyorum. Evliyim, iki oğlum, bir kızım var; durumuma ve umutlarıma göre zaten pek az olan servetim, tefecilerin ağına düşen bir Portenduère'i hapisten kurtarmak için gerekli yüz bin franklık ceremeyi çekmeye pek uygun değil. Çiftliğinizi satın, Savinien'in borçlarını ödeyip Portenduère'e gelin; arada kırgınlıklar da olsa, size borçlu olduğumuz yakınlığı bulursunuz. Burada rahat yaşarsınız, sonunda Savinien'i evlendiririz. Karım onu beğeniyor. Yaptığı çılgınlık da önemli bir şey değil, üzülmeyin. Bizim buralarda kimsenin haberi bile olmaz ve burada, ailemize katılmayı onur sayacak çok zengin birkaç kız tanıyoruz.</p>

  <p class="normal">"Karımla birlikte, gelirseniz bizi ne kadar sevindireceğinizi belirtir, bu tasarının gerçekleşmesi dileklerimizle birlikte saygı ve sevgilerimizin kabulünü rica ederiz.</p>

  <p class="sagitalik">Portenduère Kontu,</p>

  <p class="sagitalik">Luc-Savinien"</p>

  <div class="clrb"/>

  <p class="normal">Yaşlı Brötanyalı kadın gözlerini silerek:</p>

  <p class="normal">— Bir Kergarouët için ne acı mektuplar! diye sızlandı.</p>

  <p class="normal">Rahip Chaperon:</p>

  <p class="normal">— Amiral yeğeninin hapiste olduğunu bilmiyor, dedi; mektubunuzu yalnızca kontes okumuş ve kendisi yanıt vermiş.</p>

  <p class="normal">Bir an durduktan sonra devam etti:</p>

  <p class="normal">— Ama bir karar vermek gerek ve âcizane size vereceğim öğüt de şudur. Çiftliğinizi satmayın. Yirmi dört yıldan beri devam eden kira sözleşmesi sona eriyor. Birkaç ay sonra kirasını altı bin liraya çıkarıp iki yıllık peşin alabilirsiniz. Dürüst birinden borç alın, kentte ipotek ticareti yapanlara başvurmayın. Komşunuz onurlu, görüşülebilecek bir adamdır. Devrim'den önce iyi insanlarla düşüp kalkmış; dinsizken de Katolik oldu. Bu akşam gidip onunla görüşmek ağırınıza gitmesin, bu davranışınız onu çok duygulandıracaktır; bir Kergarouët olduğunuzu bir an unutun.</p>

  <p class="normal">— Asla! dedi yaşlı anne tiz bir sesle.</p>

  <p class="normal">— Peki öyleyse sevimli bir Kergarouët olun; evde yalnız olduğu zaman gidin, size yüzde üç buçuktan, hatta belki yüzde üçten ödünç verir ve her şeyi sizi incitmeden yapar, hoşnut kalırsınız. Gidip kendi eliyle Savinien'i kurtarır, size getirir; çünkü bu iş için bazı gelirlerini satmak zorunda kalacaktır.</p>

  <p class="normal">— Şu küçük Minoret'den mi bahsediyorsunuz?</p>

  <p class="normal">Rahip Chaperon gülümseyerek:</p>

  <p class="normal">— Küçük dediğiniz Minoret seksen üç yaşında, dedi. Sevgili madam, Hıristiyanlığa yaraşır bir hoşgörü gösterin biraz, onun kalbini kırmayın, size çeşitli biçimlerde yararı dokunabilir.</p>

  <p class="normal">— Nasıl dokunur?</p>

  <p class="normal">— Yanında öyle bir melek var ki, genç kızların en gökseli...</p>

  <p class="normal">— Evet, şu küçük Ursule... Peki ya sonra?</p>

  <p class="normal">Yapacağı öneriyi, kuruluğu ve sertliğiyle önceden kestirip atan bu "Peki ya sonra?"yı duyunca rahip sözüne devam etmeye cesaret edemedi.</p>

  <p class="normal">— Doktor Minoret'nin çok zengin olduğunu sanıyorum.</p>

  <p class="normal">— Ne mutlu ona!</p>

  <p class="normal">Rahip sert bir edayla:</p>

  <p class="normal">— Zaten oğlunuzu meslek sahibi bir adam yapmamakla, dolaylı biçimde onun bugünkü felaketine neden oldunuz, bari geleceğini düşünün! Ziyaretinizi komşunuza haber vereyim mi?</p>

  <p class="normal">— Madem ona ihtiyacım olduğunu biliyor, neden o gelmesin?</p>

  <p class="normal">İhtiyar kadını razı etmek için iyi bir neden bulan papaz:</p>

  <p class="normal">— Ah madam, dedi, siz ona giderseniz yüzde üç, o size gelirse yüzde beş verirsiniz. Eğer noter Dionis ya da zabıt kâtibi Massin aracılığıyla çiftliğinizi satmak zorunda kalırsanız, sıkıntılı durumunuzdan yararlanmak umuduyla kolay kolay para vermezler; bu da Bordières çiftliğinin değerini yarı yarıya düşürebilir. Çiftliğinize göz koyan ve oğlunuzun hapiste olduğunu bilen buranın zenginlerine, şu Dionis'lere, Massin'lere, Levrault'lara benim sözüm hiç geçmez.</p>

  <p class="normal">Bayan de Portenduère ellerini havaya kaldırarak:</p>

  <p class="normal">— Biliyorlar, diye inledi. Biliyorlar! Ah sevgili rahip, kahvenizi soğuttunuz... Tiennette! Tiennette!</p>

  <p class="normal">Altmışlık yaşlı bir Brötanyalı olan Tiennette, sırtında bir Bröton yeleği, başında bir Bröton takkesi, kıvrak adımlarla odaya girdi ve papazın kahvesini ısıtmak için aldı. Papaz kahveyi böyle içmek istediğini söyleyince:</p>

  <p class="normal">— Merak etmeyin papaz efendi, dedi, kahvenizi sıcak suya oturtup ısıtırım, tadı bozulmaz.</p>

  <p class="normal">Rahip ikna edici sesiyle:</p>

  <p class="normal">— Peki öyleyse, dedi, ben de gidip doktora ziyaretinizi haber vereyim, siz sonra gelirsiniz...</p>

  <p class="normal">Yaşlı anne, ancak bir saatlik bir tartışmadan sonra yelkenleri suya indirdi; bu sırada papaz söylediklerini on kez yinelemek zorunda kalmıştı. Bu gururlu Kergarouët, sonunda, "Savinien olsa giderdi" sözcükleri üzerine dayanamadı:</p>

  <p class="normal">— Öyleyse ben gideyim, daha iyi, dedi.</p>

  <p class="normal">Büyük kapının içinden açılan küçük kanat papazın arkasından kapandığında saat dokuz olmuştu. Papaz doktorun zilini hızlı hızlı çaldı. Tiennette'ten kurtulup şimdi de Bougival'e yakalanmıştı Rahip Chaperon. Yaşlı sütnine:</p>

  <p class="normal">— Epeyce geç kaldınız papaz efendi, dedi.</p>

  <p class="normal">— Neden hanım böyle üzüntülüyken erken erken gidiyorsunuz? demişti öteki de.</p>

  <p class="normal">Papaz doktorun yeşilli kahverengili salonuna girdiğinde içerde birçok konuk vardı; çünkü Dionis mirasçıların yüreğine su serpmeye giderken Massin'e uğramış, dayısının sözlerini ona da yinelemişti. Mirasçılara:</p>

  <p class="normal">— Sanırım Ursule'ün bir sevdiği var, demişti. Bu sevdadan ona üzüntüden, sıkıntıdan başka bir şey gelmez; pek hayalci görünüyor (aşırı duyarlığa noterler böyle derler) ve bence uzun süre kimseyle evlenemez. Onun için korkmayın; ona iyi davranın, dayınızın da her dediğini yapın.</p>

  <p class="normal">Sonra da:</p>

  <p class="normal">— Çünkü o yüz Goupil'i cebinden çıkarır, diye eklemişti.</p>

  <p class="normal">Goupil'in, tilki anlamına gelen Latince vulpes sözcüğünün bozulmuş biçimi olduğunu bilmiyordu oysa noter.</p>

  <p class="normal">Böylece doktorun evine gelen Bayan Massin'le Bayan Crémière, kocaları, menzilhaneci ve Désiré, Bongrand ve Nemours'un hekimiyle birlikte evde, alışılmadık, gürültülü bir topluluk oluşturdular. Rahip Chaperon içeri girerken piyanonun sesini duydu. Zavallı Ursule, Beethoven'in la tonundaki senfonisini<sup class="calibre2"><a href="../Text/balzac_split_012.html#footnote-600-99" id="footnote-600-99-backlink">[99]</a></sup> bitirmek üzereydi. Vaftiz babasından mirasçıların içyüzünü öğrenen ve onlardan hoşlanmayan kızcağız, masum insanlarda hoş görülecek bir kurnazlıkla ve bu kadınları gelip geleceklerine pişman etmek amacıyla, anlaşılması önceden incelenmesine bağlı bu görkemli parçayı seçmişti. Bir müzik yapıtı ne kadar güzel olursa, bilgisizler o kadar az tadına varır. Bu yüzden kapı açılıp da Rahip Chaperon'un saygın yüzü görününce, mirasçılar, "İşte papaz geldi!" diye bağırıştılar; hepsi de yerlerinden kalktıklarına ve bu işkenceden kurtulduklarına sevindiler.</p>

  <p class="normal">Bu tümce, oyun masasında da yankısını buldu. Çünkü Bongrand, Nemours'un hekimi ve yaşlı doktor, büyük dayısına yaranmak için whist'de dördüncü olmayı öneren tahsildarın kendini beğenmişliğinin kurbanı olmuşlardı. Ursule piyanodan kalktı. Doktor da sanki papazı selamlamak istiyormuş gibi yerinden doğruldu. Amacı oyunu bırakmaktı. Mirasçılar, amcalarına kızının yeteneği konusunda güzel sözler söyledikten sonra çekip gittiler. Doktor, bahçe kapısı kapanırken:</p>

  <p class="normal">— Güle güle dostlarım, diye seslendi.</p>

  <p class="normal">Birkaç adım yürüdükten sonra Bayan Crémière Bayan Massin'e:</p>

  <p class="normal">— Onca paraya patlayan şey demek buymuş, dedi.</p>

  <p class="normal">Bayan Massin:</p>

  <p class="normal">— Benim küçük Aline'ciğim evin içinde böyle patırtı etsin diye üstüne para veremem doğrusu, diye yanıtladı onu.</p>

  <p class="normal">Tahsildar:</p>

  <p class="normal">— Bethovan'dan çaldığını söyledi, dedi; oysa onun için büyük müzikçi derler; tanınmış biridir.</p>

  <p class="normal">Bayan Crémière:</p>

  <p class="normal">— Herhalde Nemours'da değil, dedi. Boşuna Bet adam dememişler.</p>

  <p class="normal">Massin:</p>

  <p class="normal">— Bana öyle geliyor ki dayımız, bir daha evine ayak basmayalım diye çaldırdı; o şımarık kıza yeşil kitabı göstererek göz kırptı.</p>

  <p class="normal">Menzilhaneci:</p>

  <p class="normal">— Eğer bu tangırtıyla eğleniyorlarsa, dedi, kimseyle görüşmediklerine iyi ediyorlar.</p>

  <p class="normal">— Sulh yargıcı piyanoyu pek seviyor olmalı ki, bu "sonakl"ları dinliyor, dedi Bayan Crémière.</p>

  <p class="normal">Ursule gelip oyun masasının yanına otururken:</p>

  <p class="normal">— Müzikten anlamayanların önünde piyano çalmayı hiçbir zaman beceremeyeceğim, dedi masadakilere.</p>

  <p class="normal">Nemours rahibi de:</p>

  <p class="normal">— Zengin yaradılışlı insanlarda duygular ancak dost bir ortamda gelişebilir, dedi. Nasıl ki kötü bir ruhun bulunduğu yerde papaz kutsama yapamaz, kestane ağacı yağlı toprakta yaşayamazsa, yetenekli bir müzikçi de cahiller arasında kaldığında içinden yıkıldığını hisseder. Sanatta, ruhumuza ortam oluşturan ruhlardan, onlara verdiğimiz güç kadar güç almamız gerekir. İnsanın duygularını yöneten bu gerçek, "Davul bile dengi dengine çalar" ya da "Tencere yuvarlanmış kapağını bulmuş" gibi atasözlerini doğurmuştur.<sup class="calibre2"><a href="../Text/balzac_split_012.html#footnote-600-100" id="footnote-600-100-backlink">[100]</a></sup> Ama sizin duyduğunuzu sandığım acıyı, ancak nazik ve ince yaradılışlı insanlar duyar.</p>

  <p class="normal">— Bu yüzden dostlarım, dedi doktor, herhangi bir kadını yalnızca üzecek bir şey, benim küçük Ursule'ümü öldürebilir. Ben öldükten sonra, dünyayla bu sevgi çiçeğinin arasında, Catullus'un Ut flos diye başlayan dizelerinde<sup class="calibre2"><a href="../Text/balzac_split_012.html#footnote-600-101" id="footnote-600-101-backlink">[101]</a></sup> sözü edilen o koruyucu çiti yükseltin.</p>

  <p class="normal">Sulh yargıcı gülümseyerek:</p>

  <p class="normal">— Oysa bayanlar size epeyce iltifat ettiler Ursule, dedi.</p>

  <p class="normal">— Kabaca iltifatlar, diye ekledi Nemours'un hekimi.</p>

  <p class="normal">Yaşlı Minoret:</p>

  <p class="normal">— Hep dikkat etmişimdir: ısmarlama iltifatlarda her zaman bir kabalık vardır, diye yanıtladı onu. Neden acaba?</p>

  <p class="normal">— Gerçek düşünce, inceliğini de birlikte getirir, dedi rahip.</p>

  <p class="normal">Bunun üzerine Ursule kaygılı bir merakla Rahip Chaperon'a bakarak:</p>

  <p class="normal">— Akşam yemeğini Bayan de Portenduère'de mi yediniz? diye sordu.</p>

  <p class="normal">— Evet, zavallı kadıncağız pek kederli. Belki de bu akşam size gelir Bay Minoret.</p>

  <p class="normal">Doktor:</p>

  <p class="normal">— Dertliyse ve bana ihtiyacı varsa ben giderim, dedi. Şu son eli bitirelim.</p>

  <p class="normal">Ursule masanın altından yaşlı adamın elini sıktı.</p>

  <p class="normal">— Oğlu Paris'te kendi başına yaşayamayacak kadar saftı, dedi sulh yargıcı. Yaşlı kadının çiftliği hakkında bizim noterden bilgi istediğini öğrendiğim zaman, daha şimdiden annesinin mirasını kırdırdığını anlamıştım.</p>

  <p class="normal">Ursule Bay Bongrand'a dik dik bakarak:</p>

  <p class="normal">— Böyle bir şey yapabileceğine inanıyor musunuz, dedi.</p>

  <p class="normal">— Yazık! Onu seviyor, dedi Bay Bongrand içinden.</p>

  <p class="normal">Nemours'un hekimi:</p>

  <p class="normal">— Hem hayır, hem evet, diye yanıtladı Ursule'ü. Savinien'in iyi yanları vardı, hapiste olmasından da belli: kötülerin yolu hiç düşmez oraya.</p>

  <p class="normal">Yaşlı Minoret:</p>

  <p class="normal">— Dostlarım, dedi, bu akşamlık bu kadar yeter; gözyaşlarını durdurmak insanın elindeyse, bir anayı bir dakika fazla ağlatmamak gerekir.</p>

  <p class="normal">Dört arkadaş ayağa kalkıp evden çıktılar. Ursule onları bahçe kapısına kadar götürdü, vaftiz babasıyla papazın karşı kapıyı çaldıklarını gördü; Tiennette onları içeri alınca, Bougival'le birlikte evin dış duvarındaki çıkıntılardan birinin üstüne ilişti. Küçük salona önden giren papaz:</p>

  <p class="normal">— Sayın vikontes, dedi, Doktor Minoret, sizin, evine kadar zahmet etmenize razı olmadı.</p>

  <p class="normal">Doktor:</p>

  <p class="normal">— Ben eski zaman adamıyım madam, dedi, sizin gibi bir insana nasıl davranılması gerektiğini bilirim. Papaz efendinin söylediğine göre size bir yardımım dokunabilirmiş; doğrusu bu beni çok mutlu eder.</p>

  <p class="normal">Kararlaştırdıkları şey Bayan de Portenduère'e o kadar ağır gelmişti ki, papaz gittikten sonra vazgeçmiş ve Nemours'un noterine başvurmayı düşünmüştü. Minoret'nin bu inceliğine çok sevindi; selamını almak için yerinden kalktı, bir koltuk gösterdi. Azametli bir edayla:</p>

  <p class="normal">— Buyurunuz efendim, dedi. Bizim sevgili rahibimiz, vikontun gençliğine uyup borçlanarak hapse girdiğini size söylemiş olmalı; yüz bin frank kadar bir şey... Ona bu parayı verebilirseniz size Bordières'deki çiftliğimi karşılık gösteririm.</p>

  <p class="normal">Doktor:</p>

  <p class="normal">— Vikontes cenapları, dedi, bu işte vekiliniz olmama izin verirseniz, size oğlunuzu getirdiğim zaman bunları da konuşuruz.</p>

  <p class="normal">Yaşlı kadın başını eğerek:</p>

  <p class="normal">— Pekâlâ doktor bey, yanıtını verirken papaza da, "Hakkınız varmış, görmüş geçirmiş adam" der gibi baktı.</p>

  <p class="normal">Bunun üzerine papaz:</p>

  <p class="normal">— Görüyorsunuz ya hanımefendi, dedi, doktor dostum, ailenize karşı elinden gelen her şeyi yapacak.</p>

  <p class="normal">Bayan de Portenduère gözle görülür bir biçimde kendini zorlayarak:</p>

  <p class="normal">— Size minnettar kalırız, yanıtını verdi. Sizin yaşınızda bir adamın, bir şaşkının densizlikleri için kalkıp Paris'e gitmesi!..</p>

  <p class="normal">— Madam, 65 yılında ünlü Amiral de Portenduère'i, eşsiz bir insan olan Mösyö de Malesherbes'in evinde ve Kont de Buffon'larda görme onuruna erişmiştim. Kont amirale, yolculukları sırasında başından geçen tuhaf olayları anlattırmak istiyordu. Belki eşiniz rahmetli Mösyö de Portenduère de oradaydı. O zamanlar Fransız donanması zaferden zafere koşuyor, İngiltere'ye kafa tutuyordu ve cesaretiyle amiralin bunda büyük payı vardı. 83 ve 84'te Saint-Roch kampından<sup class="calibre2"><a href="../Text/balzac_split_012.html#footnote-600-102" id="footnote-600-102-backlink">[102]</a></sup> bilseniz ne sabırsızlıklarla haber bekliyorduk! Az kalsın krallık orduları hekimi olarak ben de oraya gidecektim. Yine o zamanlar, şimdi hayatta olan büyük amcanız Amiral de Kergarouët o ünlü savaşını verdi; çünkü Belle-Poule gemisindeydi.<sup class="calibre2"><a href="../Text/balzac_split_012.html#footnote-600-103" id="footnote-600-103-backlink">[103]</a></sup></p>

  <p class="normal">— Ah! Küçük yeğeninin hapiste olduğunu bilse yüreğine inerdi!</p>

  <p class="normal">Yaşlı Minoret ayağa kalkarak:</p>

  <p class="normal">— Vikont cenapları iki gün sonra hapisten çıkacaktır, dedi.</p>

  <p class="normal">Yaşlı kadının elini öpmek için uzandı, kadın elini verdi; doktor da bu eli saygıyla öptü ve Bayan de Portenduère'i yerlere kadar eğilip selamlayarak odadan çıktı. Ama hemen geri döndü ve papaza:</p>

  <p class="normal">— Sevgili rahip, yarın sabah için bana posta arabasından bir yer ayırtır mısınız? dedi.</p>

  <p class="normal">Papaz yaklaşık yarım saat kadar Doktor Minoret'yi övdü, göklere çıkardı. Minoret yaşlı kadının gönlünü kazanmak istemiş ve bunu başarmıştı.</p>

  <p class="normal">Bayan de Portenduère:</p>

  <p class="normal">— Yaşından hiç umulmaz, dedi; yirmi beş yaşındaymış gibi Paris'e gidip oğlumun işlerini yoluna koymaktan söz ediyor. Belli ki kibar insanlarla düşüp kalkmış.</p>

  <p class="normal">— Hem de en kibarlarıyla madam. Bugün, birçok parasız Fransız beyzadesi, onun kızını milyonluk drahomasıyla birlikte almaya can atar. Keşke böyle bir şey Savinien'in aklına gelseydi. Zaman eski zaman değil ve oğlunuzun bu yaptıklarından sonra belki siz de fazla güçlük çıkarmazdınız.</p>

  <p class="normal">Bu son cümle yaşlı kadını öyle şaşırttı ki, papazın sözünü kesemedi.</p>

  <p class="normal">— Siz aklınızı kaçırmışsınız sevgili Rahip Chaperon!</p>

  <p class="normal">— Bence bunu düşünün madam. Umarım oğlunuz bundan sonra bu yaşlı adamın takdirini kazanacak biçimde hareket eder!</p>

  <p class="normal">Bayan de Portenduère:</p>

  <p class="normal">— Sizin yerinizde başka biri olsaydı papaz efendi, dedi, benimle başka biri böyle konuşsaydı...</p>

  <p class="normal">Rahip Chaperon gülümseyerek:</p>

  <p class="normal">— Bir daha yüzüne bakmazdınız değil mi? dedi. Umarım sevgili oğlunuz size Paris'teki evlenmelerden söz eder. Savinien'in mutluluğunu düşünüyorsanız, bir kez geleceğini tehlikeye soktuktan sonra, bir de kendisine bir yer edinmesini engellemezsiniz.</p>

  <p class="normal">— Ben bunları sizden mi duyacaktım!</p>

  <p class="normal">Papaz yerinden kalktı ve hızlı bir geri çekilme hareketine girişti:</p>

  <p class="normal">— Benden duymayacaktınız da kimden duyacaktınız? dedi.</p>

  <p class="normal">Rahip dışarı çıktığında Ursule'le vaftiz babasının avluda bir aşağı bir yukarı gidip geldiklerini gördü. Ursule doktoru öyle zorlamıştı ki, sonunda bu yufka yürekli ihtiyar yelkenleri suya indirmişti: Ursule Paris'e gitmek istiyor ve bin dereden su getiriyordu. Doktor papaza seslendi; papaz gelince, yolcu arabaları bürosu açıksa bütün arabayı kendisi için akşamdan tutmasını rica etti. Ertesi gün altı buçukta, yaşlı adamla genç kız Paris'e ulaştılar. Doktor hemen o akşam noteriyle görüşmeye gitti. Siyasal olaylar hiç de iyiye gitmiyordu. Nemours sulh yargıcı, bir gün önce konuşurlarken doktora birkaç kez, basınla saray arasında çıkan kavga bitmedikçe mala mülke bir kuruş bile yatırmanın delilik olacağını söylemişti. Minoret'nin noteri, sulh yargıcının bu dolaylı öğüdünü yerinde buldu. Doktor, hazır gelmişken o sıralar değer kazanan endüstri işletmeleri hisse senetlerini ve devlet tahvillerini paraya çevirdi ve bankaya yatırdı. Noter yaşlı müşterisine, Mösyö de Jordy'nin Ursule'e bıraktığı ve doktorun iyi bir aile babası gibi işlettiği malları da satmasını öğütledi. Savinien'in alacaklılarıyla anlaşmak için son derece kurnaz bir aracı görevlendireceğine söz verdi; ama başarılı olabilmek için genç adamın daha birkaç gün hapiste kalmaya katlanması gerekiyordu. Noter doktora:</p>

  <p class="normal">— Bu tür işlerde acele, en azından yüzde on beşe patlar, dedi. Hem paralarınızı da yedi sekiz günden önce alamazsınız.</p>

  <p class="normal">Ursule, Savinien'in en azından bir hafta daha hapiste kalacağını duyunca, bir kerecik olsun hapishaneye gitmeleri için vasisine yalvardı. Yaşlı Minoret razı olmadı. Enişteyle yeğen Croix-des-Petits-Champs Sokağı'nda bir otele inmişler, doktor orada büyük, güzel bir daire tutmuştu; kızının ne kadar dindar olduğunu bildiği için de, kendisi işleriyle uğraşmak üzere sokağa çıktığında yerinden kıpırdamaması için yemin ettirmişti. Adamcağız Ursule'ü Paris'te gezdiriyor, pasajları, dükkânları, bulvarları gösteriyordu; ama hiçbir şey kızı ne eğlendiriyor ne de ilgilendiriyordu.</p>

  <p class="normal">— Nedir istediğin, diye soruyordu yaşlı adam.</p>

  <p class="normal">Ursule de inatla:</p>

  <p class="normal">— Sainte-Pélagie'yi görmek istiyorum, yanıtını veriyordu.</p>

  <p class="normal">Sonunda Minoret, bir araba tutup kızını La Clef Sokağı'na kadar götürdü; araba, manastırdan bozma hapishanenin çirkin cephesi önünde durdu. Bütün pencereleri demir parmaklıklı bu külrengi yüksek duvarlar, ana kapıda açılmış ve insanın başını eğmeden geçemeyeceği (ne korkunç bir ders!) küçük kapı, sefalet dolu bir mahallede, tenha sokaklar arasında sonsuz bir sefalet gibi yükselen bu iç karartıcı yapı, bütün bu acıklı şeyler Ursule'e dokundu, gözlerinden yaşlar akıttı.</p>

  <p class="normal">— Nasıl oluyor da, dedi, para için genç adamları hapsediyorlar? Nasıl olur da borç, kralın bile elinde olmayan bu gücü tefeciye veriyor! Demek o orada!</p>

  <p class="normal">Sonra bir bir pencerelere bakarak:</p>

  <p class="normal">— Peki nerede babacığım? diye ekledi.</p>

  <p class="normal">Yaşlı adam:</p>

  <p class="normal">— Ursule, dedi, bana delilikler yaptırıyorsun. "Onu unutmak" denmez buna.</p>

  <p class="normal">Ursule:</p>

  <p class="normal">— Ama, dedi, ondan vazgeçmek, onunla hiç ilgilenmemek demek değil ki! Onu sevip kimseyle de evlenmeyebilirim.</p>

  <p class="normal">Yaşlı adam:</p>

  <p class="normal">— Ah, dedi, bu saçmalamanın öyle doğru yanları da var ki, seni buraya getirdiğime pişman oluyorum.</p>

  <p class="normal">Üç gün sonra yaşlı adam, Savinien'i hapisten kurtaracak bütün makbuz, senet ve belgeleri elde etmişti. Borçların ödenmesi, bu işlerle ilgilenen aracının ücreti de içinde olmak üzere seksen bin franga çıkmıştı. Doktorun geriye sekiz yüz bin frangı kalıyordu; faizden fazla bir şey yitirmemesi için noter bu parayı hazine bonolarına yatırttı. Ama doktor Savinien için yirmi bin frank daha ayırmayı unutmadı. Cumartesi saat ikide, delikanlıyı kendi eliyle hapisten çıkartmaya gitti; annesinden aldığı bir mektuptan durumu öğrenen genç vikont, kendini özgürlüğe kavuşturan adama içten bir heyecanla teşekkür etti. Yaşlı Minoret:</p>

  <p class="normal">— Gecikmeyin, gidip hemen annenizi görün, dedi.</p>

  <p class="normal">Savinien biraz utanarak, hapishanede de bir onur borcunun altına girdiğini söyledi ve dostlarının ziyaretini anlattı. Doktor gülümseyerek:</p>

  <p class="normal">— Böyle özel bir borcunuz olabileceğini tahmin etmiştim, dedi. Anneniz benden yüz bin frank ödünç alıyor; oysa ben yalnızca seksen bin frank ödedim: işte kalanı! Hesaplı harcayın, bahtınızı bir daha sınamak istediğinizde elinizde bir şey bulunsun.</p>

  <p class="normal">Son sekiz gün içinde Savinien, yaşadığı dönem üstüne düşünme fırsatını bulmuştu. Her alanda rakiplikler, servet yapmak isteyen insanın çok çalışmasını gerektiriyordu. Yasadışı yollar da gün ışığında çalışmaktan daha fazla yetenek ve el altından iş yapma becerisi istiyordu. Kibarlar dünyasının gözdesi olmak, insana bir yer sağlamak şöyle dursun, zaman kaybettiriyor ve çok fazla para gerektiriyordu. Annesinin çok güçlü olduğunu söylediği Portenduère adı, Paris'te hiçbir anlam taşımıyordu. Milletvekili kuzeni Portenduère Kontu, sarayın Yüce Yasama Meclisi karşısındaki Seçilmişler Meclisi'nde önemsiz bir kişiydi ve ancak kendi yağıyla kavruluyordu. Amiral de Kergarouët, saygınlığını karısına borçluydu. Meydan konuşmacılarının, soylu kesimden daha aşağı bir tabakadan gelen insanların ya da ufak tefek kişizadelerin çok etkin kişiler olabildiğini görmüştü Savinien. Kısacası, XVIII. Louis'nin, İngiltere'yi örnek alarak kurmak istediği bu toplumda, para ana eksen, biricik araç ve biricik amaçtı. La Clef Sokağı'ndan Croix-des-Petits-Champs Sokağı'na gelinceye kadar soylu delikanlı, De Marsay'nin öğütlerine de uygun düşen düşüncelerini yaşlı doktora kısaca özetledi.</p>

  <p class="normal">— Üç dört yıl kendimi unutturup bir meslek edinmeliyim, dedi. Belki yüksek politika ya da ahlakla ilgili istatistik verileri üstüne bir kitap yayımlayarak, zamanın büyük sorunlarını ele alan bir inceleme yazarak kendimi tanıtabilirim. Sonunda bana seçilmek hakkını verebilecek bir kızla evleninceye kadar, bir köşede sessizce çalışırım.</p>

  <p class="normal">Doktor genç adamın yüzünü dikkatle gözden geçirince, orada intikam almak isteyen yaralı bir adamın ağırbaşlılığını gördü. Tasarısını çok doğru buldu. Sözlerini bitirirken:</p>

  <p class="normal">— Komşu, dedi, bugün artık modası geçen eski soyluluk anlayışını bir yana bırakabilirseniz, çalışmayla geçecek üç dört yıllık akıllı uslu bir yaşamdan sonra size kusursuz bir kız bulma görevini üstleniyorum. Güzel, sevimli, dindar, yedi sekiz yüz bin frank parası olan, sizi mutlu edebilecek, sizin de onunla övüneceğiniz, ama sadece yüreğiyle soylu bir kız.</p>

  <p class="normal">Genç adam:</p>

  <p class="normal">— Ah doktor! dedi, bugün artık soyluluk diye bir şey yok; soylular sınıfı var yalnızca.</p>

  <p class="normal">— Haydi gidin, onur borçlarınızı ödedikten sonra buraya dönün, dedi yaşlı adam; ben gidip posta arabasının ön tarafını tutacağım, çünkü yeğenim de benimle birlikte.</p>

  <p class="normal">Akşamüstü saat altıda üç yolcu, Dauphine Sokağı'ndan bir Ducler arabasına binerek yola çıktılar. Yüzüne bir örtü örten Ursule hiç sesini çıkartmıyordu. Savinien, gelişigüzel ve çapkınca bir hareketle Ursule'ün yaşamını bir sevda romanı gibi altüst eden o öpücüğü yolladıktan sonra, Paris'teki borçlarının cehenneminde doktorun yeğenini bütünüyle unutmuştu; ayrıca Emilie de Kergarouët'ye öyle umutsuzca tutulmuştu ki, Nemours'lu bir küçük kızla birkaç kez göz göze geldiklerini anımsayacak durumda değildi. Böylece yaşlı adam Ursule'ü arabaya önden bindirip onu genç vikonttan ayırmak için kendisi de yanına oturunca, Savinien kızı tanımadı. Doktor genç adama:</p>

  <p class="normal">— Size verilecek hesaplarım var, dedi. Bütün kâğıtlarınızı getirdim.</p>

  <p class="normal">— Az kaldı gidemiyordum, dedi Savinien, çünkü giysi ve çamaşır ısmarlamam gerekti. Bu tefeci güruhu her şeyimi almış. Eve beş parasız, İncil'deki "savurgan oğul" gibi dönüyorum.</p>

  <p class="normal">Genç adamla ihtiyarın tatlı tatlı konuşmalarına, Savinien'in arada bir verdiği akıllıca yanıtlara karşın, genç kız güneş batıncaya kadar konuşmadı. Yüzünde yeşil peçesi, ellerini şalının üstünde kavuşturmuş oturuyordu. Meraklanan Savinien sonunda:</p>

  <p class="normal">— Matmazel Paris'ten pek hoşlanmışa benzemiyor, dedi.</p>

  <p class="normal">Ursule peçesini kaldırarak heyecanlı bir sesle:</p>

  <p class="normal">— Nemours'a döndüğüme seviniyorum, diye yanıtladı onu.</p>

  <p class="normal">O zaman Savinien, karanlığa karşın onu, kalın örgülerinden, parlak mavi gözlerinden tanıdı.</p>

  <p class="normal">— Orada güzel komşuma kavuşacağıma göre, dedi, ben de Paris'ten ayrılıp Nemours'a kapanacağıma üzülmüyorum. Umarım ki, doktor, beni evinize kabul edersiniz; müzikten hoşlanırım ve Matmazel Ursule'ün piyanosunu duyduğumu anımsıyorum.</p>

  <p class="normal">Doktor ciddi bir edayla:</p>

  <p class="normal">— Bilmem ki mösyö, dedi, bu yavrucağa ana gibi bakması gereken bir ihtiyarın evine gelmenizi, anneniz hanımefendi hoş görür mü?</p>

  <p class="normal">Bu ölçülü yanıt Savinien'i çok düşündürdü; o düşüncesizce yolladığı öpücüğü anımsadı. Gece olmuş, sıcaklık ağırlaşmıştı; önce Savinien'le doktor uyudu. Uzun süre bir şeyler düşünerek uyuyamayan Ursule, gece yarısına doğru daldı. Sıradan bir hasırdan örülmüş küçük şapkasını çıkartmıştı. İşlemeli bir takke geçirdiği başını çok geçmeden vaftiz babasının omzuna dayadı. Ortalık ağarırken, Bourron'da, önce Savinien uyandı. Ursule'e baktı. Arabanın sarsıntısıyla saçı başı darmadağınık olmuş, takkesi buruşmuştu; kıvrılmış saçlarının çözülen örgüleri, arabanın sıcaklığıyla renklenen yüzünün iki yanından sarkıyordu. Ne var ki, süslenmeye gereksinim duyan kadınlar için korkunç olan böyle bir durumda, gençlik ve güzellik baskın çıkar. Masum gençlerin uykusu her zaman güzeldir. Ursule'ün de aralık dudaklarından güzel dişleri görünüyor, çözülen şalı, onu rahatsız olacağı bir duruma düşürmeden, boyalı muslin entarisinin kıvrımları altından göğsünün bütün zarifliğini ortaya koyuyordu. Kısacası, bu el değmemiş ruhun saflığı yüzüne vuruyor, başka hiçbir ifadeyle bozulmadığı için de apaçık belli oluyordu bu saflık. Yaşlı Minoret uyanınca kızının başını, daha rahat etmesi için arabanın köşesine dayadı; Ursule Savinien'in başına gelenleri düşünerek öyle uykusuz geceler geçirmişti ki, bunun farkına bile varmadı; derin derin uyumayı sürdürdü. Doktor komşusuna:</p>

  <p class="normal">— Zavallıcık, dedi, çocuk gibi uyuyor, zaten de öyle ya!</p>

  <p class="normal">Savinien:</p>

  <p class="normal">— Onunla övünmelisiniz, dedi, çünkü güzel olduğu kadar iyi bir kıza da benziyor.</p>

  <p class="normal">— Evin sevincidir. Kızım olsa daha fazla sevemezdim. Gelecek şubatın beşinde on altı yaşını bitirecek. Tanrı izin verse de onu mutlu edecek bir adamla evlendirmeden ölmesem! Paris'e ilk kez geliyor; bir tiyatroya götüreyim dedim, istemedi. Nemours'un papazı yasaklamış. "Ama, dedim, evlendiğin zaman kocan seni tiyatroya götürmek isterse?" "Kocamın her istediğini yaparım" yanıtını verdi. "Benden kötü bir şey isterse, ben de sözünü dinleyecek kadar zayıflık gösterirsem, Tanrı karşısında günahlarımdan o sorumlu olur; bu yüzden elbette yine onu düşünerek bütün gücümü toplar ve karşı durmaya çalışırım."</p>

  <p class="normal">Sabah saat beşte Nemours'a girerlerken Ursule uyandı; üstünün başının dağınıklığından ve Savinien'in hayranlık dolu bakışlarından utandı. Arabanın birkaç dakika durduğu Bourron'dan Nemours'a gelinceye kadar geçen bir saat içinde delikanlı Ursule'e gönül vermişti. Ruhunun saflığını, bedeninin güzelliğini, cildinin beyazlığını, hatlarının inceliğini, hiçbir şey söylemek istemediği halde her şeyi anlattığı o kısa ve anlamlı tümceyi söyleyen sesinin çekiciliğini incelemişti. Sonuda nereden geldiği belirsiz bir önseziyle Ursule'de, doktorun tanımladığı ve şu sihirli sözcüklerle altın bir çerçeve içine aldığı kızı görür gibi oldu: "Yedi sekiz yüz bin frank!"</p>

  <p class="normal">— Üç dört seneye kadar o yirmi yaşına basar, ben yirmi yediye; adam sınamalardan, çalışmadan, dürüst bir yaşamdan söz etti! İstediği kadar kurnaz görünsün, sonunda baklayı ağzından çıkaracaktır!</p>

  <p class="normal">Üç komşu, evlerinin önüne gelince birbirlerinden ayrıldılar; Savinien Ursule'e veda ederken istek dolu gözlerle ona bakarak kendini hoş göstermeye çalıştı. Bayan de Portenduère oğlunu öğleye kadar uyandırmadı. Yol yorgunluğuna karşın doktorla Ursule kiliseye gittiler. Savinien'in hapisten kurtulması ve doktorla birlikte dönmesi üzerine meydanda on on beş gün öncekine benzer bir meclis kuran mirasçılar ve kentin açıkgözleri, Minoret'nin Nemours'dan ayrılışının nedenini anlamışlardı. Kilise dönüşü Bayan de Portenduère'in yaşlı Minoret'yi durdurması, doktorun da ona kolunu uzatarak birlikte yürümeleri, meydandakileri büsbütün şaşırttı. Yaşlı kadın, doktoru kızıyla birlikte hemen o akşam yemeğe davet ediyor, papazın da geleceğini söylüyordu. Minoret-Levrault:</p>

  <p class="normal">— Herhalde Ursule Paris'i görmek istedi, dedi.</p>

  <p class="normal">— Lanet olsun! Herif yanında beslemesi olmadan tek adım atmıyor, diye atıldı Crémière.</p>

  <p class="normal">Massin:</p>

  <p class="normal">— Portenduère kocakarısını da koluna takmış olması için aralarında gizliden bir şeyler olmalı, dedi.</p>

  <p class="normal">Goupil:</p>

  <p class="normal">— Bunda anlamayacak ne var, diye yanıtladı onları. Dayınız mallarını satıp küçük Portenduère'i kodesten kurtardı. Patronumu yüzgeri etti ama hanımefendiye dayanamamış. Hapı yuttunuz. Vikont senet yerine bir evlilik sözleşmesi yapılmasını önerecek, doktor da böyle bir anlaşmaya varılması için gözden çıkarılması gereken parayı, gözünün bebeği kızına kocasının eliyle verecek.</p>

  <p class="normal">Kasap:</p>

  <p class="normal">— Ursule'ü Bay Savinien'le evlendirmek hiç de akılsızca olmaz, dedi. Yaşlı kadın bugün Minoret'yi yemeğe çağırmış; Tiennette saat beşte gelip bir sığır filetosu ayırttı.</p>

  <p class="normal">Massin, meydana yaklaşan notere doğru koşarak:</p>

  <p class="normal">— Ne dersin Dionis? dedi. Ortalıkta bir şeyler dönüyor!..</p>

  <p class="normal">Noter:</p>

  <p class="normal">— Ne olacak? İşler yolunda, diye yanıt verdi. Dayınız gelirlerini satmış; Bayan de Portenduère de evine gelmemi istedi; dayınızın verdiği paraya karşılık mallarını ipotek edip yüz bin franklık bir senet yapacakmış.</p>

  <p class="normal">— Evet ama, ya Ursule'le Savinien evlenirlerse!</p>

  <p class="normal">Noter:</p>

  <p class="normal">— Bu bana, Goupil senin yerini alacak, demek gibi bir şey.</p>

  <p class="normal">— İkisi de olmayacak şey değil, dedi Goupil.</p>

  <p class="normal">Kilise dönüşü yaşlı kadın oğluna, odasına gelmesi için Tiennette'le haber yolladı.</p>

  <p class="normal">Bu küçük evin birinci katta üç odası vardı. Bayan de Portenduère'le rahmetli kocasının odaları aynı taraftaydı; aralarında, komşuya bakan –bu yüzden de kapalı tutulması gereken– bir pencereyle aydınlanmış büyük bir tuvalet vardı ve bu iki oda, merdivene açılan küçük bir sofayla birbirine bağlıydı. Eskiden beri Savinien'in kullandığı öbür odanın penceresi, babasınınki gibi sokağa bakıyordu. Merdiven arkadan dolaştığı için bu odaya ayrıca, avluya bakan yuvarlak pencereli bir aralık kalıyordu. Bayan de Portenduère'in oturduğu odaysa avluya bakıyordu ve evin en kasvetli odasıydı; ama bu dul kadın yaşamını zemin kattaki salonda geçiriyordu daha çok. Bu salon, avlunun öbür ucundaki mutfağa bir geçitle bağlıydı; böylece hem salon, hem de yemek odası işini görüyordu. Rahmetli Bay de Portenduère'nin odası, ölürken bıraktığı gibi duruyordu; içinde bir kendisi eksikti. Bayan de Portenduère yatağı eliyle düzeltmiş, üstüne kocasının albay üniformasını, kılıcını, kırmızı kordonunu,<sup class="calibre2"><a href="../Text/balzac_split_012.html#footnote-600-104" id="footnote-600-104-backlink">[104]</a></sup> nişanlarını ve şapkasını koymuştu. Vikontun içinden son kez enfiye aldığı altın tabaka, dua kitabı, saati, kahve fincanı, başucundaki masasının üstünde duruyordu. Tek bir perçem halinde bükülüp çerçevelenen beyaz saçları, yatak girintisinin içine yerleştirilmiş kutsal su kâseli haçın üstünde asılıydı. Ayrıca kullandığı bütün ufak tefek şeyler, gazeteleri, mobilyaları, Hollanda işi tükürük hokkası, şömineye iliştirilmiş arazi dürbünü, hepsi yerli yerindeydi. Öldüğünde dul kadın eski duvar saatini durdurmuştu; böylece saat hep o anı gösteriyordu. Ölünün pudra ve tütün kokusu hâlâ duyuluyordu. Ocak, bıraktığı gibiydi. Bu odaya girip ölünün alışkanlıklarını anımsatan şeyleri bulan kişi, sanki onu görür gibi oluyordu. Altın başlı büyük bastonu, yanında geyik derisi iri eldivenleriyle, bıraktığı yerde duruyordu. Konsolun üstünde Havana kentinin armağanı, kabaca yontulmuş ama bin ekü değerinde altın bir vazo pırıl pırıl parlıyordu. Amerikan bağımsızlık savaşında vikont, koruması altındaki bir gemi kafilesini selametle limana ulaştırdıktan sonra, üstün kuvvetlerle çarpışarak Havana'yı İngilizlerin saldırısından kurtarmıştı. İspanya kralı da ödül olarak ona şövalye unvanını vermişti. Bu yüzden ilk sırada filo kumandanı olacaklar listesine alındı ve kırmızı kordonu taktı. İlk kadro açılmasında rütbesinin yükseltileceğinden emin olduğu için de iki yüz bin frank serveti olan eşiyle evlendi. Ama Devrim bu yükselmeyi önledi ve Mösyö de Portenduère ülke dışına göçtü.</p>

  <p class="normal">Savinien Tiennette'e:</p>

  <p class="normal">— Annem nerede? diye sordu.</p>

  <p class="normal">Yaşlı Brötanyalı hizmetçi:</p>

  <p class="normal">— Sizi babanızın odasında bekliyor, yanıtını verdi.</p>

  <p class="normal">Savinien elinde olmadan ürperdi. Annesinin sarsılmaz kanılarını, onur duygusuna taparcasına bağlılığını, dürüstlüğünü, soyluluk inancını biliyordu; azar işiteceğini sezinledi. Onun için savaşa gider gibi gitti oraya; yüreği çarpıyordu, adeta sararmıştı. Kepenklerin arasından süzülen hafif ışıkta annesini gördü. Siyahlar giyinmiş, bu ölüm odasına uygun, ağırbaşlı bir tavır takınmıştı. Savinien'i görünce yerinden kalktı, onu babasının yatağının önüne getirmek için elinden tutarak:</p>

  <p class="normal">— Vikont cenapları, dedi, onurlu bir adam olan babanız burada son nefesini verdi ve öldüğü zaman vicdanı rahattı. Ruhu burada. Şurası kesin ki, oğlunun borç yüzünden hapse girerek lekelendiğini görünce yukarıda inlemiştir. Eski krallık döneminde olsaydı, bir tutuklama emri rica ederek sizi birkaç gün için devlet hapishanelerinden birine koyar ve bu çamurun üstünüze sıçramasına engel olurduk. Olan olmuş. Şimdi babanızın huzurundasınız, sizi duyuyor. Bu iğrenç hapishaneye düşmeden önce yaptıklarınızı pekâlâ bildiğinize göre, bana babanızın ruhu ve her şeyi gören Tanrı'nın önünde, hiçbir onursuzca davranışta bulunmadığınıza, gençlik ve cahillik yüzünden borçlandığınıza, kısacası onurunuza toz kondurmadığınıza yemin edebilir misiniz? Erdemlilik örneği babanız sağ olsaydı ve şu koltukta oturup davranışınızın hesabını sorsaydı, sizi dinledikten sonra bağrına basar mıydı?</p>

  <p class="normal">Genç adam saygı dolu bir ağırbaşlılıkla:</p>

  <p class="normal">— Evet anneciğim, dedi.</p>

  <p class="normal">O zaman Bayan de Portenduère kollarını açtı, gözleri dolu dolu oğlunu kucakladı.</p>

  <p class="normal">— Öyleyse her şeyi unutalım, dedi. Olsa olsa biraz paramız eksilecek. Tanrı'ya dua ederim, bize yine verir. Ve mademki adını lekelemedin, gel öp beni, çünkü çok acı çektim.</p>

  <p class="normal">Savinien elini yatağın üstüne doğru uzatarak:</p>

  <p class="normal">— Sevgili anneciğim, sana bir daha böyle üzüntüler çektirmeyeceğime ve ilk hatalarımı onarmak için elimden geleni yapacağıma yemin ediyorum, dedi.</p>

  <p class="normal">Bayan de Portenduère odadan çıkarken:</p>

  <p class="normal">— Haydi yemek yiyelim oğlum, dedi ona.</p>

  <p class="normal">Sahne kurallarının anlatıya da uygulanması gerekirse, Savinien'in Nemours'a gelişiyle öykümüzün "sergileme" bölümü burada sona erer; çünkü Savinien, bu küçük dramda bir araya gelmesi gereken kişilerin sonuncusudur.</p>
</body>
</html>
