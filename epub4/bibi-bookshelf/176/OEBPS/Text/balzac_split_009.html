<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>balzac</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_6">Minoret'nin Mirası</h2>

  <p class="normal">Olayımız, gerek eski gerekse yeni yazında kullanıla kullanıla eskimiş öyle bir olgunun etkisiyle başladı ki, eğer ortada yaşlı bir Brötanyalı kadın, bir Kergarouët, bir göçmen olmasaydı, kimse böyle bir olgunun 1829 yılında böyle sonuçlar doğurabileceğine inanmazdı. Ama hemen şunu da söyleyelim ki 1829'da soylular, politika alanındaki kayıplarının birazını, törelere bağlılıklarıyla yeniden kazanmışlardı. Zaten evlilikte uygunluk sorunu söz konusu olduğunda aile büyüklerine egemen olan duygu, aile düşüncesinden doğan, uygar toplumların varlığıyla sıkı sıkıya bağlantılı ve yok edilmesi olanaksız bir duygudur. Bu duygu Cenevre'de olduğu kadar Viyana'da da egemendir, Nemours'da da: sözgelimi Zélie Levrault bir süre önce oğlunun bir piçin kızıyla evlenmesine razı olmamıştı. Yine de her toplum yasasının dışında kalan durumlar vardır. Savinien de böylece annesinin gururunu, Ursule'ün Tanrı vergisi soyluluğu önünde yumuşatmayı düşünüyordu. Tartışma hemen başladı. Savinien sofraya oturur oturmaz annesi, Kergarouët ve Portenduère'lerin ona göre iğrenç mektuplarından söz etti.</p>

  <p class="normal">— Bugün artık aile yok anneciğim, dedi Savinien, sadece bireyler var! Soylular birbirine destek olmuyor. Bugün kimse, bir Portenduère misin, seçkin bir insan mısın, bir devlet adamı mısın bakmıyor; insana yalnızca, "Ne kadar vergi veriyorsunuz?" diye soruyorlar.</p>

  <p class="normal">Yaşlı kadın:</p>

  <p class="normal">— Ya kral? diye sordu.</p>

  <p class="normal">— Kral, iki meclis arasında, karısıyla metresi arasında kalan bir adama benzemiş. Bu yüzden, ailesi ne olursa olsun zengin bir kızla evlenmem gerek; bir milyon drahoması olsun da isterse köylü kızı olsun; elbette ki yeterince iyi yetişmiş, okumuş yazmış da olmalı.</p>

  <p class="normal">Yaşlı kadın:</p>

  <p class="normal">— O başka bir şey, dedi.</p>

  <p class="normal">Savinien bu sözü duyunca kaşlarını çattı. Annesinin özelliğini, Brötanyalı inadı denen taş gibi bir iradesi olduğunu bilirdi. Bu incelikli konuda hemen düşüncesini öğrenmek istedi.</p>

  <p class="normal">— Demek, örneğin komşumuzun kızı gibi bir genç kıza, şu küçük Ursule gibi birisine âşık olsam, evlenmeme karşı çıkacaksınız.</p>

  <p class="normal">Bayan de Portenduère:</p>

  <p class="normal">— Sağ kaldıkça, diye yanıt verdi. Ben öldükten sonra Portenduère ve Kergarouët'lerin onurundan ve kanından sen sorumlusun.</p>

  <p class="normal">— Öyleyse, bugün ancak servetin parıltısıyla gerçekleşebilen bir hayal uğruna, açlıktan ve üzüntüden ölmeme razısınız?</p>

  <p class="normal">— Fransa'ya hizmet eder, Tanrı'ya güvenirsin!</p>

  <p class="normal">— Mutluluğumu ölümünüzden sonrasına mı bırakacaksınız?</p>

  <p class="normal">— Senin adına korkunç bir şey olur bu, işte o kadar!</p>

  <p class="normal">— XIV. Louis az kalsın Mazarin'in yeğeniyle, bir sonradan görmeyle evleniyordu.</p>

  <p class="normal">— Mazarin'in kendisi bile karşı çıktı buna.</p>

  <p class="normal">— Ya Scarron'dan dul kalan kadın?<sup class="calibre2"><a href="../Text/balzac_split_012.html#footnote-600-105" id="footnote-600-105-backlink">[105]</a></sup></p>

  <p class="normal">— O bir d'Aubigné'ydi! Üstelik evlenme de gizli tutuldu.</p>

  <p class="normal">Sonra Bayan de Portenduère başını sallayarak:</p>

  <p class="normal">— Zaten bir ayağım çukurda oğlum, dedi. Ben ölünce istediğiniz gibi evlenebilirsiniz.</p>

  <p class="normal">Savinien annesini hem sever hem sayardı; daha orada, ama sessizce, yaşlı Kergarouët'nin dayatmasına benzer bir dayatmayla karşılık verdi ve hiçbir zaman Ursule'den başka kimseyle evlenmeme kararını aldı. Annesinin karşı koyması, böyle durumlarda hep olduğu gibi, yasaklanan şeylerin değerini artırıyordu.</p>

  <p class="normal">Akşam ayininden sonra Doktor Minoret, beyazlar ve pembeler içindeki Ursule'le bu soğuk salona girince, kızcağız sanki Fransa kraliçesinin karşısındaymış da ondan bir dileği varmış gibi sinirsel bir titremeye tutuldu. Doktora içini açtığı günden beri bu küçük ev ona bir saray gibi görünüyor, ortaçağda bir köylü kızı bir düşesi gözünde nasıl büyütürse, o da yaşlı kadını öylesine yüce bir yerde görüyordu. Ursule, bir orgcunun evlilik dışı oğlundan, İtalyan tiyatrosunda şarkı söylemiş bir mızıkacının kanından gelen bu kız, bir doktorun iyiliği sayesinde hayatta kalan bu çocuk, kendisiyle bir Vikont de Portenduère arasındaki uzaklığı hiçbir zaman bu kadar umutsuzca ölçmemişti.</p>

  <p class="normal">Yaşlı kadın onu yanına oturtarak:</p>

  <p class="normal">— Neyiniz var çocuğum? dedi.</p>

  <p class="normal">— Madam, lütfettiğiniz bu onur, beni utandırıyor...</p>

  <p class="normal">Bayan Portenduère en tatsız sesiyle:</p>

  <p class="normal">— Yavrucuğum, dedi, vasinizin sizi ne kadar sevdiğini biliyorum; savurgan oğlumu geri getirdiği için hoşuna gidecek bir şey yapmak istedim.</p>

  <p class="normal">Ursule'ün birdenbire kızardığını ve gözyaşlarını tutmak için yüzünü şiddetle kastığını görünce yüreğinden vurulan Savinien:</p>

  <p class="normal">— Ama anneciğim, dedi, Şövalye Minoret'ye karşı hiçbir göreviniz olmasaydı bile, bana öyle geliyor ki, Matmazel Ursule'ün davetimizi kabul etmekle bize verdiği zevkten dolayı mutlu olmalıyız.</p>

  <p class="normal">Bunu söylerken genç soylu, doktorun elini anlamlı anlamlı sıktı:</p>

  <p class="normal">— Mösyö, diye ekledi, siz Fransa'nın en eski nişanını, insana her zaman soyluluk veren nişanı taşıyorsunuz.</p>

  <p class="normal">Umutsuz diyebileceğimiz aşkı birkaç gündür Ursule'ün aşırı güzelliğine, büyük ressamların insan ruhunu güçlü bir biçimde öne çıkaran portrelere katmasını bildikleri o derinliği kazandırmış, Bayan de Portenduère de ansızın bu durumun farkına varmış ve doktorun bir yücegönüllülük perdesi altında bazı emeller beslediğinden kuşkulanmıştı. Bu yüzden Savinien'in yanıtsız bırakmadığı o sözleri özellikle söylemiş ve yaşlı adamı en can alıcı yerinden vurmuştu; ama Minoret, Savinien'in kendisinden "şövalye" diye söz ettiğini duyunca, gülümsemekten kendini alamadığı bu abartıda gülünç olmaktan bile çekinmeyen bir âşığın gözüpekliğini gördü. Kralın eski doktoru:</p>

  <p class="normal">— Bir zamanlar elde edilmesi için türlü delilikler yapılan Saint-Michel nişanının artık bir önemi kalmadı vikont cenapları, diye yanıtladı onu; tıpkı başka birçok ayrıcalık gibi... Bu nişan bugün artık yalnızca hekimlere ya da zavallı sanatçılara veriliyor. Krallar onu Saint-Lazare nişanıyla birleştirdiklerine iyi ettiler. Sanırım bir mucizeyle hayata dönmüş, zavallı bir adamdı Saint-Lazare; bu açıdan Saint-Michel ve Saint-Lazare nişanı bizim için iyi bir simge oldu.</p>

  <p class="normal">Bu alay ve gurur izleri taşıyan yanıttan sonra odada kimsenin bozmak istemediği bir sessizlik oldu; kapı çalındığında rahatsız edici olmaya başlamıştı bu sessizlik. Yaşlı kadın, "İşte sevgili papazımız" diyerek yerinden kalktı, Ursule'ü yalnız bırakarak Rahip Chaperon'u karşılamaya gitti; oysa ne Ursule, ne de doktor için yerinden kıpırdamamıştı daha önce.</p>

  <p class="normal">Yaşlı adam, bir Ursule'e bir Savinien'e bakarak gülümsedi. Bayan de Portenduère'in davranışlarından rahatsız olmak ya da alınmak, ancak aklı kısa adamların yapacağı bir hataydı. Minoret'nin böyle bir duruma düşmeyecek kadar çok deneyimi vardı. Vikontla, işlerin yönetimini Polignac Prensi'nin ellerine bırakan X. Charles'ı bekleyen tehlikeden söz etmeye başladı. Aradan, öç alıyormuş izlenimini vermeden işten söz edebilecek kadar bir zaman geçtikten sonra doktor, yaşlı kadına izleme dosyalarını ve noteri tarafından ödenen makbuzları neredeyse şaka ederek uzattı. Yaşlı kadın:</p>

  <p class="normal">— Oğlum bunları kabul ediyor mu? diyerek Savinien'e baktı.</p>

  <p class="normal">Savinien de başını eğerek yanıt vermek zorunda kaldı. Bunun üzerine Bayan de Portenduère, kâğıtları itip paraya ne kadar az önem verdiğini göstererek:</p>

  <p class="normal">— Pekâlâ, diye ekledi, bunlarla Dionis ilgilenir.</p>

  <p class="normal">Zenginliği alçaltmak, Bayan de Portenduère'e göre, soyluları yüceltmek ve kentsoyluluğun tüm önemini hiçe indirmek demekti. Biraz sonra Goupil, patronu tarafından, Savinien'le Bay Minoret arasındaki hesapları sormaya geldi. Yaşlı kadın:</p>

  <p class="normal">— Neden? diye sordu.</p>

  <p class="normal">Noter başkâtibi çevresine küstah küstah bakarak:</p>

  <p class="normal">— Senedi hazırlamak için, diye yanıt verdi; nakit verilmediğine göre...</p>

  <p class="normal">Bu korkunç adamla ilk kez göz göze gelen Ursule'le Savinien, kurbağa görmüş gibi oldular; üstelik içlerindeki karanlık bir önsezi bu duyguyu daha da ağırlaştırıyordu. İkisi de geleceğin o anlatılmaz ve bulanık hayalini, dilimizde adı olmayan ama Swedenborg'cunun doktora sözünü ettiği iç varlığın etkinliğiyle açıklanabilecek imgesini görür gibi oldular. Bu zehirli Goupil'in onlara uğursuzluk getireceğinden kesin biçimde emin olmak, Ursule'ü titretti; ama Savinien'in de aynı heyecanı paylaştığını görünce anlatılmaz bir haz duyarak kendini toparladı. Goupil kapıyı kapatıp gittikten sonra Savinien:</p>

  <p class="normal">— Bay Dionis'nin kâtibi pek yakışıklı değil! dedi.</p>

  <p class="normal">— Bu adamlar güzel olmuş çirkin olmuş ne çıkar, dedi Bayan de Portenduère.</p>

  <p class="normal">Rahip:</p>

  <p class="normal">— Çirkinliğine değil ama sınır tanımayan fesatlığına kızarım, dedi. Üstelik haindir de.</p>

  <p class="normal">Güler yüzlü olmak için elinden geleni yapmasına karşın, doktor gururlu ve soğuk bir tavır takındı. Sevdalılar ne yapacaklarını bilmiyorlardı. Tatlı neşesiyle sofrayı canlandıran Rahip Chaperon'un güleryüzlülüğü olmasaydı, doktorla yeğeni bu duruma zor katlanacaklardı. Tatlıyı yerlerken Ursule'ün sarardığını gören Minoret:</p>

  <p class="normal">— Yavrucuğum, eğer bir rahatsızlık hissediyorsan ev hemen karşıda, dedi.</p>

  <p class="normal">Yaşlı kadın genç kıza:</p>

  <p class="normal">— Neniz var canım? diye sordu.</p>

  <p class="normal">Doktor sert bir edayla:</p>

  <p class="normal">— Ne yazık ki madam, çevresinde sadece güleryüz görmeye alışık olduğu için ruhu ürperdi, dedi.</p>

  <p class="normal">Bayan de Portenduère:</p>

  <p class="normal">— Kötü bir yetiştirme yöntemi doktor bey, dedi. Değil mi rahip efendi?</p>

  <p class="normal">Minoret söyleyecek bir şey bulamayan papaza bakarak:</p>

  <p class="normal">— Evet madam, dedi. Görüyorum ki bu melek yaradılışlı kızı, günün birinde kibarlar dünyasına karışacak olursa orada yaşayamayacak biçimde yetiştirmişim; ama onu soğuk davranışın, kayıtsızlığın ve kinin erişemeyeceği bir yere yerleştirmeden de ölmeyeceğim.</p>

  <p class="normal">Ursule, Savinien'e bakarak sözlerine fazla bir anlam vermektense Bayan de Portenduère'in bakışlarına katlanmayı yeğledi:</p>

  <p class="normal">— Babacığım!.. rica ederim... yeter, dedi. Ben burada acı çekmiyorum.</p>

  <p class="normal">O zaman Savinien annesine:</p>

  <p class="normal">— Matmazel Ursule'ün acı çekip çekmediğini bilmiyorum madam, ama beni işkenceye soktuğunuzu biliyorum, dedi.</p>

  <p class="normal">Annesinin takındığı tavırlara karşılık bu iyi yürekli delikanlının söylediği sözleri duyan Ursule sarardı, Bayan Portenduère'den özür dileyerek ayağa kalktı, vasisinin koluna girdi, selam verdi, çıktı, evine döndü, koşa koşa vaftiz babasının odasına girdi, piyanosunun yanına oturdu, başını ellerinin arasına aldı ve gözlerinden yaşlar boşandı. Doktor üzüntü içinde:</p>

  <p class="normal">— Hain çocuk, dedi, neden duygularını bunca yıllık deneyimimle yönetmeme izin vermiyorsun? Soylular hiçbir zaman biz burjuvalara gönül borcu duymazlar. Onlara hizmet etmekle sanki görevimizi yapıyoruz, o kadar. Yaşlı kadın Savinien'in sana hoşlanarak baktığını gördü; sana âşık olmasından korktu.</p>

  <p class="normal">Ursule:</p>

  <p class="normal">— Neyse o kurtuldu ya! dedi. Ama sizin gibi bir adamı küçük düşürmeye kalkmak...</p>

  <p class="normal">— Bekle beni yavrum.</p>

  <p class="normal">Doktor, Bayan de Portenduère'in evine döndüğü zaman orada Dionis'i buldu. Yanında Bongrand'la belediye başkanı Bay Levrault'yu da getirmişti; tek noteri olan kasabalarda yapılan sözleşmelerin geçerli olması için yasa gereği bu tanıkların bulunması zorunluydu. Minoret Bay Dionis'i bir yana çekerek bir şeyler söyledi; bunun üzerine noter senedi okudu; doktorun vikonta borç verdiği yüz bin frank ödeninceye kadar, Bayan de Portenduère bütün mallarını ipotek ediyordu; faiz yüzde beşten hesap edilmişti. Bu madde okunurken, papaz Minoret'ye baktı, o da onaylayan hafif bir baş hareketiyle yanıt verdi. Zavallı papaz, günahını çıkarttığı kadına yaklaşarak kulağına birkaç sözcük söyledi. Bayan de Portenduère de bir fısıltıyla:</p>

  <p class="normal">— Bu insanlara herhangi bir borcum kalsın istemem, dedi.</p>

  <p class="normal">Savinien doktora:</p>

  <p class="normal">— Annem bana işin tatlı tarafını bırakıyor mösyö, dedi; parayı ödemesi ondan, teşekkürlerimi sunmak benden.</p>

  <p class="normal">— Ama sözleşme masrafları da var, dedi papaz. Birinci yıl on bir bin frank ödemeniz gerekiyor, dedi.</p>

  <p class="normal">Minoret Dionis'e:</p>

  <p class="normal">— Bay ve Bayan de Portenduère kayıt bedelini veremeyecek durumda oldukları için sözleşme harcamalarını sermayeye ekleyin, ben size öderim, dedi.</p>

  <p class="normal">Dionis sözleşmeye ekler yaptı, sermaye yüz yedi bin franga çıkarıldı. İmzalar atılınca, Minoret yorgunluğunu bahane ederek noter ve tanıklarla birlikte kalktı. Vikontla Bayan de Portenduère'in odasında yalnız kalan papaz:</p>

  <p class="normal">— Madam, dedi, size Paris'te en azından yirmi beş bin frank kazandıran, oğlunuza da onur borçları için yirmi bin frank bırakmak inceliğini gösteren Bay Minoret'nin, bu kusursuz adamın kalbini neden kırıyorsunuz?</p>

  <p class="normal">Bayan de Portenduère bir tutam enfiye çekerek:</p>

  <p class="normal">— Sizin Minoret'niz sinsinin biri, dedi, ne yaptığını pek iyi biliyor.</p>

  <p class="normal">— Annem doktorun, çiftliğimizi ele geçirip beni yeğeniyle evlendirmeye zorlamak istediğini sanıyor; sanki Kergarouët'lerin oğlu bir Portenduère, zorla evlendirilebilirmiş gibi!</p>

  <p class="normal">Bir saat sonra, Savinien, doktorlara geldi. Meraklanıp gelen mirasçılar da oradalardı. Genç vikontun kapıda görünüşü, herkeste farklı farklı heyecanlar doğurararak ortalığı dalgalandırdı. Crémière'le Massin'in kızları, kıpkırmızı kesilen Ursule'e bakarak fısıldaştılar. Anneleri Désiré'ye, bu evlenme işinde Goupil'in haklı olabileceğini söylediler. Ardından bütün gözler vikontu karşılamak için yerinden kıpırdamayan doktora çevrildi; Bay Bongrand'la tavla oynayan doktor, elindeki zar fincanını bırakmadan delikanlıyı sadece başıyla selamlamıştı. Minoret'nin soğuk tavrı herkesi şaşırttı.</p>

  <p class="normal">— Ursule, kızım, dedi doktor, bize biraz piyano çal!</p>

  <p class="normal">Yapacak bir şey bulduğu için sevinen kızın piyanoya atıldığını ve yeşil ciltli notaları karıştırdığını gören mirasçılar, dayılarıyla Portenduère'ler arasında olup bitenleri o kadar merak ediyorlardı ki, az sonra katlanacakları işkenceyi ve susma zorunluluğunu sevinç belirtileriyle kabul ettiler.</p>

  <p class="normal">Aslında çok da güzel olmayan bir parça, bir genç kız tarafından derin bir duygunun etkisi altında çalındığında, çoğu zaman insanı usta bir orkestranın görkemle çaldığı büyük bir uvertürden daha çok etkiler. Bütün müzik yapıtlarında, bestecinin ruhundan başka işe bir de çalanın ruhu karışır ve bu ruh, yalnızca bu sanata özgü bir ayrıcalıkla, büyük bir değeri olmayan tümcelere anlam ve şiir katabilir. Önceleri keman için Paganini'nin kanıtladığı bu olgunun nankör piyano için de doğru olduğunu bugün Chopin gösteriyor. Bu büyük deha, müzikçiden çok, kendini duyumsanabilir hale getiren ve müziğin her türüyle, giderek yalnızca akorlarla bile karşısındakilere hissettirebilen bir ruhtur. Yüce ve kırılgan yaradılışıyla Ursule de çok ender görülen bu dâhiler sınıfındandı; Paris'teyken Ursule'ü her gün gören, ardından her cumartesi Nemours'a gelen piyano ustası yaşlı Schmucke de öğrencisinin yeteneğini kusursuzluğa eriştirmişti. Üstelik Ursule'ün seçtiği, Hérold'un gençlik bestelerinden biri olan Rousseau'nun Düşü adlı parçada, çalış tarzına bağlı olarak gelişebilecek bir derinlik vardı. Böylece genç kız, içinde kaynaşan duyguları müziğe katmayı bildi ve parçanın taşıdığı Kapris altbaşlığının ne denli yerinde olduğunu gösterdi. Ruhu, hem tatlı hem hülyalı bir çalma biçimi aracılığıyla delikanlının ruhuyla konuşuyor ve çevresini neredeyse gözle görülecek düşüncelerle bir bulut gibi sarıyordu. Savinien piyanonun ucuna ilişmiş, dirseğini kapağına dayamış ve başını sol eline yaslamıştı; hayran hayran, ahşap oymalara dalmış gözleriyle gizemli bir dünyayı sorgular gibi duran Ursule'ü izliyordu. Çok daha azına, delicesine sevdalanabilirdi insan. Gerçek duyguların kendi manyetizmaları vardır ve tıpkı süsüne düşkün bir kadının hoşa gitmek için takıp takıştırması gibi, Ursule de sanki bir biçimde ruhunu göstermek istiyordu. Kendini anlatabilmek için söze, renklere ya da biçime başvurmadan, düşünceye düşünceyle yanıt veren bu biricik sanatın gücünden yararlanıyordu yüreği; onun peşinden sürüklenen Savinien de böylece bu tadına doyulmaz dünyaya girebiliyordu. Saflık, insanı çocukluk kadar etkiler; onda da çocukluğun çekiciliği ve dayanılmaz cilveleri vardır; ve Ursule, hiçbir zaman, yeni bir yaşama gözlerini açtığı bu an kadar saf olmamıştı. Papaz, whist'te dördüncü olmasını rica ederek soylu genci düşünden uyandırdı. Ursule çalmayı sürdürdü. Mirasçılar kalkıp gittiler; yalnızca büyük amcasının, vikontun ve Ursule'ün niyetlerini öğrenmek isteyen Désiré kaldı. Genç kız piyanosunu kapatıp vaftiz babasının yanına oturduğu zaman Savinien:</p>

  <p class="normal">— Hem çok yeteneklisiniz, hem çok duygulu çalıyorsunuz matmazel, dedi. Öğretmeniniz kim?</p>

  <p class="normal">— Dauphine Sokağı yakınında, Conti Rıhtımı'nda oturan bir Alman, yanıtını verdi doktor. Paris'te olduğumuz sırada Ursule'e her gün ders vermiş olmasaydı, bu sabah buraya gelecekti.</p>

  <p class="normal">Ursule:</p>

  <p class="normal">— Yalnız büyük bir müzikçi değil, iyi yürekli ve çok sevimli bir adamdır, diye ekledi.</p>

  <p class="normal">— Bu dersler pahalıya patlıyor olmalı, dedi Désiré.</p>

  <p class="normal">Oyuncular aralarında alaycı bir edayla gülümsediler. Oyun bitince, o zamana dek kaygılı görünen doktor Savinien'e baktı ve görevini üzülerek yerine getiren bir adam tavrıyla:</p>

  <p class="normal">— Mösyö, dedi, beni böyle hemen ziyaret etmenize yol açan duygudan dolayı size çok teşekkür ederim; ama anneniz hanımefendi, hiç de soylu olmayan art niyetler taşıdığıma inanıyor. Ziyaretlerinizin bana vereceği onura ve sizinle görüşmekten duyacağım hazza karşılık bir daha buraya gelmemenizi rica etmezsem, annenize o niyetlerin doğruluğuna inanma hakkını vermiş olacağım. Onurum ve huzurum, bütün komşuluk ilişkilerimizi kesmemizi gerektiriyor. Gelecek pazar günü akşam yemeği için yeğenimle bana onur vermesini anneniz hanımefendiden rica etmiyorsam, bu, kendilerinin o gün kesinlikle rahatsız olacağını bildiğim içindir; lütfen kendisine söyleyin.</p>

  <p class="normal">Yaşlı adam genç vikonta elini uzattı; delikanlı bu eli saygıyla sıktı.</p>

  <p class="normal">— Haklısınız mösyö, dedi.</p>

  <p class="normal">Ve düşkırıklığından çok hüzün belirtileri taşıyan bir edayla Ursule'ü selamlayarak odadan çıktı.</p>

  <p class="normal">Désiré de vikontla birlikte çıktı; ama yolda onunla hiçbir şey konuşamadı; çünkü Savinien hemen evine koşmuştu.</p>

  <p class="normal">Portenduère'lerle Doktor Minoret'nin uyuşmazlığı, iki gün boyunca mirasçıların çenesini yordu; Dionis'in dehasına hayranlıklarını belirtiyor ve miraslarına kurtulmuş gözüyle bakıyorlardı. Böylece, sınıfların ortadan kalktığı, eşitlik illetinin bütün insanları aynı düzeye getirip her şeyi –Fransa'da iktidarın son dayanağı olan askerlikteki rütbe farklarına dek– tehdit ettiği bir çağda, kısacası sevgililer için kişisel hoşlanmama ya da servet dengesizliklerinden başka yenilecek zorluk kalmadığı bir dönemde, yaşlı bir Brötanyalı kadının inadıyla Doktor Minoret'nin gururu bu iki sevgilinin arasına engeller koymuş, ama bunlar, tıpkı eskiden olduğu gibi, aşkı yok etmekten çok güçlendirmeye yaramıştı. Tutkulu bir adam bir kadının değerini, onu ele geçirmek için katlandıklarıyla ölçer: Savinien de karşısında bir savaşım, bir sürü çaba ve belirsizlikler gördükçe genç kız gözünde büsbütün büyüyordu: onu elde etmek istiyordu. Kimbilir, belki duygularımız da, doğanın yaratılarının ömrüyle ilgili yasalarına boyun eğmektedir: uzun ömürlü şeylerin çocukluğu da uzun sürer!</p>

  <p class="normal">Ertesi sabah uyanınca Ursule'le Savinien aynı şeyi düşündüler. Bu anlaşma aşkı yaratmaya yeterdi – onun zaten en güzel kanıtı olmasaydı bile. Genç kız perdelerini hafifçe aralayıp Savinien'in odasını görecek kadar bir yer açınca, karşıda pencere tokmağının üstünde sevgilisinin yüzünü gördü. Pencerelerin sevdalılara ne büyük hizmetler verdiği düşünülürse, bu konuda bir vergi alınması gerektiği bile düşünülebilir. Vaftiz babasının katılığına böyle karşılık veren Ursule de perdeleri indirdi, kepenkleri kapatmak için pencerelerini açtı; böylece kepenklerin arasından görünmeden bakabilirdi artık. O gün yedi sekiz kez odasına çıktı; genç vikontun hep bir şeyler yazdığını, yırtıp yırtıp baştan yazdığını gördü. Büyük olasılıkla kendisine mektup yazıyordu!</p>

  <p class="normal">Ertesi sabah, Ursule uyandığında Bougival odasına aşağıdaki mektubu getirdi.</p>

  <p class="normal">Matmazel Ursule'e</p>

  <p class="normal">"Matmazel,</p>

  <p class="normal">"Düştüğü durumdan vasinizin işe karışmasıyla kurtulan genç bir adamın sizde uyandırabileceği çekinme duygusu konusunda hiçbir hayale kapılmıyorum; size artık başkalarından daha çok güvence vermek zorundayım. Bu yüzden de matmazel, aşkımı size itiraf etmek için derin bir alçakgönüllülükle ayaklarınıza kapanıyorum. Bu itiraf bir tutkudan doğmuyor; baştanbaşa yaşamı kaplayan bir kesinliğe dayanıyor. Genç yengem Bayan de Kergarouët için duyduğum delice aşk beni hapislere sürükledi. Anılarımın bütünüyle yok olup gitmesini ve gönlümdeki hayalin sizin hayalinizle silinmesini, içten bir sevginin kanıtı olarak kabul etmez misiniz? Sizi Bourron'da onca zarifçe, çocuk uykunuza dalmış gördüğüm zaman, ülkesinin başına geçen bir kraliçe gibi ruhumu ele geçirdiniz. Sizden başka bir kadınla evlenmek istemiyorum. Adımı taşıyacak kadında bulunmasını istediğim bütün seçkinlikler sizde var. Eğitiminiz, onurlu yüreğiniz, sizi en yüce mertebelerin düzeyine yükseltiyor. Sizi size betimlemeye yeltenmeyecek kadar kendimden kuşku duyuyorum; elimden ancak sizi sevmek geliyor. Dün sizi dinledikten sonra, sizin için yazılmışa benzeyen şu satırları anımsadım:</p>

  <p class="normal">"Gönülleri kendine bağlamak ve gözleri büyülemek için yaratılmış, bu hem tatlı, hem hoşgörülü, hem ince zekâlı, hem akıllı kadında, bu yaşamını saraylarda geçirmiş biri gibi terbiyeli, hiç insan içine çıkmamış biri kadar sade yaratıkta, ruhun ateşi, gözlerde tanrısal bir alçakgönüllülükle yumuşuyordu.</p>

  <p class="normal">"En küçük şeylerde bile kendini belli eden güzel ruhunuzun değerini hissettim. İşte bunun içindir ki, eğer henüz bir başkasını sevmiyorsanız, size yakışır biri olduğumu hareket ve davranışlarımla kanıtlayabilmek için izninizi isteme cesaretini kendimde buluyorum. Bu işte yaşamım sözkonusu ve bütün gücümü, yalnızca kendimi size beğendirmeye değil, tüm dünyanın takdirine bedel olan takdirinizi kazanmaya harcayacağımdan emin olabilirsiniz. Bu umutla Ursule, size içimden 'sevgili' dememe de izin verirseniz, Nemours bana cennet olacak; en zor girişimlerden bile yalnızca haz duyacağım ve her şeyin Tanrı'dan bilinmesi gibi bu hazları da sizden bileceğim. Söyleyin bana, kendime şöyle diyebilir miyim:</p>

  <p class="sagitalik">Savinien'iniz!"</p>

  <div class="clrb"/>

  <p class="normal">Ursule bu mektubu öptü; yeniden okuyup delice hareketlerle elinde evirip çevirdikten sonra götürüp vaftiz babasına göstermek için giyindi. "Tanrım! Az kalsın duamı etmeden gidiyordum" diyerek yeniden odaya girdi, dua iskemlesine diz çöktü.</p>

  <p class="normal">Birkaç dakika sonra bahçeye indi. Vasisini buldu ve ona Savinien'in mektubunu okuttu. İkisi de Çin köşkünün arkasında, sarmaşık kümesinin altındaki sıraya oturdular: Ursule yaşlı adamın bir şeyler söylemesini bekliyor, ihtiyarsa sabırsız bir kızı çileden çıkaracak kadar uzun uzun düşünüyordu. Sonunda, aralarındaki gizli konuşmalarının sonucunda, aşağıdaki mektup ortaya çıktı. Mektubun bazı bölümlerini büyük olasılıkla doktor yazdırmıştı.</p>

  <p class="normal">"Mösyö,</p>

  <p class="normal">"Evlenme önerinizi içeren mektubunuz bana ancak onur verebilirdi; ama yaşımı ve aldığım terbiyeyi düşünerek onu, benim için bütün bir aile demek olan, hem bir baba hem de gerçek bir dost gibi sevdiğim vasime gösterdim. İşte bana sıraladığı acımasızca karşı çıkmalar ve yanıtımı bunlar oluşturacak:</p>

  <p class="normal">"Vikont cenapları, ben yoksul bir kızım ve servetim yalnızca vasimin iyi niyetine değil, aynı zamanda onun mirasçılarının benimle ilgili kötü niyetlerini boşa çıkarmak için alacağı önlemlerin başarısına da bağlı. Ben 45. piyade alayı bando yüzbaşısı Joseph Mirouët'nin yasal kızıyım; ama babam vasimin evlilik dışı kaynıydı ve bu yüzden eli kolu bağlı bir kızı, haksız yere de olsa dava edebilirler. Gördüğünüz gibi mösyö, en büyük derdim yoksulluğum da değil. Boynu bükük biri olmam için çok nedenim var. Bunları kendim için değil, sizin için söylüyorum; seven ve bağlanan insanlara böyle şeyler çoğu zaman hafif gelir. Ama mösyö, şunu da unutmayın ki, bunları söylemezsem sizi herkesin, özellikle de annenizin aşılmaz sandığı birtakım engelleri sevginizle yenmeye yöneltiyor olmamdan kuşkulanılabilir. Dört ay sonra on altı yaşımı bitiriyorum. Sanırım şunu da kabul edersiniz ki ikimiz de çok genciz, çok deneyimsiziz; rahmetli Bay Jordy'nin iyiliğine borçlu olduğum servet dışında bir şeyimiz olmadan yaşamın sıkıntılarıyla başa çıkamayız. Üstelik vasim, yirmi yaşıma basmadan beni evlendirmek istemiyor. Bu dört yıl içinde, yaşamınızın bu en güzel yıllarında neler neler olabilir. Zavallı bir kızcağız için yaşamınızı mahvetmeyin.</p>

  <p class="normal">"Mutluluğuma engel olmak şöyle dursun, tersine bütün gücüyle mutlu olmam için çalışan ve yakınlarda yitireceği koruma gücünün yerini yine böyle bir sevginin almasını görmekten başka arzusu olmayan sevgili vasimin düşüncelerini size anlattıktan sonra geriye, önerinize ve övgülerinize ne kadar sevindiğimi söylemek kalıyor. Yanıtıma yön veren tedbirlilik, yaşamı iyi bilen bir yaşlının tedbirliliği; ama dile getirmek istediğim minnet, içinde bundan başka duygusu olmayan bir genç kızın gönül borcu.</p>

  <p class="normal">"Bu yüzden, size açıkça şöyle diyebilirim artık:</p>

  <p class="sagitalik">Hizmetkârınız,</p>

  <p class="sagitalik">Ursule Mirouët"</p>

  <div class="clrb"/>

  <p class="normal">Savinien yanıt vermedi. Annesini kandırmak için girişimlerde mi bulunuyordu? Bu mektup aşkını öldürmüş olabilir miydi? Bunlara benzer, hepsi de çözümsüz binbir soru Ursule'ü pençesinde eziyor, dolayısıyla da sevgili yavrusunun en küçük bir heyecanına bile dayanamayan doktoru üzüyordu. Ursule ikide bir odasına çıkıyor, Savinien'e bakıyor, onu masasının başında düşünceli, gözlerini sık sık kendi penceresine çevirirken görüyordu. Savinien'den, gecikmesi sevgisinin artmasıyla açıklanabilecek aşağıdaki mektup ancak hafta sonunda geldi.</p>

  <p class="normal">Matmazel Ursule Mirouët'ye,</p>

  <p class="normal">"Sevgili Ursule, ben biraz Brötanyalı sayılırım: bir kez kararımı verdim mi dönmem. Tanrı başınızdan eksik etmesin, vasiniz haklı; iyi de, ben sizi sevmekte haksız mıyım? Sizden yalnızca beni sevip sevmediğinizi öğrenmek istiyorum; bir işaretle olsun bunu bana söyleyin; o zaman bu dört yıl, yaşamımın en güzel yılları olur!</p>

  <p class="normal">"Dostlarımdan biriyle büyük dayım Amiral de Kergarouët'ye bir mektup yolladım, donanmaya katılmak için yardımını istedim. Başıma gelenlerden etkilenen bu iyi yürekli ihtiyar, yanıtında, eğer bir rütbe almak istersem, kralın iyi niyetine yasaların karşı koyacağını söylüyor. Bununla birlikte, Toulon'da üç ay okuduktan sonra bakan beni çarkçıbaşı yapabilecek; savaşta olduğumuz Cezayirlilere karşı bir seferden sonra da bir sınav verip asteğmen olabileceğim. Sonuçta Cezayir'e karşı hazırlanan savaşta kendimi gösterirsem kesinlikle teğmen olurum; ama ne kadar zamanda? Bunu kimse bilemez! Ama Portenduère adını donanmaya yeniden katmak için yönetmelikleri olabildiğince gevşek tutacakları kuşkusuz. Sizi ancak vaftiz babanızın onayıyla alabileceğimi anlıyorum; ona duyduğunuz bu saygı yüzünden sizi daha çok seviyorum. Yanıt vermeden önce onunla görüşmek istiyorum: bütün geleceğim onun yanıtına bağlı. Sonuçta ne olursa olsun şunu bilmelisiniz ki, ister zengin, ister yoksul, ister bir bando yüzbaşısının, ister bir kralın kızı olun, siz benim gönlümün seçtiği kızsınız. Sevgili Ursule, öyle bir zamanda yaşıyoruz ki, eskiden bizi ayırabilecek önyargılar artık evlenmemize engel olabilecek kadar güçlü değil. Böylece size kalbimdeki bütün düşünceleri açmış, eniştenize de mutluluğunuzu nasıl sağlama alacağımı belirtmiş oluyorum. Sizi, birkaç dakika içinde, onun on beş yıldan beri sevdiğinden daha çok sevdiğimi bilmiyor. Akşama görüşürüz."</p>

  <p class="normal">Bu mektubu gururla vaftiz babasına uzatan Ursule:</p>

  <p class="normal">— Buyurun babacığım, dedi.</p>

  <p class="normal">Doktor mektubu okuduktan sonra:</p>

  <p class="normal">— Yavrucuğum, dedi, ben senden çok sevindim. Bu kararıyla vikont bütün hatalarını düzeltiyor.</p>

  <p class="normal">Akşam yemeğinden sonra Savinien doktorlara geldi. Minoret o sırada Ursule'le dereye bakan taraçanın parmaklıkları boyunca geziniyordu. Vikontun giysileri Paris'ten gelmiş, genç sevdalı da kendini güzel ve mağrur Kontes de Kergarouët'ye beğendirecekmiş gibi özenle giyinip kuşanmış ve bir kat daha güzelleşmişti. Merdivenden Savinien'in kendilerine doğru geldiğini gören kızcağız, sanki uçuruma düşmemek için bir yere tutunuyormuş gibi eniştesinin koluna yapıştı; doktor da yeğeninin derinden derine gelen kalp çarpıntılarını duydu ve ürperdi.</p>

  <p class="normal">Savinien Ursule'ün uzattığı eli saygıyla öptükten sonra, doktor genç kıza:</p>

  <p class="normal">— Yavrucuğum bizi yalnız bırak, dedi.</p>

  <p class="normal">Ursule gidip Çin köşkünün merdivenlerine oturdu. Genç vikont doktora alçak sesle:</p>

  <p class="normal">— Mösyö, dedi, kızınızı bir deniz albayına verir misiniz?</p>

  <p class="normal">Minoret gülümseyerek:</p>

  <p class="normal">— Hayır, diye yanıt verdi, o zaman çok bekleriz; bir deniz yüzbaşısına veririm...</p>

  <p class="normal">Gözlerinde sevinç gözyaşları beliren delikanlı yaşlı adamın elini büyük bir sevgiyle sıktı.</p>

  <p class="normal">— Öyleyse gideceğim, dedi, gidip çalışmaya başlayacağım. Denizcilik okulu öğrencilerinin altı yılda öğrendiklerini ben altı ayda öğrenmeye çalışacağım.</p>

  <p class="normal">Ursule merdivenden onlara doğru koşarak:</p>

  <p class="normal">— Gitmek mi? dedi.</p>

  <p class="normal">— Evet matmazel, size layık olmak için. Çünkü ne kadar çaba harcarsam, sevgimi o kadar iyi kanıtlamış olurum.</p>

  <p class="normal">Ursule ona sonsuz bir sevgiyle bakarak:</p>

  <p class="normal">— Bugün ekimin üçü, dedi, on dokuzundan sonra gidin.</p>

  <p class="normal">— Evet, dedi yaşlı adam, Saint-Savinien gününü kutlarız.</p>

  <p class="normal">Delikanlı heyecanla:</p>

  <p class="normal">— Öyleyse hoşça kalın, dedi. Bu haftayı Paris'te geçirmeliyim, gerekli başvuruları yapmalıyım. Ayrıca hazırlıkları tamamlamak, kitapları, matematik gereçlerini almak, en uygun koşulları elde etmek için de bakanın gözüne girmek gerekiyor.</p>

  <p class="normal">Ursule'le vaftiz babası Savinien'i bahçe kapısına kadar geçirdiler. Delikanlının annesinin evine girdiğini, sonra da Tiennette'le birlikte çıktığını gördüler. Kadının elinde küçük bir bavul vardı. Ursule vaftiz babasına:</p>

  <p class="normal">—Madem zenginsiniz, ne diye donanmada hizmet vermesi için onu zorluyorsunuz? dedi.</p>

  <p class="normal">Doktor gülümseyerek:</p>

  <p class="normal">— Neredeyse borçlarını da bana yükleyeceksin, dedi. Ben onu zorlamıyorum; ama canım kızım, üniforma ve savaşta kazanılan Légion d'honneur nişanı, çok lekeyi temizler. Altı yıl içinde bir geminin komutanlığını alabilir, ondan bütün istediğim de bu.</p>

  <p class="normal">Ursule solan yüzünü doktora çevirerek:</p>

  <p class="normal">— Ama ölebilir de, dedi.</p>

  <p class="normal">Doktor alaylı bir edayla:</p>

  <p class="normal">— Ayyaşlar gibi âşıkların da koruyucu tanrıları vardır, yanıtını verdi.</p>

  <p class="normal">Kızcağız geceleyin, Bougival'in de yardımıyla ve vasisinden habersiz, uzun güzel saçlarından zincir yaptırmak için bir tutam kesti; iki gün sonra, müzik öğretmeni Schmucke'yi kandırdı, yaşlı adam da, saçların değiştirilmemesine dikkat edeceğine ve zincirin gelecek pazara yetiştirilmesine çalışacağına söz verdi. Savinien dönünce, doktorla kızına sözleşmesini imzaladığını bildirdi. Ayın yirmi beşinde Brest'e gidiyordu. On sekizi için doktor tarafından yemeğe çağrılan delikanlı, iki gününü hemen hemen bütünüyle Minoret'lerde geçirdi; en akıllıca öğütlere karşın iki sevdalı, aralarında bir şey olduğunu papaza, sulh yargıcına, Nemours'un hekimine ve Bougival'e belli etmekten kendilerini alamadılar.</p>

  <p class="normal">Yaşlı adam:</p>

  <p class="normal">— Çocuklar, dedi onlara, sırrınızı içinizde saklamamakla mutluluğunuzu tehlikeye atıyorsunuz.</p>

  <p class="normal">Sonunda, delikanlının azizinin gününde, birkaç kez bakıştıkları ayinden sonra Ursule'ün penceresinden gözetlediği Savinien sokağı geçti, küçük bahçeye girdi; orada buluştular ve neredeyse başbaşa kaldılar. Bu duruma göz yuman yaşlı adam Çin köşkünde gazetelerini okuyordu. Savinien:</p>

  <p class="normal">— Sevgili Ursule, dedi, bana ikinci bir bayram günü yaşatmak ister misiniz? Öyle bir bayram ki, annem beni bir daha dünyaya getirse ancak o kadar sevinebilirim...</p>

  <p class="normal">Ursule delikanlının sözünü kesti:</p>

  <p class="normal">— Benden ne isteyeceğinizi biliyorum, dedi.</p>

  <p class="normal">Sonsuz sevincini gösteren bir titremeyle önlüğünün cebinden, saçlarıyla yapılmış zinciri çıkarıp uzattı ve:</p>

  <p class="normal">— Alın, işte yanıtım, diye ekledi. Benim aşkım için bunu üstünüzden eksik etmeyin. Bu armağanım, yaşamımın yaşamınıza bağlı olduğunu anımsatarak sizi tüm tehlikelerden korusun!</p>

  <p class="normal">Bu arada doktor da:</p>

  <p class="normal">— Kurnaza bak, diye söyleniyordu. Ona saçlarından yapılmış bir zincir veriyor. Nasıl da becermiş! O güzelim sarı saçlar kesilir mi?.. Bu gidişle beni de ona feda edecek.</p>

  <p class="normal">Savinien zinciri öptü; gözlerinden bir damla yaş aktı. Ursule'e bakarak:</p>

  <p class="normal">— Gitmeden önce size, benden başka hiç kimseyle evlenmeme sözü verdirirsem tuhafınıza mı gider? dedi.</p>

  <p class="normal">Ursule kızardı:</p>

  <p class="normal">— Siz hapisteyken ben gelip Sainte-Pélagie'nin duvarlarını seyrettim, diye yanıtladı onu, eğer size her şeyi belli etmedimse yineleyeyim: yalnızca sizi seveceğim Savinien, yalnız sizin olacağım.</p>

  <p class="normal">Ursule'ü yaprakların arasında yarı yarıya gizlenmiş bir halde gören delikanlı, onu göğsüne bastırma ve alnından öpme isteğine dayanamadı; ama Ursule hafif bir çığlık kopardı, kendini sıranın üzerine bıraktı; Savinien af dileyerek yanına oturduğu zaman doktorun karşılarında ayakta durduğunu gördü. Doktor:</p>

  <p class="normal">— Dostum, dedi, Ursule fazla duyarlıdır, acı bir söz onu öldürebilir. Onu düşünerek aşkın heyecanını biraz azaltmalısınız.</p>

  <p class="normal">Sonra Savinien'in mektubundaki son tümcenin öcünü almak için:</p>

  <p class="normal">— Onu on altı yıldan beri sevseydiniz, size tek sözü yeterli olurdu, diye ekledi.</p>

  <p class="normal">İki gün sonra Savinien gitti. Ursule'e düzenli biçimde yazdığı mektuplara karşın genç kız görünürde nedensiz bir hastalığa tutuldu. Kurdun kemirdiği o güzel yemişler gibi, içini bir düşünce kemiriyordu. İştahı kesildi, sarardı soldu. Vaftiz babası ona ilk kez ne hissettiğini sorunca:</p>

  <p class="normal">— Denizi görmek istiyorum, dedi.</p>

  <p class="normal">Yaşlı adam:</p>

  <p class="normal">— Aralık ayında seni deniz kıyısına götürmek zor, yanıtını verdi.</p>

  <p class="normal">— Günün birinde gidebilir miyim acaba? dedi genç kız.</p>

  <p class="normal">Rüzgâr hızlı esmeyegörsün, Ursule vaftiz babasının, papazın ve sulh yargıcının, deniz rüzgârıyla kara rüzgârlarının başka başka şeyler olduğunu bilimsel bir edayla söylemelerine karşın Savinien'in kasırgalarla pençeleştiğini sanarak heyecanlara kapılıyordu. Sulh yargıcı, üniformalı bir asteğmen gravürü getirerek birkaç gün için onu mutlu etti. Savinien'in çıktığı seferden söz ederler umuduyla gazeteleri okuyordu genç kız. Cooper'ın deniz romanlarını yutar gibi okudu, denizcilik terimlerini öğrenmek istedi. Zihnin bir noktaya takılıp kalmasının bu kanıtları, başka kadınların çoğu zaman oynadığı bu saplantılar Ursule'de öyle doğal ortaya çıktı ki, Savinien'den mektup alacağını her seferinde düşünde görmeye başladı; her defasında da sabahleyin düşünü anlatarak mektubun geleceğini haber veriyordu. Bu olay dört kez tekrarlandığı halde papaz da, doktor da şaşmamıştı. Dördüncüsünde Ursule doktora:</p>

  <p class="normal">— Artık içim rahat, dedi, Savinien ne kadar uzakta olursa olsun, yaralanırsa o anda hissederim.</p>

  <p class="normal">Yaşlı hekim derin düşüncelere daldı. Sulh yargıcıyla papaz, yüzündeki belirtilere bakarak acı çektiğini anladılar. Ursule odadan çıkınca:</p>

  <p class="normal">— Neyiniz var? diye sordular.</p>

  <p class="normal">Yaşlı hekim:</p>

  <p class="normal">— Acaba yaşayacak mı? diye yanıtladı onları. Bunca narin ve körpe bir çiçek, bu gönül acılarına dayanabilir mi?</p>

  <p class="normal">Rahibin Küçük Hayalci adını taktığı Ursule yine de şevkle çalışıyordu; kibarlar dünyasına girecek bir kadın için iyi bir eğitimin önemini anlıyor, şan, armoni ve bestecilik çalışmadığı zamanları, Rahip Chaperon'un, vaftiz babasının zengin kitaplığından seçtiği kitapları okumakla geçiriyordu. Zamanını hiç boşa harcamadığı halde yine acı çekiyor ama hiç yakınmıyordu. Bazen saatlerce Savinien'in penceresine bakıyor, Pazarları, kilise dönüşü yürürken Bayan de Portenduère'i arkadan şefkatle seyrediyordu. Bütün katılıklarına karşın Savinien'in annesi olduğu için seviyordu onu. Dine inancı büsbütün güçleniyor, her sabah kiliseye gidiyordu; çünkü düşlerinin Tanrı'nın bir kayrası olduğuna iyice inanmıştı. Bu gönül hasretinin kızı kasıp kavurmasından korkan doktor, doğum gününde Ursule'e, onu Toulon'a götürme ve Cezayir'e gidecek gemilerin yola çıkışını –bu sefere katılan Savinien'in haberi olmadan– izlettirme sözünü verdi. Sulh yargıcıyla papaz, görünüşte Ursule'ün sağlığı için yapılan ve Minoret mirasçılarını çok meraklandıran bu yolculuğun asıl amacını kimseye söylemediler. Ursule, gidip asteğmen giysisiyle Savinien'i gördükten ve bakanın genç Portenduère'i yerleştirdiği güzel amiral gemisine bindikten sonra, vasisinin sözünü dinleyerek Nice'in havasını solumaya gitti. Akdeniz kıyısını Cenova'ya kadar dolaştı, orada filonun Cezayir'in önüne geldiğini, çıkartmanın başarıyla yapıldığını öğrendi. Doktor bu İtalya yolculuğunu hem Ursule'ü avutmak, hem de töreleri ve ülkeleri kıyaslayarak, üstünde bunca sanat başyapıtı barındıran, gelmiş geçmiş bunca uygarlığın parlak izlerini taşıyan toprakların büyüsüyle kızcağızın düşüncelerini genişletip, bilgisini artırarak bir anlamda eğitimini tamamlamak amacıyla uzatmak istiyordu; ama kralın şu ünlü 1830 Meclisi seçmenlerine karşı gösterdiği direnci duyunca Fransa'ya dönmek zorunda kaldı. Döndükleri zaman Ursule artık iyice sağlıklıydı; yanında da Savinien'in içinde görev yaptığı geminin güzel, küçük bir modeli vardı.</p>

  <p class="normal">1830 seçimleri mirasçıların durumunu sağlamlaştırdı: Désiré Minoret'nin ve Goupil'in önayak olmasıyla Nemours'da bir kurul oluşturdular ve bu kurulun çabaları sayesinde Fontainebleau'da seçimi liberal aday kazandı. Massin'in köy seçmenleri üstündeki etkisi büyüktü. Menzilhanecinin çiftçilerinden beşi seçmendi; Dionis'in on birden fazla oyu vardı. Noterin evinde toplana toplana, Crémière, Massin, menzilhaneci ve bunların kafadarları, sonunda bu buluşmalara alışmaya başladılar. Doktor döndüğünde Dionis'in salonu, mirasçıların toplantı yeri olmuştu. Nemours'un liberallerine karşı koymak için birleşen sulh yargıcıyla belediye başkanı, çevredeki şatoların çabalarına karşın muhalefete yenildiler, bu yüzden de dostlukları güçlendi. Bongrand'la Rahip Chaperon, Nemours'da ilk kez iki partinin meydana gelmesine ve Minoret'nin mirasçılarına önem kazandırmasına yol açan bu rekabetin sonuçlarını doktora anlattıkları sırada, X. Charles Rambouillet'den Cherbourg'a gidiyordu. Paris barosunun düşüncelerini benimseyen Désiré Minoret Nemours'dan, başlarında Goupil olmak üzere on beş arkadaşını getirtti. Menzilhaneci Paris'e hızla varmaları için bunlara at sağladı; Désiré'nin evine yirmi sekizi gecesi vardılar. Goupil'le Désiré, bu takımla birlikte belediye binasının ele geçirilmesine yardım ettiler. Désiré Minoret Légion d'honneur nişanını aldı, Fontainebleau krallık savcı yardımcılığına atandı. Goupil Temmuz nişanını aldı. Dionis, Mösyö Levrault'nun yerine Nemours'a belediye başkanı seçildi; böylece belediye meclisi başkan yardımcılığına seçilen Minoret-Levrault'dan, Massin'den, Crémière'den ve Dionis'in salonuna gidip gelenlerden kuruldu. Bongrand ancak, Melun'e krallık savcısı atanan ve artık Levrault'nun kızıyla evlenmesi olası görünen oğlunun saygınlığı sayesinde yerinde kaldı. Yüzde üçün kırk beşe düştüğünü gören doktor, arabayla Paris'e giderek beş yüz kırk bin frangını hamiline yazılı senetlere yatırdı. Geriye kalan yaklaşık iki yüz yetmiş bin frangı da kendi adına aynı yere yatırarak, görünürde on beş bin franklık bir gelir sağladı. Yaşlı öğretmenin Ursule'e bıraktığı parayı ve dokuz senenin faiziyle biriken sekiz yüz bin frangı da aynı biçimde kullandı. Böylece bu küçük gelire küçük bir miktar daha eklemekle kızının geliri bin dört yüz franga yükseldi. Bougival de artırdığı beş bin ve birkaç yüz frangını, efendisinin sözünü dinleyerek aynı biçimde kullandı ve üç yüz elli frank gelir sahibi oldu. Doktorla sulh yargıcı arasında kararlaştırılan bu akıllıca işlemler, siyasal karışıklıklar sayesinde, kimsenin haberi olmadan yapıldı. Ortalık biraz yatışınca doktor, bitişikteki küçük evi satın alıp yıktırdı; avlusunun duvarını da yıktırarak buraya bir arabalıkla bir ahır yaptırdı. Bin frank getirebilecek bir parayı böyle ahırlara yatırmak, bütün Minoret mirasçılarına bir çılgınlık gibi geldi. Oysa bu çılgınlık sanılan şey, doktorun yaşamında yeni bir dönemin başlangıcı oldu. Atların, arabaların hemen hemen bedavaya gittiği bir zamanda, Paris'ten üç güzel hayvanla bir araba getirtti.</p>

  <p class="normal">1830 yılı Kasım'ı başında yağmurlu bir günde, yaşlı hekim kiliseye ilk kez arabayla gelip indikten sonra Ursule'e elini uzatınca bütün halk meydana koşuştu. Hem doktorun arabasını görüp arabacısını sorguya çekmek, hem de yeğenini çekiştirmek istiyorlardı. Çünkü Massin, Crémière, menzilhaneci ve karıları, dayılarının çılgınlığına Ursule'ün sonsuz heveslerinin yol açtığını düşünüyorlardı.</p>

  <p class="normal">Goupil:</p>

  <p class="normal">— Araba ha! Ne buyrulur Massin? dedi. Mirasınız yolunu tutmuş, ne dersin?</p>

  <p class="normal">Menzilhaneci, kendi arabacılarından birinin, atların yanında duran oğluna:</p>

  <p class="normal">— Umarım iyi para istemişsindir Cabirolle, dedi. Seksen dört yaşında bir adamı getirip götürmek için fazla nal eskitmezsin herhalde. Kaça patladı bu atlar?</p>

  <p class="normal">— Dört bin franga! Araba elden düşme, ama yine de iki bin frank ödenmiş; güzel araba doğrusu, tekerlekleri de perçinli.</p>

  <p class="normal">— Nasıl dediniz Cabirolle? diye sordu Bayan Crémière.</p>

  <p class="normal">Goupil:</p>

  <p class="normal">— Çinli<sup class="calibre2"><a href="../Text/balzac_split_012.html#footnote-600-106" id="footnote-600-106-backlink">[106]</a></sup> diyor, yanıtını verdi. İngilizlerin fikri bu. Bu tekerleği onlar icat etti. Bakın, görüyorsunuz ya, hiçbir şey gözükmüyor, iyice birbirine geçmiş, ne güzel, oraya buraya takılmaz, dingili aşan o biçimsiz dört köşe demir parçası da yok.</p>

  <p class="normal">Bunun üzerine Bayan Crémière:</p>

  <p class="normal">— Çinli de ne demekmiş? diye sordu safça.</p>

  <p class="normal">— Çinli değil geçimli, yanıtını verdi Goupil.</p>

  <p class="normal">— Ha, anladım, dedi Bayan Crémière.</p>

  <p class="normal">Goupil:</p>

  <p class="normal">— Hayır hayır, dedi, siz iyi bir kadınsınız, sizi aldatmak doğru değil. Asıl sözcük biçimli; bakın ne kadar güzel görünüyor göze.</p>

  <p class="normal">Goupil bu açıklamayı o kadar ağırbaşlı bir edayla yapmıştı ki Cabirolle bile inandı:</p>

  <p class="normal">— Evet madam, dedi.</p>

  <p class="normal">Crémière:</p>

  <p class="normal">— Yine de güzel bir araba, dedi. Böylesini almak için insanın zengin olması gerekir.</p>

  <p class="normal">Goupil:</p>

  <p class="normal">— Sefasını sürüyor küçük hanım! dedi. Hakkı da var, sizlere yaşamın tadını çıkartmayı öğretiyor. Öyle ya Minoret Baba, neden sizin güzel atlarınız, arabalarınız yok? Küçük düşmeye razı olacak mısınız? Ben sizin yerinizde olsam hemen bir saltanat arabası alırdım.</p>

  <p class="normal">Massin:</p>

  <p class="normal">— Bana bak Cabirolle, dedi, o bacaksız mı dayımızı böyle savurganlığa sürüklüyor?</p>

  <p class="normal">Cabirolle:</p>

  <p class="normal">— Bilmem ama, yanıtını verdi, neredeyse evin hanımı olmuş. Şimdi de Paris'ten öğretmen üstüne öğretmen geliyor. Resim yapmayı öğrenecekmiş diyorlar.</p>

  <p class="normal">Bayan Crémière:</p>

  <p class="normal">— Fırsat bu fırsat, ben de bir portremi çektireyim bari, dedi.</p>

  <p class="normal">Taşrada hâlâ portre yaptırmak yerine "çektirmek" denir.</p>

  <p class="normal">— Üstelik yaşlı Alman da hâlâ duruyor, dedi Bayan Massin.</p>

  <p class="normal">Cabirolle:</p>

  <p class="normal">— Bugün de burada, diye yanıtladı onu.</p>

  <p class="normal">Bayan Crémière:</p>

  <p class="normal">— İt sürüsü gibi doluşmuşlar, dedi ve herkesi güldürdü.</p>

  <p class="normal">— Artık mirastan umudunuzu kesin, diye atıldı Goupil. Ursule yakında on yedi yaşını dolduracak, her zamankinden de güzel; gençlik yolculukla gelişir, küçük kurnaz dayınızı da can alacak yerinden yakalamış. Her hafta arabalardan onun adına en azından beş altı paket çıkıyor; buraya kadar prova için gelen terziler, şapkacılar da cabası. Bütün bunlar bizim patronun karısını çıldırtıyor. Ursule çıksın da boynundaki küçük atkıyı görün, kaşmirin hası, temiz altı yüz frank eder!</p>

  <p class="normal">Mirasçıların ortasına bir yıldırım düşse, ellerini ovuşturan Goupil'in bu son sözleri kadar etkili olamazdı.</p>

  <p class="normal">Doktorun eski yeşil salonu, Parisli bir döşemeci tarafından yenilendi. Savurganlığını görenler, yaşlı adamı kimi zaman altmış bin lira geliri olduğu halde servetini gizlemekle, kimi zaman da Ursule'ün hoşuna gitmek için varını yoğunu saçmakla suçluyorlardı. Kimi zaman bir Karun, kimi zaman da hovarda yerine koyuyorlardı onu. Sonunda memlekette herkes onun bunaklığında karar kıldı. Öte yandan küçük kentin vardığı bu yanlış kanının bir yararı oldu: mirasçıları yanılttı ve doktora para harcattıran asıl nedeni, Savinien'in Ursule'e duyduğu sevgiyi akıllarına bile getirmediler; oysa elli bin franktan fazla geliri olan doktor, Ursule'ü vikontesliğe hazırladığı için seviniyor, gözünün bebeği kızını tepeden tırnağa donatmaktan büyük bir mutluluk duyuyordu.</p>

  <p class="normal">1832 Şubat'ında, on yedisini bitirdiği günün sabahı Ursule Savinien'i teğmen üniformasıyla penceresinde gördü.</p>

  <p class="normal">— Nasıl da haberim olmadı! dedi kendi kendine.</p>

  <p class="normal">Cezayir seferi sırasında gözüpekliğiyle bir madalya kazanan Savinien'in görev yaptığı gemi, Cezayir alındıktan sonra aylarca denizde kaldığı için delikanlı doktora mektup yazma olanağını bulamamış, onun düşüncesini almadan da görevinden ayrılmak istememişti. Tanınmış bir adın donanmada kalmasını isteyen yeni yönetim, Temmuz kargaşasından yararlanarak Savinien'e teğmen rütbesini vermişti. On beş günlük bir izin elde edince de yeni teğmen, hem Ursule'ün doğum gününe yetişmek hem de doktorun düşüncesini almak için Toulon'dan araba postasıyla gelmişti. Genç kız vaftiz babasının odasına koşarak:</p>

  <p class="normal">— Gelmiş! diye bağırdı.</p>

  <p class="normal">— Pekâlâ! diye yanıt verdi doktor. Görevden ayrılmasının nedenini kestirebiliyorum; artık Nemours'da kalabilir.</p>

  <p class="normal">Genç kız doktorun boynuna sarılarak:</p>

  <p class="normal">— İşte benim için bayram bu, dedi; bu söz bana yeterli!</p>

  <p class="normal">Gidip genç soyluya bir işaret verince Savinien hemen geldi. Onu seyretmek istiyordu Ursule; delikanlı ona değişmiş, daha da güzelleşmiş gibi geliyordu. Gerçekten de askerlik erkeklerin hareketlerine, yürüyüşlerine, tavırlarına, ağırbaşlılıkla karışık öyle bir kararlılık, öyle bir tanımlaması zor diklik verir ki, en dikkatsiz insan bile, sivil giysileri altında bir askeri kolayca fark edebilir: bu da erkeklerin komuta etmek için yaratıldıklarının en güçlü kanıtıdır. Ursule, bu değişmiş haliyle Savinien'i daha da çok sevdi; sevgilisinin kolunda küçük bahçeyi dolaşırken, ona bir asteğmen olarak Cezayir'in alınmasında gösterdiği yararlıkları anlattırırken bir çocuk gibi sevinçliydi. Cezayir'i Savinien almıştı ona göre. Savinien'in nişanına baktıkça çevresindeki her şeyi kıpkırmızı gördüğünü söylüyordu. Giyinirken onları odasından seyreden doktor yanlarına geldi. Vikonta bütünüyle açılmasa da, Bayan de Portenduère razı olur da delikanlı Ursule'le evlenirse bundan sonra alabileceği rütbelerin maaşlarına gereksinimi kalmayacağını, kızının yeter derecede zengin olduğunu söyledi.</p>

  <p class="normal">Savinien:</p>

  <p class="normal">— Ne yazık ki, dedi, annemi razı etmek çok zaman alacak. Gitmeden önce, Ursule'le evlenmeme izin verirse yanından ayrılmayacağımı, yoksa beni çok seyrek göreceğini ve mesleğimin tehlikeleriyle karşı karşıya kalacağımı biliyordu, yine de gitmeme ses çıkarmadı.</p>

  <p class="normal">Ursule Savinien'in elini tutup bir tür sabırsızlıkla sarsarak:</p>

  <p class="normal">— Ama hep birlikte olacağız Savinien, dedi.</p>

  <p class="normal">Birbirini görmek ve hiç ayrılmamak, Ursule için aşk buydu: bunun ötesinde hiçbir şey göremiyordu. O sevimli hareketi, sesindeki isyancı eda öyle saflık doluydu ki Savinien de, doktor da yumuşadılar ve Ursule'ün doğum günü, nişanlısının da katılmasıyla büyük bir sevinç içinde kutlandı. Birkaç ay sonra, mayısa doğru, Doktor Minoret'nin ev yaşamı eski sessizliğini aldı; ama aralarında bir kişi daha vardı artık. Genç vikontun eve sık gelip gitmesi, gençlerin sözlü olmasına verildi hemen: zaten gerek pazar ayininde, gerekse gezintilerde Savinien'le Ursule'ün takındıkları tavırlar, dikkatli olmalarına karşın, gönüllerinin birleştiğini açığa vuruyordu. Dionis mirasçılara, doktorun Bayan de Portenduère'den faiz istemediğini, yaşlı kadının şimdiye dek kendisine üç yıllık borçlandığını anımsattı.</p>

  <p class="normal">— Kadın bu gidişle razı olmak zorunda kalacak, dedi noter. Oğlunun kendinden aşağı biriyle evlenmesine göz yumacak. Eğer bu felaket başa gelirse şurası kesin ki –Basilio'nun<sup class="calibre2"><a href="../Text/balzac_split_012.html#footnote-600-107" id="footnote-600-107-backlink">[107]</a></sup> dediği gibi– bu işte dayınızın parasının büyük rolü olacak.</p>

  <p class="normal">Dayılarının Ursule'ü kendilerine yeğlediğini, kendi zararına da olsa genç kızı mutlu etmek için çalıştığını anlayan mirasçıların kızgınlığı büsbütün arttı, içten içe bir kaynaşmaya dönüştü. Temmuz Devrimi'nden beri toplandıkları Dionis'in evinde iki sevgiliyi lanetliyor, gecelerini yaşlı adama karşı koymak için boş yere çareler aramakla geçiriyorlardı. Tahvillerin değer yitirmesinden yararlanarak büyük servetini, tıpkı doktor gibi kârlı yerlere yatıran Zélie, yetim kızla Portenduère'lerin en amansız düşmanı kesilmişti. Bu toplantılarda hiç sıkılmayan Goupil'in burada tartışılan kent haberlerini öğrenmek için geldiği bir akşam Zélie'nin kini yeniden ayaklanmıştı: o sabah doktoru, Ursule'ü ve Savinien'i, her şeyi açığa vuran bir yakınlık içinde, çevrede yaptıkları bir gezintiden arabayla dönerken görmüştü.</p>

  <p class="normal">— Şu Portenduère'le o şımarık kız evlenmeden önce amcamızın Tanrı'nın rahmetine kavuşması için otuz bin frank verirdim, dedi.</p>

  <p class="normal">Goupil, Bay ve Bayan Minoret'yi büyük avlularının ortasına kadar götürdü, yalnız olduklarını anlamak için çevresine bakarak:</p>

  <p class="normal">— Dionis'in noterliğini satın alacak parayı bana verir misiniz? dedi. Verirseniz, Mösyö de Portenduère'in Ursule'le evlenmesine engel olurum.</p>

  <p class="normal">Izbandut:</p>

  <p class="normal">— Nasıl? diye sordu.</p>

  <p class="normal">— Tasarımı açık edecek kadar aptal mı sandınız beni? yanıtını verdi başkâtip.</p>

  <p class="normal">Zélie:</p>

  <p class="normal">— Hele aralarını boz da görüşürüz, dedi.</p>

  <p class="normal">— Kuru bir "görüşürüz"le böyle işlere girişmem. Delikanlı belalının biri, beni öldürebilir. İyice hazırlıklı olmalı, onun kadar kılıç tabanca kullanmalıyım. İşimi yapın, sözümde durayım.</p>

  <p class="normal">Menzilhaneci:</p>

  <p class="normal">— Bu evlenmenin önüne geç, işini yaparım, yanıtını verdi.</p>

  <p class="normal">— İcra memuru Lecœur'ün işini satın almak için dokuz aydan beri sizden on beş bin frankçık istiyorum da nazlanıyorsunuz. Sonra da sözünüze inanmamı bekliyorsunuz! Hadi canım, amcanızın mirasını kaybedin de aklınız başınıza gelsin.</p>

  <p class="normal">Zélie:</p>

  <p class="normal">— İş on beş bin frankla Lecœur'ün yazıhanesine kalsa diyeceğim yok, diye yanıt verdi; ama elli bin ekü için size kefil olmak!..</p>

  <p class="normal">Goupil, "Ama öderim" diyerek Zélie'ye büyüleyici gözlerle bakınca, kadının da kendisine ezici bir bakışla baktığını gördü. Sanki zehirle çeliğin karşılaşması gibi bir şeydi bu.</p>

  <p class="normal">Arabacının karısı:</p>

  <p class="normal">— Çok bekleriz, dedi.</p>

  <p class="normal">Goupil:</p>

  <p class="normal">— Öyleyse kötülük etme hünerini öğrenin! diye düşündü içinden.</p>

  <p class="normal">Çıkarken de:</p>

  <p class="normal">— Şunları bir elime geçirirsem, diye söylendi, limon gibi sıkıp sularını çıkarırım.</p>

  <p class="normal">Doktor, sulh yargıcı ve papaz, Savinien'le düşüp kalktıkça onun ne kadar dürüst bir çocuk olduğunu anlıyorlardı. Bu delikanlının Ursule'e karşı beslediği, her türlü çıkar kaygısından uzak ve vefalı aşk üç dostun öylesine ilgisini çekti ki, düşüncelerinde bu iki çocuğu artık birbirinden ayırmaz oldular. Çok geçmeden bu aile yaşamının tekdüzeliği, iki sevgilinin geleceklerine güvenle bakmaları, sevgilerine bir kardeşlik görünümü verdi. Çoğu zaman doktor, Ursule'le Savinien'i yalnız bırakıyordu. Bu sevimli delikanlıyı iyice tanımıştı; Savinien gelince Ursule'ün elini öpüyordu, ama genç kızın masumluğu, saflığı onda öyle bir saygı uyandırmıştı ki, onunla yalnız kalınca bunu da yapmak istemeyeceği belliydi; Ursule'ün son kertedeki duyarlılığını birkaç kez denemiş, sert bir ifadenin, soğuk bir tavrın ya da tatlılıktan kaba davranışlara geçişlerin onu öldürebileceğini anlamıştı. Sevgililer, en çok akşamları, yaşlıların önünde cesaret gösteriyorlardı. Gizli sevinçlerle dolu iki yıl, böylece, delikanlının Ursule'le evlenebilmek için annesini boş yere razı etmeye çalışmasından başka hiçbir olaya sahne olmadan geçti. Savinien bazen bütün gün dil döküyor, annesi, ileri sürdüğü nedenleri, ettiği ricaları ya Brötanyalı inadıyla susarak karşılıyor ya da bir "hayır"la kestirip atıyordu. On dokuz yaşına basan Ursule, çok iyi bir müzikçi ve zarif, terbiyeli bir genç kız olmuştu; kusursuzdu artık. Öğrenebileceği bir şey kalmamıştı. Bu arada güzelliği, zarifliği ve terbiyesi uzaklara kadar nam saldı. Günün birinde doktor, Ursule'ü büyük oğluna almak isteyen Markiz d'Aiglemont'un isteğini geri çevirmek zorunda kaldı. Altı ay sonra, Ursule'ün, doktorun ve Bayan d'Aiglemont'un ağızlarından hiçbir şey kaçırmamış olmalarına karşın Savinien, bir rastlantı sonucunda bu olayı öğrendi. Bu incelik onu öyle duygulandırdı ki, annesinin inadını yenmek için bu olayı kullanmak istedi. Annesi:</p>

  <p class="normal">— D'Aiglemont'lar oğullarına dengi olmayan bir kız almak istiyorlarsa bundan bize ne? dedi.</p>

  <p class="normal">1834 Aralık'ında, dindar ve iyi yürekli adam birdenbire çöktü. Kiliseden çıkarken, sararmış, gribe yakalanmışa benzer yüzünü, feri kaçmış gözlerini gören bütün kent halkı, o zaman seksen sekiz yaşında olan adamcağızın yaklaşan ölümünden söz etmeye başladı. Mirasçılara:</p>

  <p class="normal">— İşin içyüzünü anlayacaksınız artık, diyorlardı.</p>

  <p class="normal">Gerçekten de yaşlı adamın ölümünü düşünmek, bir bilmece çözmek kadar meraklıydı. Ne var ki doktor, kendine hastalığı kondurmuyor, hayallere kapılıyordu; ne zavallı Ursule, ne Savinien, ne sulh yargıcı, ne de papaz, dilleri varıp ona durumunu anlatamıyorlardı; her akşam onu görmeye gelen Nemours'un hekimi, artık hiçbir ilaç vermeye cesaret edemiyordu. Yaşlı Minoret, hiçbir acı duymuyor, yavaş yavaş sönüp gidiyordu. Ama aklı sağlam, duru ve güçlüydü. Bu yaradılıştaki yaşlılarda ruh bedene egemendir, onlara ayakta ölme gücünü verir. Papaz, o uğursuz günü büsbütün yaklaştırmamak için Minoret'yi, ayini dinlemek için kiliseye gelme zorunluluğundan kurtardı, evinde dua etmesine izin verdi; çünkü doktor dinsel görevlerini harfi harfine yerine getiriyordu: onu ölüme doğru götüren her adım, Tanrı'ya yaklaştırıyordu. Sonsuzluğun aydınlığı ona, her türlü zorluğu gitgide daha iyi açıklıyordu. Yeni yılın başlangıcında Ursule, atlarını arabasını satmaya ve Cabirolle'e yol vermeye razı etti onu. Ursule'ün geleceğiyle ilgili kaygılarını yaşlı adamın üstü kapalı sözleriyle gideremeyen sulh yargıcı, bir akşam, o nazik miras meselesini açarak, yaşlı dostuna, Ursule'ü vesayet altından çıkarmak gerektiğini söyledi. Genç kız böylelikle vesayet hesabını almaya ve para sahibi olmaya hak kazanacak, bu da onun yararına olacaktı. Bu açılmaya karşın ihtiyar, bu konuda daha önceden sulh yargıcına danışmış olduğu halde, Ursule'le ilgili niyetlerini söylemedi; ama vesayetten çıkarma önerisini kabul etti. Sulh yargıcı, yaşlı dostunun Ursule'ü zengin etmek için aldığı önlemleri öğrenmek istedikçe, doktor büsbütün çekingen davranıyordu. Sonunda Minoret, hamiline ödenecek, otuz altı bin franklık senedi, sulh yargıcına emanet etmekten çekindiğini açıkça söyledi. Bongrand:</p>

  <p class="normal">— Neden işi rastlantıya bırakıyorsunuz? dedi.</p>

  <p class="normal">— İki rastlantı arasında insan daha güvenlisini seçer, yanıtını verdi doktor.</p>

  <p class="normal">Bongrand, vesayetten çıkarma işlemini ustaca ve hızla yürüttü; Matmazel Mirouët'nin yirmi yaşına basacağı güne kadar işin bitmesini sağladı. Bu yıldönümü, yaşlı hekimin göreceği son şenlik olacaktı. Yakında öleceğini hissetmiş olacak ki, o günü görkemli bir biçimde kutladı. Küçük bir balo düzenledi ve Dionis, Crémière, Minoret, Massin ailelelerinin genç kızlarını, delikanlılarını bu baloya çağırdı. Balodan önce verilen büyük yemeğe de Savinien, Bongrand, papazla iki yardımcısı, Nemours'un hekimi, Bayan Zélie Minoret, Bayan Massin, Bayan Crémière ve Schmucke davet edildi. Eğlencenin sonuna doğru yaşlı adam notere:</p>

  <p class="normal">— Artık öleceğimi hissediyorum, dedi. Lütfen yarın gelin de, mirasım konusunu karıştırmamak için Ursule'e vermek zorunda olduğum vesayet hesabını hazırlayın. Tanrı'ya şükür! Mirasçılarımın on paralık hakkını yemedim, yalnızca gelirlerimi harcadım. Bay Crémière, Bay Massin ve yeğenim Bay Minoret, Ursule için kurulan aile meclisinin üyeleridir; bu hesaplaşmada onlar da hazır bulunacaklar.</p>

  <p class="normal">Massin, bu sözleri duyup da balodakilere yayınca, dört yıldan beri kimi zaman zengin olduklarını, kimi zaman mirastan mahrum kaldıklarını sanan ve bu iki düşünce arasında bocalayıp duran üç ailenin neşesi yerine geldi.</p>

  <p class="normal">Sabahın ikisine doğru salonda Savinien, Bongrand ve Rahip Chaperon'dan başka kimse kalmayınca, yaşlı hekim onlara biraz evvel Crémière ve Massin'lerin kızlarını uğurlayan ve balo giysisiyle büsbütün güzelleşen Ursule'ü göstererek:</p>

  <p class="normal">— Dostlarım, dedi, onu size emanet ediyorum. Birkaç gün sonra artık yokum, artık onu koruyamayacağım: evleninceye kadar, hepiniz kendinizi dünyayla onun arasına koyun... Başına bir şey gelecek diye korkuyorum!</p>

  <p class="normal">Bu sözler herkesi üzdü. Birkaç gün sonra aile meclisinde yapılan hesaplara göre doktor genç kıza on bin altı yüz frank borçlanıyordu. Bunun bir bölümünü, Yüzbaşı Jordy'nin bağışladığı paranın işletilmesiyle elde edilen bin dört yüz franklık devlet tahvilinin getirdiği faiz, bir bölümünü de on beş yıldan beri doktorun kızına, doğum günü ve yıldönümlerinde verdiği armağanlarla biriken beş bin franklık küçük bir sermaye oluşturuyordu.</p>

  <p class="normal">Gerçeğe dayanan bu hesaplaşmayı sulh yargıcı öğütlemişti; Doktor Minoret'nin ölümünün sonuçlarından korkuyordu ve ne yazık ki haklıydı. Ursule'e on bin altı yüz frank nakit, bin dört yüz franklık da gelir sağlayan vesayet hesabının kabulünün ertesi günü yaşlı adam öylesine halsiz düştü ki yataktan çıkamaz oldu. Doktorun evinden dışarı hiçbir şey sızmamasına karşın, öleceği haberi kente yayılıverdi; mirasçılar, ipi kopan bir tespihin taneleri gibi sokaklara dağıldılar. Durumu öğrenmeye gelen Massin, adamcağızın yataktan çıkamadığını Ursule'den öğrendi. Nemours'un hekimi, Minoret'nin yatağa düşmesiyle ölmesinin, ne yazık ki bir olacağını söylemişti. O andan sonra mirasçılar, soğuğa bakmadan sokaklarda, meydanda, kapıların önünde durarak, uzun zamandan beri bekledikleri bu olaydan söz etmeye ve papazın yaşlı doktora, taşra kentlerinde kullanılan o aygıt içinde, son kutsama için gerekli eşyaları götüreceği anı kollamaya başladılar. İki gün sonra Rahip Chaperon, yanında yardımcısı ve koro çocukları, önde haç taşıyan bir papaz, Grand-Rue'den geçince, mirasçılar eve yerleşmek, herhangi bir şeyin ortadan kaldırılmasını önlemek ve açgözlü ellerini varsaydıkları hazinelere uzatmak için rahibin peşine takıldılar. Doktor, rahiplerin arasından, diz çökmüş mirasçılarının, dua edecek yerde mumların ışıkları kadar canlı gözlerle kendisini incelediklerini görünce alaylı alaylı gülümsemekten kendini alamadı. Papaz arkasına döndü, onları gördü ve yavaş yavaş dualarını okumaya başladı. Önce menzilhaneci, bu sıkıntı verici diz çökme durumundan vazgeçerek ayağa kalktı, dışarı çıktı; karısı da peşi sıra gitti. Massin, Zélie'yle kocasının öteberi aşırmalarından korkuyordu; bu yüzden o da salona, yanlarına gitti. Böylece çok geçmeden bütün mirasçılar salonda toplandılar.</p>

  <p class="normal">Crémière:</p>

  <p class="normal">— Canım, dedi, son kutsama kâsesini de çalacak kadar namussuz değil ya bu! Artık rahatız.</p>

  <p class="normal">Bayan Massin:</p>

  <p class="normal">— Evet, hepimizin aşağı yukarı yirmi bin franklık gelirimiz olacak, yanıtını verdi.</p>

  <p class="normal">— Bana öyle geliyor ki, dedi Zélie, üç yıldan beri yatırmıyor, biriktirmeyi yeğliyordu.</p>

  <p class="normal">— Paralar olsa olsa mahzendedir, diyordu Massin, Crémière'e.</p>

  <p class="normal">Minoret-Levrault:</p>

  <p class="normal">— Bir şey bulabilsek bari, dedi.</p>

  <p class="normal">— Baloda söylediklerinden sonra artık hiç kuşkum kalmadı, diye atıldı Bayan Massin.</p>

  <p class="normal">Crémière:</p>

  <p class="normal">— Peki ne yapacağız? dedi. Bölüşecek miyiz? Artırmaya mı çıkaracağız? Yoksa paylara mı ayıracağız? Sonuç olarak hepimiz yetişkiniz.</p>

  <p class="normal">Tutturacakları yolu kestirmek için giriştikleri tartışma hemen sarpa sardı. Yarım saat içinde, birbirlerine karışan gürültüleri avludan, sonra da sokaktan duyulmaya başladı. Ama Zélie'nin cırlak sesi hepsini bastırıyordu. Sokağa biriken meraklılar:</p>

  <p class="normal">— Adam öldü herhalde, dediler.</p>

  <p class="normal">Bu patırtı doktorun kulaklarına kadar geldi; Crémière'in bağırarak, daha doğrusu böğürerek söylediği şu sözleri duydu:</p>

  <p class="normal">— Ya ev, ev otuz bin frank eder! Ben otuz bin franga alırım!</p>

  <p class="normal">Zélie ters bir edayla:</p>

  <p class="normal">— Ne ederse veririz, dedi.</p>

  <p class="normal">Yaşlı hekim, dinsel töreni bitirdikten sonra yanından ayrılmayan Rahip Chaperon'a:</p>

  <p class="normal">— Papaz efendi, ne olur huzur içinde öleyim, dedi. Mirasçılarım, Kardinal Jimenez'in mirasçıları gibi ben ölmeden evimi yağma edecekler; iyi olacağa da benzemiyorum. Gidin, şunlara evde kimseyi istemediğimi söyleyin.</p>

  <p class="normal">Papazla hekim aşağıya indiler, hastanın arzusunu bildirdiler ve birdenbire öfkelenerek bu dileğe ağır, kınayıcı sözler eklediler.</p>

  <p class="normal">Nemours'un hekimi:</p>

  <p class="normal">— Bayan Bougival, dedi, bahçe kapısını kapayın. İçeri kimse girmesin; ölürken bile rahat yok! Bir hardal lapası hazırlayın, beyefendinin ayaklarına yakı yapın.</p>

  <p class="normal">Rahip Chaperon, çocuklarıyla birlikte gelen mirasçıları savarak:</p>

  <p class="normal">— Amcanız ölmedi, daha da çok yaşayabilir, dedi. Tek çıt duymak istemiyor. Yanında yeğeninden başkasını da istemiyor. Bir şu kıza bakın, bir de kendinize, ne kadar fark var arada!</p>

  <p class="normal">Crémière:</p>

  <p class="normal">— İhtiyar yobaz! diye bağırdı. Ben buradan bir yere kıpırdamam. Çıkarlarımıza aykırı işler dönebilir.</p>

  <p class="normal">Menzilhaneci, çoktan bahçede kaybolmuştu bile; niyeti, Ursule'le birlikte amcasını beklemek, evin içine yardımcı olarak kendini kabul ettirmekti. Çizmelerini gıcırdatmadan, sessiz adımlarla geri döndü; zaten koridor ve merdivenin basamakları halı döşeliydi. Böylece kimse duymadan amcasının odasının kapısına kadar gelebildi. Papazla hekim gitmişlerdi, Bougival hardal lapasını hazırlıyordu.</p>

  <p class="normal">Yaşlı adam Ursule'e:</p>

  <p class="normal">— İyice yalnız mıyız? dedi.</p>

  <p class="normal">Ursule avluyu görmek için ayaklarının ucunda kalktı:</p>

  <p class="normal">— Evet, dedi, papaz efendi giderken bahçe kapısını eliyle kapadı.</p>

  <p class="normal">Hasta:</p>

  <p class="normal">— Sevgili yavrum, dedi, saatlerim, hatta dakikalarım sayılı. Ben de hekimim, bu işten anlarım. Doktorun hardal lapası beni akşama çıkarmaz.</p>

  <p class="normal">Genç kızın, gözyaşlarıyla sözünü kestiğini görerek:</p>

  <p class="normal">— Ağlama Ursule, dedi, beni iyi dinle: Savinien'le evliliğin sözkonusu. Bougival hardal lapasıyla yukarı çıkınca Çin köşküne in, işte anahtarı; Boulle<sup class="calibre2"><a href="../Text/balzac_split_012.html#footnote-600-108" id="footnote-600-108-backlink">[108]</a></sup> yapımı büfenin mermerini kaldır, altında senin adına mühürlü bir zarf bulacaksın; mektubu al, gel bana göster, çünkü mektubu senin elinde görmezsem rahat ölmeyeceğim; Bay de Portenduère'i çağırırsın, mektubu birlikte okursunuz; son arzularımın yerine geleceğine, onun adına da, kendi adına da yemin et. Savinien istediğimi yapmaya razı olunca, ölümümü bildirirsiniz, mirasçıların oyunu başlar. Umarım şu canavarların sana kötü davranmasına Tanrı izin vermez!</p>

  <p class="normal">— Peki babacığım.</p>

  <p class="normal">Menzilhaneci ötesini dinlemedi, çalışma odasının kilidinin kitaplık tarafında olduğunu anımsayarak ayaklarının ucuna basa basa uzaklaştı. Bir zamanlar mimarla çilingirin tartışmasına tanık olmuştu; çilingir dereye bakan pencereden eve girilebileceğini, bir önlem olarak da kilidin kitaplık tarafında olması gerektiğini savunmuştu; çünkü çalışma odası, yazın sefası sürülecek odalardan biriydi. Çıkar hırsıyla gözü kamaşan ve kulaklarına kan hücum eden Minoret, bir bıçakla ve bir hırsız elçabukluğuyla kilidin vidalarını söktü, odaya girdi, zarfı aldı, açmak için zaman yitirmeden kilidi yerine taktı, her şeyi yerli yerine koydu, gitti yemek odasında oturdu; evden çıkmak için Bougival'in hardal lapasını yukarı götürmesini bekledi. Ursule'ün, vaftiz babasının öğütlerini dinlemektense hardal lapası konurken orada bulunmayı daha gerekli görmesi, menzilhanecinin kaçmasını kolaylaştırdı. Yaşlı adam ölen bir insanın sesiyle:</p>

  <p class="normal">— Mektup! Mektup, diye bağırdı; sözümü dinle, işte anahtar. Mektubu elinde görmek istiyorum.</p>

  <p class="normal">Bu sözler öyle perişan halde söylenmişti ki, Bougival Ursule'e:</p>

  <p class="normal">— Vaftiz babanızın dediğini yapsanıza, dedi. Ölümüne neden olacaksınız.</p>

  <p class="normal">Ursule doktoru alnından öptü, anahtarı aldı, aşağıya indi; ama çok geçmeden Bougival'in acı çığlıkları üzerine geri döndü. Yaşlı adam onu son bir bakışla süzerek ellerinin boş olduğunu görünce yatağında doğruldu, konuşmak istedi, ama korkunç bir son nefesle, gözleri korku ve şaşkınlık içinde öldü. Ölümle ilk kez karşılaşan kızcağız diz üstü çöktü; gözlerinden yaşlar boşaldı. Bougival yaşlı adamı yatağına yerleştirdi, gözlerini kapadı. Kendi deyimiyle ölüyü "süsledikten" sonra Bay Savinien'e haber vermeye koştu; oysa sokağın ucunda, toplanmış meraklıların arasında, tıpkı ayaklarıyla, gagalarıyla kazıp deşmek için bir atın gömülmesini gözleyen kargalar gibi bekleyen mirasçılar, alıcı kuşların hızıyla koşuştular.</p>

  <p class="normal">Bunlar olurken menzilhaneci gizemli zarfın içinde ne olduğunu anlamak için evine gitmişti. Zarfta bulduğu da işte şu oldu:</p>
</body>
</html>
