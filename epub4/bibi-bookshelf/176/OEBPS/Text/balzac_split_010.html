<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>balzac</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_7">EVLİLİK DIŞI KAYINBİRADERİM JOSEPH MIROUËT'YLEDINAH<br class="chapter"/>
  GROLLMAN'IN KIZI SEVGİLİ URSULE MIROUËT'YE</h2>

  <p class="sagitalik">Nemours, 15 Ocak 1830</p>

  <div class="clrb"/>

  <p class="normal">"Sevgili yavrum, seni yalnız babacığına ettiğim yemini, yokluğunu bildirmeyeceğime ilişkin verdiğim sözü tutmak için sevmedim; sen bu babaca sevgiye layık çıktın. Ayrıca karım Ursule Mirouët'ye benziyordun, bana durmadan onun inceliğini, zekâsını, saflığını ve sevimliliğini anımsatıyordun; bu duyguda bunların da payı var. Kayınbabamın evlilik dışı oğlunun kızı olman, senin yararına düzenlenebilecek vasiyetlere karşı çıkılmasına yol açabilirdi..."</p>

  <p class="normal">Menzilhaneci:</p>

  <p class="normal">— Vay cimri moruk vay! diye bağırdı.</p>

  <p class="normal">"Seni evlat edinmek bir davaya yol açabilirdi. Sana servetimi verebilmek için seninle evlenme düşüncesinden her zaman kaçındım; çünkü uzun süre yaşayabilir, Bayan de Portenduère yaşadıkça zaten geciken mutluluğunun geleceğini sıkıntıya sokardım. Bu güçlükleri uzun uzadıya kafamda evirip çevirdikten sonra, iyi bir yaşam sürmen için gerekli parayı sana bırakma isteğiyle..."</p>

  <p class="normal">— Alçak hepsini düşünmüş!</p>

  <p class="normal">"Mirasçıların da hakkını gözeterek..."</p>

  <p class="normal">— Düzenbaz! Sanki bütün parası bizim değilmiş gibi!</p>

  <p class="normal">"On sekiz yılda biriktirdiğim ve noterim aracılığıyla durmadan işlettiğim paranın kârını sana ayırdım; zenginlik insanı ne kadar mutlu edebilirse, senin de hiç olmazsa o kadar mutlu olmanı istedim. Yoksul olursan, yetişme tarzın ve üstün düşüncelerin felaketine neden olur. Ayrıca seni seven o sevimli delikanlıya iyi bir drahoma vermem lazım. Kitaplığın salon tarafına düşen son bölmesinde, rafın üstündeki birinci sırada, en sonda, kırmızı maroken kaplı in-folio Pandectes ciltlerinin üçüncüsünün ortasında, her biri on iki bin franklık, yüzde üç faizli ve hamiline yazılı üç devlet tahvili bulacaksın."</p>

  <p class="normal">Menzilhaneci:</p>

  <p class="normal">— Ne büyük alçaklık, dedi. Hayır! Tanrı hakkımın böyle yenilmesine razı gelmeyecek!</p>

  <p class="normal">"Hem onları, hem de son günlerimde biriktirdiğim ve ondan önceki ciltte bulunan birkaç kuruşu al. Canım yavrum, bütün yaşamıma mutluluk veren ve eğer sözümü dinlemezsen gerçekleştirmek için Tanrı'nın yardımına sığınmak zorunda kalacağım bir isteğe körü körüne boyun eğmen gerektiğini düşün. Yine de, her şeyi kendine dert eden güzel vicdanının rahatsız olabileceğini düşünerek, bu tahvilleri usulüne uygun olarak Bay Savinien de Portenduère'e vasiyet ettim. Bu vasiyetname de zarfın içinde. Böylece ister sana ait olsun, ister sevdiğin adamdan sana gelsin, bunlar senin yasal malın olacaktır.</p>

  <p class="sagitalik">Vaftiz baban,</p>

  <p class="sagitalik">Denis Minoret"</p>

  <div class="clrb"/>

  <p class="normal">Bu mektuba ilişik, pullu bir dört köşe kâğıt üstünde aşağıdaki satırlar yazılıydı: VASİYETNAMEMDİR</p>

  <p class="normal">"Ben, Nemours'da oturan hekim Denis Minoret, bu vasiyetnamenin tarihinden de anlaşılacağı gibi beden ve akılca sağlam olarak ruhumu Tanrı'ya emanet ediyor ve ondan, içten gelen pişmanlıklarımın hatırı için uzayıp giden hatalarımın bağışlanmasını diliyorum. Vikont Mösyö Savinien de Portenduère'in bana karşı gerçek bir sevgi beslediğine inanarak ona, bütün mirasçılarımdan öncelikli olarak, mirasımdan alınacak, yüzde üç gelirli, otuz altı bin franklık tahvil bırakıyorum.</p>

  <p class="normal">"İşbu vasiyetname Nemours'da, 11 Ocak 1831'de tümüyle tarafımdan düzenlenmiş ve yazılmıştır.</p>

  <p class="sagitalik">Denis Minoret"</p>

  <div class="clrb"/>

  <p class="normal">Yalnız olmak için karısının odasına kapanan menzilhaneci hiç duraksamadan fosforlu kibrit kutusunu arayıp buldu. Üst üste yanmak istemeyen ve sanki Tanrı'nın bir uyarısıymışçasına ikisi de sönen iki kibrit çaktı. Üçüncü kibrit yandı. Menzilhaneci ocağın içinde hem mektubu hem vasiyetnameyi yaktı. Gereksiz bir önlemle kâğıt ve balmumu kalıntılarını küllerin arasına gömdü. Sonra karısından habersiz otuz altı bin frank sahibi olma düşüncesiyle aşka gelerek, kalın kafasından geçebilecek bu basit ve açık düşüncenin, yalnızca bu düşüncenin hızıyla koşa koşa amcasının evine döndü. Sonunda kaleyi ele geçiren üç ailenin amcasının evine doluştuklarını görünce, birtakım zorlukları hesaplamaktan üzerinde yeterince durup düşünemediği tasarısını yerine getirememekten korktu.</p>

  <p class="normal">Massin'le Crémière'e:</p>

  <p class="normal">— Ne yapıyorsunuz orada? dedi. Bu evi, içindeki değerli eşyalarla yağma mı ettireceğiz sanıyorsunuz! Üç mirasçıyız, burada dikilip kalamayız! Siz Crémière, Dionis'in evine koşun, gelsin ölümü saptasın. Ben belediye başkan yardımcısıyım, ama amcamın ölüm belgesini düzenleyemem... Siz Massin, gidin Bongrand Baba'ya rica edin, gelip eşyaları mühürlesin.</p>

  <p class="normal">Sonra karısıyla Bayan Massin ve Bayan Crémière'e dönerek:</p>

  <p class="normal">— Siz de Ursule'ün yanına gidin bayanlar, dedi. Böylece bir şey kaybolmaz. Özellikle sokak kapısını kapatın, kimse dışarı çıkmasın!</p>

  <p class="normal">Bu öğüdün doğru olduğunu hisseden kadınlar, Ursule'ün odasına koştular. Zaten haince kuşkular altında kalan bu soylu kızı, yüzü yaşlar içinde diz çökmüş, Tanrı'ya dua eder buldular. Üç mirasçı kadının Ursule'ün yanında uzun süre kalamayacağını tahmin eden ve öteki mirasçıların kuşkulanmasından korkan Minoret, kitaplığa gitti, kitabı buldu, açtı, üç devlet tahvilini aldı; öteki kitapta da otuz kadar banknot buldu. Kaba saba yaradılışına karşın bu koca ızbandudun kulaklarında çanlar çalıyor, bu hırsızlığı yaparken şakakları zonkluyordu. Havanın soğuğuna karşın gömleğinin sırtı sırılsıklam kesilmişti; sonunda dizleri öyle titredi ki, başına bir tokmak yemiş gibi salondaki koltuklardan birine yıkılıverdi.</p>

  <p class="normal">Massin kentin sokaklarında koşa koşa giderken:</p>

  <p class="normal">— Mirasa konmak koca Minoret'nin dilini nasıl da çözdü! diyordu kendi kendine.</p>

  <p class="normal">Crémière'e:</p>

  <p class="normal">— Duydunuz değil mi? dedi. "Şuraya koş, buraya koş!" İşleri nasıl da biliyor.</p>

  <p class="normal">— Evet öküzlüğüne uymayan bir havası var...</p>

  <p class="normal">Massin birden telaşlandı:</p>

  <p class="normal">— Durun durun, dedi, karısı da orada. Bunlar iki kişi biraz fazla oluyorlar! Siz işleri yapın ben dönüyorum.</p>

  <p class="normal">Menzilhaneci koltuğa oturur oturmaz, sokak kapısının parmaklığında bir sansar çevikliğiyle ölü evine dönen zabıt kâtibinin alev alev yüzünü gördü. Miras ortağına kapıyı açarken:</p>

  <p class="normal">— Hayrola, ne var? diye sordu.</p>

  <p class="normal">Massin ona bir vahşi kedi gibi bakarak:</p>

  <p class="normal">— Bir şey yok, yanıtını verdi, mühürler için geliyorum.</p>

  <p class="normal">Minoret:</p>

  <p class="normal">— Şimdiye kadar mühürlenseydi iyi olurdu, dedi. Hepimiz evimize dönerdik.</p>

  <p class="normal">Zabıt kâtibi:</p>

  <p class="normal">— Bana sorarsan, dedi, mühürlerin başına bir de bekçi koymalı. O şımarığın çıkarı uğruna Bougival her şeyi göze alır. Goupil'i bekletiriz.</p>

  <p class="normal">Menzilhaneci:</p>

  <p class="normal">— Onu mu? dedi. O üzümünü yer sapını bırakır!</p>

  <p class="normal">Massin:</p>

  <p class="normal">— Durun bakalım, dedi. Bu akşam ölü beklenecek; biz bir saate kadar mühürleri bastırırız; karılarımız nasıl olsa burada. Yarın öğleyin cenaze gömülür. Eşya listesi ancak sekiz gün sonra yapılır.</p>

  <p class="normal">Izbandut gülümseyerek:</p>

  <p class="normal">— Her şeyden önce şu şımarığı def edelim, dedi, mühürleri ve evi beklemeye belediye davulcusunu görevlendiririz.</p>

  <p class="normal">Zabıt kâtibi:</p>

  <p class="normal">— Tamam! diye bağırdı. Onu gönderme işini siz üstlenin, Minoret'lerin başı sizsiniz.</p>

  <p class="normal">— Bayanlar, bayanlar! dedi Minoret, lütfen hepiniz salonda kalın; yemeğe gitmek yok; tüm çıkarları korumak için mühürleme işine başlayacağız.</p>

  <p class="normal">Sonra karısını bir kenara çekerek Massin'in Ursule konusunda düşündüklerini söyledi. Kalpleri kinle dolu olan ve şımarık kızdan öç almak isteyen kadınlar, onu evden kovma önerisini sevinçle kabul ettiler. Bongrand gelince, Zélie'yle Bayan Massin ona, rahmetlinin bir dostu sıfatıyla, Ursule'e evden gitmesi ricasında bulunmasını söylediler; adamcağız sinirlendi:</p>

  <p class="normal">— Haydi, siz gidin de onu, babasının, eniştesinin, koruyucusunun, vasisinin evinden kovun, dedi. Haydi gidin, haydi! Siz ki bu mirası sadece onun soylu ruhuna borçlusunuz, yakalayın onu omuzlarından, bütün kentin önünde atın sokağa! Bir şeyinizi mi çalabilir sanıyorsunuz? Pekâlâ, mühürlere bir bekçi koyun, hakkınızdır. Şunu da bilin ki odasına mühür bastıramam; orası onun yeri, ne varsa kendi malıdır; ona haklarını öğreteceğim, nesi var nesi yok toplasın...</p>

  <p class="normal">Mirasçıların homurdandığını duyunca:</p>

  <p class="normal">— Elbette sizin gözünüzün önünde, diye ekledi.</p>

  <p class="normal">— Buna ne buyrulur? dedi tahsildar, Bongrand'ın öfkeli konuşması karşısında şaşırıp kalan kadınlara ve menzilhaneciye.</p>

  <p class="normal">— Bu da sözümona yargıç, dedi menzilhaneci.</p>

  <p class="normal">Ursule, başı omuzlarına düşmüş, saçları dağılmış, küçük bir kanepeye oturmuş, yarı baygın bir halde durup durup hıçkırıyordu. Gözleri bulanmış, gözkapakları şişmişti; kısacası en zalim insanları bile –mirasçılar dışında– acındıracak bir fiziksel ve tinsel düşkünlük içindeydi. Yüce ruhlu insanlara özgü o şiirsellik içinde:</p>

  <p class="normal">— Ah Bay Bongrand, dedi, doğum günümün ardından ölüm ve yas! Siz onun nasıl biri olduğunu biliyordunuz: yirmi yılda bir kez kızıp da bana kötü bir söz söylemedi! Yüz yıl yaşayacağını sanıyordum! O benim annemdi; hem de ne iyi bir anne!</p>

  <p class="normal">Bu birkaç söz gözlerinden, hıçkırıklarla kesilen, sel gibi yaşlar boşalmasına neden oldu; sonra bir külçe gibi olduğu yere yığıldı. Sulh yargıcı merdivende mirasçıların seslerini duyunca:</p>

  <p class="normal">— Yavrucuğum, dedi, ağlamak için, önünüzde koca bir yaşam var, oysa eşyalarınızı toplamak için bir dakikanız kaldı: evin içinde neyiniz var neyiniz yok odanıza toplayın. Mirasçılar beni, eşyaları mühürlemeye zorluyorlar.</p>

  <p class="normal">Ursule vahşi bir öfkeyle yerinden doğrularak:</p>

  <p class="normal">— Mirasçılar isterlerse her şeyi alsınlar! diye haykırdı.</p>

  <p class="normal">Göğsüne vurarak:</p>

  <p class="normal">— En değerli şey, bende, burada, dedi.</p>

  <p class="normal">Massin'le birlikte korkunç yüzünü gösteren menzilhaneci:</p>

  <p class="normal">— Neymiş o bakalım? diye sordu.</p>

  <p class="normal">Ursule gururlu bir hareketle bir elini kaldırdı, gözleri ve yüzü kıvılcımlandı:</p>

  <p class="normal">— Erdemlerinin, yaşamının, bütün sözlerinin anısı, göksel ruhunun hayali, dedi.</p>

  <p class="normal">Massin:</p>

  <p class="normal">— Bir de anahtarınız var! diye atıldı.</p>

  <p class="normal">Bir kedi gibi süzülerek, Ursule'ün yaptığı hareketle yeleğinin kıvrımlarından kurtulup yere düşen anahtarı kaptı.</p>

  <p class="normal">Genç kız kızardı:</p>

  <p class="normal">— Bu çalışma odasının anahtarı, dedi, son nefesini verirken beni oraya göndermek istemişti.</p>

  <p class="normal">İki mirasçı, karşılıklı çirkin çirkin gülümsedikten sonra sulh yargıcına aşağılayıcı bir kuşkuyla baktılar. Menzilhanecinin ölçülü, Massin'inse elinde olmadan yönelttiği bakışları gözünden kaçırmayan ve anlamını kavrayan Ursule, ayağa kalktı, kanı bedeninden çekilmiş gibi bembeyaz kesildi; gözleri, insanın ancak sağlığı zararına çakan o şimşekle parladı. Boğuk bir sesle:</p>

  <p class="normal">— Ah, Bay Bongrand! dedi, bu odada gördüğünüz her şeyi vaftiz babamın iyiliğine borçluyum, hepsini alabilirler, üstümde giysilerimden başka bir şey yok. Buradan çıkacağım, bir daha da dönmeyeceğim.</p>

  <p class="normal">Vasisinin odasına gitti, bütün yalvarıp yakarmalara karşın oradan çıkmadı; ne de olsa yaptıklarından biraz utanmışlardı mirasçılar. Bougival'e, kentte birlikte oturabilecekleri bir ev buluncaya kadar Vieille-Poste Oteli'nde iki oda tutmasını söyledi. Dua kitabını almak için odasına döndü ve bütün geceyi papaz, yardımcısı ve Savinien'le birlikte dua ederek, ağlayarak geçirdi. Vikont, annesi yattıktan sonra geldi, tek söz etmeden Ursule'ün yanına diz çöktü: genç kız delikanlıya, gelip kederini paylaştığı için yürekler acısı bir gülümsemeyle teşekkür etti. Bay Bongrand Ursule'e büyük bir paket getirdi:</p>

  <p class="normal">— Yavrucuğum, dedi, eniştenizin mirasçılarından biri, çamaşır dolabınızın içinden size gerekli olabilecek şeyleri çıkardı; çünkü mühürleri ancak birkaç gün sonra kaldıracaklar; öteberinizi ancak o zaman alabileceksiniz. Çıkarınız gereği sizin odanızı da mühürlettim.</p>

  <p class="normal">Ursule ona doğru yürüdü, elini sıktı:</p>

  <p class="normal">— Teşekkür ederim mösyö, dedi. Ona bir kez daha bakın, sanki uyuyor!</p>

  <p class="normal">Yaşlı adamın yüzünde, acı çekmeden ölenlerin yüzünde beliren o ince ve geçici güzellik göze çarpıyordu o sırada; sanki ışıldıyordu bu yüz.</p>

  <p class="normal">Sulh yargıcı Ursule'ün kulağına eğilerek:</p>

  <p class="normal">— Ölmeden önce size gizlice bir şey vermedi mi? dedi.</p>

  <p class="normal">Ursule:</p>

  <p class="normal">— Hiçbir şey vermedi, dedi; yalnızca bir mektuptan söz-etti...</p>

  <p class="normal">Bongrand:</p>

  <p class="normal">— İyi! Mektup bulunur, dedi. Öyleyse eşyaların mühürlenmesini istemeleri sizin için çok iyi oldu.</p>

  <p class="normal">Ursule, sabahleyin erkenden, çocukluğunun mutlu günlerini geçirdiği bu eve, özellikle de sevgisinin başladığı bu odaya veda etti; burayı o kadar seviyordu ki, bütün acısının arasında, bu sakin ve tatlı evden ayrılmanın üzüntüsüyle de gözleri yaşardı. Son bir kez daha pencerelerine ve Savinien'e baktıktan sonra otele gitmek üzere, paketini taşıyan Bougival, koluna girdiği sulh yargıcı ve sevgili koruyucusu Savinien'le evden çıktı. Böylece, en akıllıca önlemlere karşın kuşkucu yargıcın dediği çıkmıştı: Ursule mirasçılarla karşı karşıya ve on parasız kalakalmıştı.</p>

  <p class="normal">Ertesi akşam bütün kent halkı Doktor Minoret'nin cenazesindeydi. Mirasçıların doktorun evlatlığına yaptıklarını öğrenenlerin çoğu, bunu doğal ve gerekli buluyordu: öyle ya, ortada bir miras vardı ve ihtiyar sır küpüydü. Ursule kendinde haklar görebilirdi; mirasçılar çıkarlarını koruyorlardı; zaten amcalarının sağlığında bu kız onları az mı aşağılamıştı; evine gittikleri zaman doktor köpek muamelesi yapıyordu hepsine. Menzilhaneciyi kıskananların dediğine göre hiç de yerine yakışmayan Désiré Minoret, cenaze için Nemours'a geldi. Törene katılamayacak kadar hasta olan Ursule yataklara düşmüştü; bir yandan mirasçılardan gördüğü aşağılama, bir yandan da çektiği acı yüzünden bir sinir nöbeti geçiriyordu.</p>

  <p class="normal">Mirasçılardan bazıları, doktorun ölümüne çok üzülen Savinien'i birbirlerine göstererek:</p>

  <p class="normal">— Şu ikiyüzlünün ağlamasına bakın, diyorlardı.</p>

  <p class="normal">Goupil:</p>

  <p class="normal">— Bakalım ağlaması boşuna mı? dedi. Acele etmeyin, daha mühürler kaldırılmadı.</p>

  <p class="normal">İşin içyüzünü bilen Minoret:</p>

  <p class="normal">— Haydi canım, dedi, hep yok yere korkuttunuz bizi!</p>

  <p class="normal">Cenazenin kiliseden çıkıp mezarlığa gittiği sırada Goupil'in ağzının tadı kaçtı: Désiré'nin koluna girmek istedi, ama savcı yardımcısı kolunu vermemekle bütün Nemours'un gözü önünde arkadaşlıklarını yadsıdı: Üzüntüden yüreği göğsünün içinde bir sünger gibi kabaran noter başkâtibi:</p>

  <p class="normal">— Kızmamak gerek, dedi kendi kendine, yoksa intikamımı alamam.</p>

  <p class="normal">Mühürleri kaldırıp eşyaların kaydedilmesinden önce yasanın yetimlere vasi saydığı kral savcısının, kendisini temsil etmek üzere Bongrand'ı atamasını beklemek gerekti. On gün dillerde dolaşan Minoret terekesi sonunda meydana döküldü, hukuk kurallarının tüm ciddiyetiyle bir bir sayıldı. Dionis'e iş çıkmıştı; Goupil insanlara eziyet etmekten hoşlanıyor, böyle bir kelepir her zaman ele geçmeyeceği için oturuma sık sık ara veriyordu. İlk oturumdan sonra neredeyse her zaman yemek yeniyordu. Noter, kâtip, mirasçılar ve tanıklar, kilerin en nefis şaraplarını içiyorlardı.</p>

  <p class="normal">Taşrada, özellikle küçük kentlerde, herkesin bir evi vardır; bu yüzden de kolay kolay kiralık ev bulunmaz. İnsan herhangi bir ticarethane satın aldı mı, evi de birlikte alır. Kral savcısı tarafından yetimin çıkarlarını korumakla görevlendirilen sulh yargıcı Ursule'ü otelden kurtarmak için, ona Grand-Rue'de, Loing Köprüsü köşesinde küçük bir ev almaktan başka çare bulamadı; bu evin orta boy kapısından bir koridora giriliyordu. Zemin katında, sokak üstünde, iki pencereli bir odayla bu odanın arkasına düşen bir mutfak vardı; mutfağın camlı kapısı, yaklaşık on metrekarelik bir iç avluya açılıyordu. Dere tarafındaki küçük pencerelerle aydınlanan küçük bir merdivenden, üç odası bulunan birinci kata çıkılıyordu; en üstte de iki tavan arası odası vardı. Sulh yargıcı, Bougival'in biriktirdiği paradan iki bin frank alarak, altı bin liraya satın alınan evin ilk taksidini ödedi. Kalanını da bir süre sonra vermek üzere anlaştı. Ursule vasisinin kitaplarını satın almak istiyordu; Bongrand, kitaplığın ancak evin derinliğine sığacağını düşünerek birinci kattaki duvarı yıktırdı. Savinien'le sulh yargıcı, bu küçük evi temizleyen, boyayan, her şeyi yenileyen işçileri öyle sıkıştırdılar ki martın sonuna doğru yetim kız otelden çıkabildi, bu çirkin evde, mirasçıların onu içinden tutup attıkları odaya benzer bir oda buldu; mühürler kalkınca sulh yargıcı Ursule'ün eşyalarını almış ve burayı döşemişti. Tavan arasına yerleşen Bougival, genç hanımının yatağının başucunda asılı duran çıngırağın sesini duyunca aşağı inebilecekti. Yeniden badana edilen, duvar kâğıtları yapıştırılıp boyanan ve şimdilik boş duran, kitaplık olacak odayla zemin kattaki salon ve mutfak, genç kızın, vaftiz babasının mobilyaları satılmaya başlayınca alacağı eşyaları bekliyordu. Ursule'ün yaradılışını bildikleri halde sulh yargıcıyla papaz, yaşamındaki bu ani değişiklikten onun adına korktular; çünkü rahmetli doktor onu bolluk içinde, iyi yaşamaya alıştırmıştı. Savinien'e gelince, üzüntüden ağlıyordu. Ursule'ün hiç olmazsa evin içinde, eski odasıyla yeni odası arasında bir fark görmemesi için işçilere ve döşemeciye gizlice bahşişler veriyordu. Ama bütün mutluluğunu Savinien'in gözlerinden alan genç kız, yazgısına seve seve katlanıyordu. Böylece ancak gönül üzüntülerinin ona acı verebileceğini bininci kez kanıtlayarak, iki yaşlı dostunun hayranlığını kazandı. Vasisinin ölümüne öyle yanıyordu ki, evlenmesine yeni engeller çıkaran parasızlığın acısını duymuyordu. Ama beş parasız kalışına üzülen Savinien'in halini görünce, yeni evine girdiği günün sabahı kilise dönüşü, delikanlının kulağına eğilerek:</p>

  <p class="normal">— Aşk sabır ister, bekleriz! demek zorunda kaldı.</p>

  <p class="normal">Borçluların listesi de tamamlanınca Massin, Minoret'ye gizli bir hıncı olan, üstelik Zélie'nin tedbirliliğinden çok bu tefecinin hesapçılığından bir şeyler uman Goupil'in sözüne uyarak Portenduère'lere, vadesi gelen borçlarını ödemeleri için başvurdu. Yaşlı kadın, yirmi dört saat içinde, mirasçılara yüz yirmi dokuz bin beş yüz on yedi frank elli beş santimi ve istenen günden başlayarak faizleri ödemek emrini alınca şaşkına döndü; ödeyemezse malı satılacaktı. Ödemek için borçlanmak da olanaksızdı. Savinien Fontainebleau'ya, bir dava vekiliyle görüşmeye gitti. Dava vekili:</p>

  <p class="normal">— Fena adamlara düşmüşsünüz, dedi, uzlaşmazlar. Bordières çiftliğini ele geçirmek için bu işin sonuna kadar gitmek isterler. İyisi mi bırakın satsınlar, hiç olmazsa masraftan kurtulursunuz.</p>

  <p class="normal">Bu kötü haber, yaşlı Brötanyalı kadını çok sarstı. Savinien tatlılıkla, "Minoret'nin sağlığında evlenmeme razı olsaydınız, doktor mallarını Ursule'ün kocasına verirdi, dedi. Bugün de evimiz sefalet içinde değil, bolluk içinde olurdu." Bu sözler bir kınama amacıyla söylenmediği halde, yakında mallarının elinden gideceğini de düşünen yaşlı kadını can evinden vurdu. Hastalıktan yeni kalkan ve mirasçıların yaptıklarını yeni yeni unutmaya başlayan Ursule, felaketi öğrenince şaşkına döndü. Sevdiğine yardım edememek, soylu ve ince ruhlu kadınları harap edebilecek en korkunç acılardan biridir. Savinien'e:</p>

  <p class="normal">— Zaten eniştemin evini satın almak istiyordum, annenizinkini de alırım, dedi.</p>

  <p class="normal">— Olur mu hiç, dedi Savinien. Daha küçüksünüz ve senetlerinizi, kral savcısının kolay kolay razı olmayacağı birtakım yollardan geçmeden satamazsınız. Ayrıca biz karşı koymak istemiyoruz. Soylu bir aile çöküyor diye bütün kent bayram ediyor. Şu "kentsoylular" aç köpekler gibi. Bereket ki daha on bin frangım var, şu kötü işler sona erinceye kadar annemi yaşatabilirim. Hem vaftiz babanızın mallarının sayımı daha bitmedi: Bay Bongrand hâlâ sizin için bir şey çıkacağını umuyor. Sizin beş parasız kalışınıza o da benim gibi şaşıyor. Doktor, ona olsun, bana olsun, sizin için hazırladığı güzel gelecekten öyle çok söz etmişti ki, bu işin böyle bitmesine aklımız ermiyor.</p>

  <p class="normal">Ursule:</p>

  <p class="normal">— Ne çıkar, dedi, vaftiz babamın kitaplığıyla eşyalarını satın alabilsem bana yeter. Tek dağılmasınlar, yabancı ellere düşmesinler, ben kaderime razıyım.</p>

  <p class="normal">— Ama bu alçak mirasçılar, almak isteyeceğiniz şeylere kimbilir ne fiyat biçecekler!</p>

  <p class="normal">Montargis'den Fontainebleau'ya kadar herkes Minoret'nin mirasçılarından ve aradıkları milyondan bahsediyordu; ama mühürlerin kalkmasından sonra evin altı üstüne geldiği halde bir şey bulunamadı. Portenduère'lerin yüz yirmi dokuz bin franklık borcu, o sırada yetmiş altıya giden üç yüz seksen bin franklık senet, kırk bin franga satılacağı tahmin edilen evle değerli eşyaları, yaklaşık altı yüz bin frangı buluyordu; bu da doğrusu fena para değildi. Minoret o sırada içini kemiren bazı kuruntulara kapıldı. Sulh yargıcı gibi, ortada bir vasiyetname bulunması gerektiğine inanan Bougival'le Savinien, işlere ara verilince gelip Bongrand'a, araştırmalardan bir şey çıkıp çıkmadığını soruyorlardı. Görevliler ve mirasçılar uzaklaşınca doktorun dostu zaman zaman: "Bu işin içinde bir iş var!" diye haykırıyordu. Bütün yüzeysel insanlar gibi bu mirasçılar da iki yüz bin frangı taşrada iyi bir para saydıkları için, kimse doktorun Portenduère'lerden alacağı paranın faizine de el sürmeden, sadece on beş bin frankla evini çeviremeyeceğini aklına getirmedi. Yalnız Bongrand, Savinien ve papaz, Ursule'ün çıkarını düşünerek bu soruyu kendi kendilerine soruyorlardı; birkaç kez bunu açığa vurarak menzilhanecinin renkten renge girmesine neden oldular.</p>

  <p class="normal">Sayımın bittiği gün sulh yargıcı:</p>

  <p class="normal">— Onlar para bulmak amacıyla, ben de Bay de Portenduère yararına yapılmış olması gereken bir vasiyetnameyi ele geçirmek için her yeri aradık, dedi. Külleri saçtılar, mermerleri kaldırdılar, terlikleri yokladılar, karyolaların tahtalarını oydular, şilteleri boşalttılar, battaniyeleri, örgüleri deldiler, yorganını didik didik ettiler, tek tek kâğıtları, çekmeceleri araştırdılar, kilerin toprağını kazdılar; doğrusu ben de evin altını üstüne getirmeleri için onları körükledim.</p>

  <p class="normal">Papaz:</p>

  <p class="normal">— Peki ne düşünüyorsunuz? diye sordu.</p>

  <p class="normal">— Bence vasiyetnameyi mirasçılardan biri yok etti.</p>

  <p class="normal">— Ya senetler?</p>

  <p class="normal">— Bulabilirsen bul! Bu Massin'ler, Crémière'ler gibi sinsi, kurnaz, cimri insanların davranışlarından bir şey anlayabilirsen anla! Örneğin şu Minoret'nin servetinin içyüzünü kavramaya çalışın: iki yüz bin franklık bir miras yedi, arabalarını, evini, işletmedeki hisselerini üç yüz elli bin franga satacağı söyleniyor. Ne büyük paralar bunlar! Otuz otuz beş bin lira değerindeki topraklarının gelirinden bir kenara koyduğu da cabası. Zavallı doktor!</p>

  <p class="normal">— Vasiyetname kitaplığa saklanmış olmasın? dedi Savinien.</p>

  <p class="normal">— İşte ben de bunun için Ursule'ün kitaplığı almasını istiyorum ya! Yoksa elindeki bütün parayı, hiçbir zaman kapağını açmayacağı kitaplara yatırması delilik olurdu.</p>

  <p class="normal">Bütün kent, ele geçmeyen paraların Ursule'de olduğunu sanıyordu; ama bin dört yüz frank gelirle evden aldığı ufak tefekten başka parası olmadığı meydana çıkınca, doktorun eviyle eşyaları herkesin merakını kurcalamaya başladı. Kimi eşyaların arasında banknotlar saklandığını, kimi de yaşlı adamın paralarını kitaplarının arasına yerleştirdiğini sanıyordu. Bu yüzden satış, mirasçıların aldıkları tuhaf önlemlerle garip bir hal aldı. Satışı yapan Dionis, artırmaya konan her eşya için yalnızca o eşyayı sattıklarını, içinde bulunabilecek değerli kâğıtları satmadıklarını bildiriyor, sonra da eşyayı teslim etmeden önce hepsini evirip çeviriyor, vurup içini dinliyor, yokluyor, kısacası Hindistan'a giden biricik evladının arkasından bakan baba gibi onu gözleriyle izliyordu.</p>

  <p class="normal">İlk satıştan üzüntü içinde dönen Bougival:</p>

  <p class="normal">— Ah hanımcığım, dedi, oraya bir daha gitmem. Bay Bongrand haklıymış, siz böyle bir görüntüye dayanamazsınız. Her şey yerlerde sürünüyor. Evin içinde sokaktaymış gibi dolaşıyorlar; o canım eşyaları türlü işte kullanıyorlar, üstüne çıkıyorlar; öyle bir kargaşa ki iğne atsan yere düşmez! Sanki yangın yeri. Eşyalar bahçede, dolaplar açık, içleri bomboş! Ah zavallı adamcağız! İyi ki ölmüş, bu satışı görseydi üzüntüden ölürdü.</p>

  <p class="normal">Küçük evi döşeyebilmek için rahmetlinin sevdiği eşyaları Ursule adına satın alan Bongrand, kitaplığın satışında bulunmadı; mirasçıların açgözlülüğü yüzünden bu kitaplar ona çok pahalıya patlayabilirdi. Onlardan daha kurnazca davranıp işi, Melun'den Nemours'a özellikle gelen, şimdiye dek birçok satışlara girip çıkmış ve eski kitaplar alıp satan bir adama havale etti. Mirasçıların güvensizliği yüzünden kitaplıktaki kitaplar teker teker satıldı. Üç bin cilt, bir bir gözden geçirildi, yoklandı; kapakları iki taraftan tutulup yukarı kaldırılarak, içinde saklı olabilecek kâğıtların düşmesi için silkelendi; kapaklar ve yan kâğıtları da ayrıca incelendi. Ursule'ün artırmadan aldığı eşyalar, aşağı yukarı altı bin beş yüz frank tuttu; bu, terekeden satın almaya hak kazandığı miktarın yarısıydı. Kitaplığın kendisi ancak, Paris'ten getirilen ve gizli kapaklı yerleri bulmakta eşi olmayan bir marangoza iyice incelettirildikten sonra teslim edildi. Sulh yargıcı, kitaplıkla kitapların Matmazel Mirouët'nin evine taşınmasını emredince, mirasçılar yine bazı kuruntulara kapıldılar; ama daha sonra genç kızı eskisi gibi yoksul görünce rahatladılar. Minoret amcasının evini satın aldı; öteki mirasçılar, menzilhanecinin duvarların içinde para bulmayı umduğunu düşünerek evin fiyatını elli bin franga kadar yükselttiler. Zaten şartnamede bu konuda birtakım sınırlamalar da vardı. Mirasın bölüşülmesinden on beş gün sonra Minoret, araba konaklarıyla işletmelerini zengin bir çiftçinin oğluna satarak amcasının evine yerleşti ve evi dayayıp döşemek için bir sürü para harcadı. Böylece kendini Ursule'ün iki adım ötesinde yaşamaya mahkûm ediyordu Minoret. Savinien'le annesine ödeme emrini yolladığı gün Dionis'lerde:</p>

  <p class="normal">— Umarım şu asilzade bozuntularından kurtuluruz, demişti. Arkadan ötekileri de kovalarız.</p>

  <p class="normal">Goupil:</p>

  <p class="normal">— Soyluluk delisi kokona felaketini gözleriyle görmek istemez, yanıtını verdi. Gidip Brötanya'da ölümünü bekler; orada oğluna bir kız da bulur.</p>

  <p class="normal">Daha o sabah Bongrand'a bir sözleşme yapan noter:</p>

  <p class="normal">— Sanmam, diye yanıtladı onu. Ursule, dul bayan Ricard'ın evini satın aldı.</p>

  <p class="normal">Menzihaneci çok tedbirsizce:</p>

  <p class="normal">— Bu lanetli sersem kız, canımızı sıkmak için ne icat edeceğini bilmiyor, dedi.</p>

  <p class="normal">Bu aptal ızbandudun, elinde olmadan yaptığı öfkeli harekete şaşan Goupil:</p>

  <p class="normal">— Nemours'da oturursa size ne? dedi.</p>

  <p class="normal">Bir gelincik gibi kıpkırmızı kesilen Minoret:</p>

  <p class="normal">— Bilmiyorsunuz, dedi, bizim oğlan sersem gibi ona abayı yakmış. Bu yüzden Ursule'ün Nemours'dan gitmesi için seve seve yüz ekü verirdim.</p>

  <p class="normal">Herkes, yoksul ve yazgısına boyun eğmiş Ursule'ün zengin Minoret'yi ne kadar rahatsız edeceğini bu ilk hareketten anlamıştı. Mirası bölüşme patırtısı, işletmelerin satışı, bir sürü alışılmadık işin peşinden koşma zorunluluğu, karısıyla en küçük ayrıntılar için çekişmeleri, oğlunun çıkarını düşünen Zélie'nin orada derli toplu yaşama isteğine uyarak doktorun evini satın almak, her zamanki sakin hayatıyla hiç uyuşmayan tüm bu hengâme, koca Minoret'nin kurbanını düşünmesine engel oldu. Ama Burjuvalar Sokağı'na yerleşmesinden birkaç gün sonra, mayıs ayı ortalarında bir gezinti dönüşü, bir piyano sesi duyup da Bougival'i hazinesini bekleyen bir ejder gibi pencerenin önüne oturmuş görünce, birdenbire içinden rahatsız edici bir ses yükseldi.</p>

  <p class="normal">Bizim eski menzilhaneci gibi bir adamın, böyle bir hırsızlıktan kuşku bile duymayan Ursule'ü görmeye neden katlanamadığını, bahtsızlık ortasındaki bu büyüklüğü görünce, içinde genç kızı kentten uzaklaştırma isteğinin nasıl uyandığını ve bu isteğin nasıl bir kin ve tutkuya dönüştüğünü anlatmaya kalkışmak, belki de baştan başa bir ahlak incelemesi yazmayı gerektirirdi. Belki de bu adam, otuz altı bin liranın asıl sahibi iki adım ötede otururken, bu paranın yasal sahibi olduğuna inanamıyordu. Belki soyup soğana çevirdiği insanlar orada kaldıkça, hırsızlığının bir rastlantıyla meydana çıkacağından korkuyordu. Ya da Ursule'ün varlığı, o zamana dek yasal yollardan sapmamış, adeta ilkel diyebileceğimiz bu kaba saba adamda pişmanlık duyguları uyandırıyordu. Belki de doğru yoldan kazandığı malın mülkün daha çok olması, bu pişmanlıkları daha da dayanılmaz kılıyordu. Vicdanındaki bu kıpırtılara yalnızca Ursule'ün orada bulunmasının yol açtığını düşünmüş olmalı ki, genç kızın ortadan kalkmasıyla bu sıkıntıların da geçeceğini sandı. Ve belki de bir kez suç işleyen insan, bir daha kendini bundan alamaz artık. İnsan kötülük yapmaya başladı mı bitirmesi gerekir, ilk yarayı açan, öldürücü darbeyi de vurur. Belki hırsızlık, ister istemez cinayete götürür insanı. Olaylar birbirini o kadar hızlı kovalamıştı ki, Minoret hırsızlığı düşünmeden yapmış, ancak sonradan düşünmeye başlamıştı. Eğer bu adamın yüzünü gözünü, halini tavrını iyice gözünüzün önüne getirebildiyseniz, bir düşüncenin onda ne denli olağanüstü bir etki yaratacağını anlarsınız. Pişmanlık, düşünceden de beterdir; aşk gibi saklanamayan bir duygudan doğar, üstelik insana işkence eder. Minoret, Ursule'e ayrılan parayı alırken nasıl hiç düşünmediyse, bu aldatılmış saf kızı görmenin kendisine dokunduğunu hissederek onu Nemours'dan uzaklaştırmak isterken de hiç düşünmedi. Budala olduğu için de sonuçları hesaba katmadı; açgözlü içgüdülerine kapılarak, avcının kurnazlığını hesaba katmayan ve yalnızca gücüne, ayaklarının hızına güvenen bir yaban hayvanı gibi kendini tehlikeden tehlikeye attı. Noter Dionis'in evinde toplanan zengin kentsoylular, eskiden kaygısız biri olan bu adamın halinde tavrında bir değişiklik görülmeye başladığını fark ettiler.</p>

  <p class="normal">— Minoret'nin nesi var bilmem ki? Bir şeyler oldu ona, diyordu karısı; menzilhaneci, cüretli hırsızlığını ondan gizlemeye karar vermişti çünkü.</p>

  <p class="normal">Herkes Minoret'nin can sıkıntısını (çünkü düşünce, bu yüzde can sıkıntısına benziyordu), birdenbire işi gücü bırakmasına, çalışma yaşamından kentsoylu yaşamına geçmesine bağlıyordu. Minoret Ursule'ün yaşamını mahvetmeyi düşünedursun, Bougival de süt kızına, her Tanrı'nın günü şimdi elinde olacak paradan söz ediyor, rahmetli efendisinin tasarladığı ve kendisine, Bougival'e söz ettiği yaşamla şimdiki zavallılığını kıyaslıyordu.</p>

  <p class="normal">— Çıkarımı düşündüğüm için söylemiyorum ama o kadar iyi adamdı ki, nasıl olur da bana ufacık bir şey bırakmaz? diyordu.</p>

  <p class="normal">Ursule Bougival'in böyle şeyler söylememesini istiyor:</p>

  <p class="normal">— Ben burada değil miyim? diyerek yanıtlıyordu onu.</p>

  <p class="normal">Yaşlı doktorun soylu yüzü aklına gelir gelmez canlanan, sevgi dolu, hüzünlü ya da tatlı anıları çıkar düşünceleriyle kirletmek istemiyordu. Bu yüzün resim öğretmeni tarafından yapılmış karakalem bir deseni, küçük salonunu süslüyordu. Bu karalama bile taze ve zengin düşgücüne yetiyor, onunla vaftiz babasını her an gözünün önüne getirebiliyor, durmadan onu düşünüyordu; özellikle de sevdiği eşyalar ortasında, o büyük, à la duchesse yatağı, çalışma odasının eşyaları, tavlası ve onun armağanı piyano arasında, hiç aklından çıkaramıyordu doktoru. Elinde kalan iki yaşlı dostu, Rahip Chaperon'la Bay Bongrand, evine kabul ettiği bu yegâne iki kişi, üzüntüleriyle canlanan bu eşyalar ortasında geçmiş yaşamının canlı birer anısı gibiydi ve Ursule, vaftiz babasının da hayır duasını alan aşkıyla, şimdiki yaşamını geçmiş yaşamına bağlamıştı. Çok geçmeden, düşüncelerinin belli belirsiz hafifleyen hüznü, sanki günlerine bir renk verdi, tanımlanması olanaksız bir uyumla her şeyi birbirine bağladı: özenli bir temizlik, döşemelerin yerleştirilmesinde kusursuz bir simetri, her gün Savinien'in verdiği çiçekler, önemsiz zarif şeyler, genç kızın alışkanlıklarından çevreye yayılan ve eve sevimli bir hal veren bir huzur göze çarpıyordu her köşede. Öğle yemeğinden ve ayinden sonra eskisi gibi kitap okuyup çalışıyor, şarkı söylüyor, sonra sokak üstündeki penceresinin önünde oturup iş işliyordu. Saat dörtte, hava nasıl olursa olsun her gün yaptığı gezintisinden dönen Savinien Ursule'ün penceresini yarı açık buluyor, onunla yarım saat kadar konuşmak için pencerenin dış kenarında oturuyordu. Akşamları papazla sulh yargıcı genç kızı görmeye geliyorlardı; ama Ursule hiçbir zaman Savinien'in de onlarla birlikte gelmesini istemedi. Oğlunun ısrarı üzerine Bayan de Portenduère'in Ursule'ü evlerine alma önerisini de kabul etmedi. Genç kızla Bougival çok sıkı bir tutumluluk içinde yaşadılar; bütün harcamaları ayda altmış frangı geçmiyordu. Yaşlı sütnine yorulmak bilmiyor, çamaşır yıkıyor, ütü yapıyor, haftada iki kez yemek pişiriyor, pişirdiği etleri daha sonra hanımıyla soğuk soğuk yiyorlardı; çünkü Ursule, evin kalan parasını ödemek için yılda yedi yüz frank artırmak istiyordu. Davranışlarına böyle dikkat edişi, alçakgönüllülüğü, en küçük isteklerinin yerine getirildiği bolluk içinde geçen bir yaşamın ardından bu sade ve yoksul yaşama razı oluşu, Ursule'ün yavaş yavaş insanların gözüne girmesini sağladı. Genç kız herkesin saygısını kazandı, hakkında kötü söz edilmez oldu. Gözleri doyan mirasçılar da artık ona haksızlık etmediler. Savinien, bu denli genç bir kızda bu karakter gücüne hayrandı. Zaman zaman, kiliseden çıkarken Bayan de Portenduère Ursule'e bir iki gönül alıcı söz söylüyordu; iki kez onu yemeğe çağırdı, kendisi gelip onu evinden aldı. Henüz mutluluk değildi bu, ama huzurlu bir yaşamdı. Ne var ki, sulh yargıcının günün birinde, dava vekilliğinden kalma bilgisini göstererek elde ettiği bir başarı, Minoret'nin Ursule'e karşı güttüğü ve henüz niyet halindeki alttan alta düşmanlığı harekete geçirdi. Mirasla ilgili bütün işler tamamlanınca, Ursule'ün sözünden çıkmayan sulh yargıcı Portenduère'lerin işini üstüne aldı, genç kıza onları sıkıntıdan kurtarma sözünü verdi; ama Ursule'ün mutluluğuna engel olduğu için kızdığı yaşlı kadının evine gidince, ona sırf Matmazel Mirouët'nin hatırı için hizmet ettiğini açıkça söyledi. Portenduère'lerin dava vekilliğini, Fontainebleau'da oturan eski kâtiplerden birine verdi, işlemin feshi işiyle de kendi ilgilendi. İzlemenin durdurulmasıyla Massin'in yeni davayı açması arasında geçecek zamandan yararlanarak çiftliğin kirasını altı bin franktan yenilemek, çiftçilerden de hava parasıyla son yıllığı peşin almak istiyordu. O günden sonra Bayan de Portenduère'in evinde onun, papazın, Savinien'in ve Ursule'ün katıldığı whist partileri yeniden başladı; Bongrand'la Rahip Chaperon her akşam Ursule'ü evinden alıp götürüyor, sonra da geri getiriyorlardı. Haziranda Bongrand, Massin tarafından Portenduère'lere açılan davanın düşmesini karar altına aldırdı. Hemen yeni kira sözleşmesini imzaladı; çiftçiden otuz iki bin frankla, on sekiz yıllık kiranın tutarı altın bin frangı aldı; sonra akşama, bu işlemler henüz ortalığa yayılmadan Zélie'nin evine gitti; parasını nereye yatıracağına bir türlü karar veremediğini biliyordu; Bordières çiftliğini iki yüz bin franga almasını önerdi.</p>

  <p class="normal">Minoret:</p>

  <p class="normal">— Portenduère'lerin Nemours'dan başka bir yere gidip yerleşeceklerini bilsem hemen alırdım, dedi.</p>

  <p class="normal">— Neden? diye sordu sulh yargıcı.</p>

  <p class="normal">— Nemours'da soylulardan usandık artık.</p>

  <p class="normal">— Eğer yanılmıyorsam yaşlı kadın, "İşlerim düzelirse, elimde kalacak parayla ancak Brötanya'ya gidip yerleşebilirim" diyordu. Evini satmaktan da söz ediyor.</p>

  <p class="normal">— Evi bana satın, dedi Minoret.</p>

  <p class="normal">Zélie:</p>

  <p class="normal">— Patron senmiş gibi konuşuyorsun, dedi. İki evi ne yapacaksın?</p>

  <p class="normal">Sulh yargıcı:</p>

  <p class="normal">— Eğer Bordières çiftliği işini bu akşam sizinle çözemezsem, diye devam etti, kirayı öğrenecekler; üç gün içinde yeniden haciz konacak, ben de çok istediğim bu tasfiyeyi yapamayacağım. Onun için şimdi hemen Melun'e gideceğim; orada tanıdığım çiftçiler Bordières'i gözü kapalı alırlar. Ama siz de paranızı yüzde üçe Rouvre topraklarına yatırma fırsatını elden kaçırırsınız.</p>

  <p class="normal">— Peki neden bize geldiniz? diye sordu Zélie.</p>

  <p class="normal">— Çünkü sizin paranız hazır; oysa eski müşterilerimin yüz yirmi dokuz bin frangı bastırabilmeleri için birkaç gün gerekir. Zora girmek istemiyorum.</p>

  <p class="normal">Minoret bir kez daha:</p>

  <p class="normal">— O Nemours'dan gitsin, size bu parayı vereyim, dedi.</p>

  <p class="normal">Bongrand:</p>

  <p class="normal">— Portenduère'ler adına söz veremem, ama Nemours'da kalmayacaklarına eminim, diye yanıt verdi.</p>

  <p class="normal">Bu güvence üzerine ve Zélie de bir yandan kolunu dürttüğü için Minoret, doktorun mirasçılarına, Portenduère'lerin borcunu ödeyeceği sözünü verdi. Satış sözleşmesi işi Dionis'e havale edildi. İşi yoluna giren sulh yargıcı, yeni kiranın koşullarını, peşin ödenen son yılın kaybını Zélie gibi sonradan fark eden Minoret'ye kabul ettirdi. Haziran sonlarına doğru Bongrand, Bayan de Portenduère'e servetinin hesabını getirdi. Yüz yirmi dokuz bin frankları kalıyordu; bunları devlete yatırmalarını öğütledi; Savinien'in on bin frangı da eklenince, yüzde beşten altı bin franklık bir gelirleri olacaktı. Böylece, yatırımlarından bir şey kaybetmek şöyle dursun, yaşlı kadının geliri, tasfiyeden sonra iki bin frank artıyordu. Portenduère ailesi de böylece Nemours'da kaldı. Minoret'ye de, sanki Ursule'ü görmeye dayanamadığını sulh yargıcı biliyormuş ve onu kandırmış gibi geldi; büyük bir öfkeye kapıldı, genç kıza olan hıncı arttı. O zaman iki duygunun çarpışmasından doğan, gizli ama sonuçları korkunç o dram oynanmaya başladı; bu duygulardan biri Minoret'yi, Ursule'ü Nemours'dan uzaklaştırmaya zorluyor, ötekiyse Ursule'e, nedeni uzun zaman anlaşılamayan eziyetlere dayanma gücünü veriyordu. Tuhaf, sıradışı bir durumdu bu ve bütün önceki olaylar bu duruma doğru gelişmiş, onu hazırlamış, ona bir giriş bölümü oluşturmuşlardı.</p>

  <p class="normal">Kocasının yaklaşık yirmi bin frank değerinde tam bir sofra takımıyla bir gümüş takım armağan ettiği Bayan Minoret, savcı yardımcılığı yapan oğlunun Fontainebleau'dan arkadaşlarını getirdiği pazar akşamları büyük bir ziyafet veriyordu. Zélie bu gösterişli ziyafetler için Paris'ten bazı nadir şeyler getirtiyor, böylece Noter Dionis'i de onu taklit etmeye zorluyordu. Minoret'ler Goupil'i görkemli yaşamlarını lekeleyen kusurlu biri gibi görerek aralarından uzaklaştırmak istedikleri için, onu temmuz ayının sonlarına doğru, bu zengin kentsoylu yaşamına başladıktan ancak bir ay sonra davet ettiler. Bu bilinçli unutkanlıktan alınan başkâtip, yeni görevine başladığından beri ailesine karşı bile ciddi ve tepeden bir tavır takınan Désiré'ye "siz" demek zorunda kaldı. Goupil savcı yardımcısına:</p>

  <p class="normal">— Bayan Mirouët'yi seviyormuşsunuz, dedi, Esther'i unuttunuz mu artık?</p>

  <p class="normal">Savcı yardımcısı:</p>

  <p class="normal">— Birincisi, Esther öldü mösyö, yanıtını verdi. Sonra da Ursule hiçbir zaman aklımdan bile geçmedi.</p>

  <p class="normal">Goupil küstahça sesini yükseltti:</p>

  <p class="normal">— Peki siz ne demiştiniz Minoret Baba?</p>

  <p class="normal">Böylesine korkulacak biri tarafından yalanının çıkarıldığını gören Minoret, başkâtibin bir zamanlar Ursule'le genç Portenduère'in evlenmesini önlemeyi önerdiğini anımsayarak onu sırf bu iş için yemeğe çağırmamış olsaydı şaşırabilirdi. Yanıt olarak başkâtibi aceleyle bahçenin dibine sürükledi.</p>

  <p class="normal">— Sevgili dostum, yakında yirmi sekiz yaşınızı dolduracaksınız, dedi, henüz para tutma yoluna girdiğinize ilişkin bir belirti de yok ortada. Ben sizin iyiliğinizi isterim, ne de olsa oğlumun arkadaşıydınız. Beni dinleyin: küçük Mirouët'yi baştan çıkarıp alabilirseniz –ki şu anda kırk bin frangı var– size Orléans'da bir noterlik alabilecek parayı vermezsem bana da Minoret demesinler.</p>

  <p class="normal">Goupil:</p>

  <p class="normal">— Yok, dedi, orda pek göz önünde olmam; ama Montargis'de olursa...</p>

  <p class="normal">Minoret:</p>

  <p class="normal">— Hayır, diye yanıt verdi, Sens'da olsun...</p>

  <p class="normal">İğrenç başkâtip:</p>

  <p class="normal">— Pekâlâ Sens'da olsun, dedi. Orada bir başpiskopos var. Dindar yerlerden hoşlanırım: biraz sinsilikle insan daha kolay başarıya ulaşır. Zaten kız da dindar, onun da işine gelir.</p>

  <p class="normal">Minoret:</p>

  <p class="normal">— Elbette ki, diye devam etti, yüz bin frangı ancak hısımımız evlenince vereceğim; rahmetli amcamın hatırı var, kızın geleceğini sağlama almak isterim.</p>

  <p class="normal">Minoret'nin davranışının arkasında bir şeyler saklı olduğunu kestiren Goupil kurnazca:</p>

  <p class="normal">— Neden biraz da benim için olmasın? dedi. Rouvre şatosu çevresindeki bölünmemiş topraklara bir seferde yatırım yaparak toparladığınız yirmi dört bin franklık gelir, benim verdiğim bilgiler sayesinde olmadı mı? Bu yirmi dört bin frangın üstüne, Loing'ın öte tarafındaki çayırlarınız ve değirmeninizle on altı bin frank daha koyacaksınız! Benimle açık konuşmak ister misin babalık?</p>

  <p class="normal">— Evet.</p>

  <p class="normal">— Size dişli bir adam olduğumu göstermek için, Rouvre'u, parkları bahçeleri ormanlarıyla Massin'e almayı tasarlıyordum.</p>

  <p class="normal">Zélie söze karışarak:</p>

  <p class="normal">— Ağzından çıkanı kulağın duyuyor mu? dedi.</p>

  <p class="normal">Goupil kadına yılan gibi bakarak:</p>

  <p class="normal">— Ben istersem yarın Massin hepsini iki yüz bin franga alabilir, dedi.</p>

  <p class="normal">Bunun üzerine ızbandut, Zélie'yi kolundan tutup içeri yolladı:</p>

  <p class="normal">— Karıcığım bizi yalnız bırak, dedi, biz onunla anlaşıyoruz...</p>

  <p class="normal">Sonra Goupil'in yanına geldi:</p>

  <p class="normal">— O kadar işimiz oldu ki sizi düşünemedik, dedi; ama Rouvre'un bizim olması için dostluğunuza güveniyorum.</p>

  <p class="normal">— Eski bir markilik toprağı, dedi Goupil kurnazlıkla. Sizin elinize geçerse çok geçmeden elli bin lira getirir. Bu mülkler, bugünkü duruma göre, iki milyondan fazla para demektir:</p>

  <p class="normal">Menzilhaneci tabakasını açtı, Goupil'e bir tutam enfiye ikram etti:</p>

  <p class="normal">— Bizim savcı da o zaman bir mareşal kızıyla evlenir ya da Paris'te, adliyede elinden tutacak eski ve zengin bir ailenin kızını alır, dedi.</p>

  <p class="normal">Goupil parmaklarını ovuşturarak:</p>

  <p class="normal">— Açık konuşuyor muyuz? dedi.</p>

  <p class="normal">Minoret Goupil'in elini sıktı:</p>

  <p class="normal">— Namus sözü! diye yanıtladı onu.</p>

  <p class="normal">Minoret'nin talihi vardı ve bütün kurnaz insanlar gibi başkâtip de, kendisinin Ursule'le evlenme işinin bir bahane olduğunu, bir süredir Massin'den yana çıktığı için onunla barışmak istediklerini sandı. "Bu yalanı o uydurmuş olamaz. Ben Zélie'ciğimi bilirim, rolünü ona öğretmiştir. Adam sen de! Bırakırım Massin'i. Üç yıla varmaz Sens milletvekili ben olurum!" dedi kendi kendine.</p>

  <p class="normal">O sırada karşıya whist oynamaya giden Bongrand'ı görünce sokağa fırladı.</p>

  <p class="normal">— Sevgili Bay Bongrand, dedi, siz Ursule Mirouët'yi çok seversiniz, geleceğini de düşünürsünüz elbette. Bir önerim var: Ursule'ü bir vilayet merkezinde noterlik yapan biriyle evlendireceğim. Üç yıl sonra ister istemez milletvekili olacak bu noter, yüz bin franklık drahomasını da kendi verecek.</p>

  <p class="normal">Bongrand kuru bir edayla:</p>

  <p class="normal">— Kızın elinde daha iyisi var, dedi. Başına gelen felaketlerden beri Bayan de Portenduère'in sağlığı pek iyi değil; dün baktım, korkunç bir biçimde değişmişti, üzüntü onu öldürüyor; Savinien'e altı bin franklık bir gelir kalır, Ursule'ün de kırk bin frangı var; paralarını Massin gibi, ama dürüst yöntemlerle işletirim, on yılda küçük bir servet edinirler.</p>

  <p class="normal">— Savinien aptallık etmiş olur; Rouvre'ların kızını ne zaman istese alır, amcasıyla yengesi biricik kızlarına çok büyük iki miras bırakma niyetindeler.</p>

  <p class="normal">Bongrand:</p>

  <p class="normal">— La Fontaine ne demiş: "Sevdaya düşmeye gör, tedbir falan kalmaz" yanıtını verdi.</p>

  <p class="normal">Sonra meraklanıp:</p>

  <p class="normal">— Kimmiş bu noter? diye sordu. Ne de olsa...</p>

  <p class="normal">Goupil, "Ben!" yanıtını verince sulh yargıcının tüyleri diken diken oldu. Tiksintisini gizlemeyerek:</p>

  <p class="normal">— Siz mi? dedi.</p>

  <p class="normal">Goupil zehir, kin, meydan okuma dolu bir bakışla sulh yargıcını süzerek:</p>

  <p class="normal">— Evet mösyö, bendeniz, yanıtını verdi.</p>

  <p class="normal">Bongrand küçük salona girerken Bayan de Portenduère'in yanında oturan Ursule'e:</p>

  <p class="normal">— Size yüz bin frank drahoma tanıyacak bir noterin karısı olmak ister misiniz? dedi.</p>

  <p class="normal">Ursule'le Savinien aynı anda ürperip bakıştılar: Kız gülümsüyor, oğlan kaygısını belli etmekten çekiniyordu.</p>

  <p class="normal">Ursule, yaşlı annenin gözünden kaçan bir hareketle elini Savinien'e uzatarak:</p>

  <p class="normal">— Kararlarımı ben vermiyorum, diye yanıtladı onu.</p>

  <p class="normal">— Ben de zaten size sormadan öneriyi geri çevirdim.</p>

  <p class="normal">Bayan de Portenduère:</p>

  <p class="normal">— Neden kızım? dedi. Bence noterlik güzel bir meslek.</p>

  <p class="normal">— Ben şu huzurlu sefaletimi yeğlerim, dedi Ursule. Çünkü –yaşamdan bekleyebileceğim şeylere karşılık– benim için bir bolluk bu. Yaşlı dadım beni birçok dertten kurtarıyor zaten. Bu yüzden, bugün hoşuma giden bu yaşamı belirsiz bir geleceğe değişmek istemem.</p>

  <p class="normal">Ertesi gün postadan çıkan iki imzasız mektup iki yüreğe zehirini akıttı. Mektuplardan biri Bayan de Portenduère'e, öteki Ursule'eydi. İşte yaşlı kadına gelen mektup:</p>

  <p class="normal">"Hem oğlunuzu seversiniz, hem onu adına yaraşır biriyle evlendirmek istersiniz, hem de evinize Ursule gibi bir ordu mızıkacısının kızını kabul ederek, oğlunuzun beş parasız ve gözü yükseklerde bir kıza karşı duyduğu hevesi hoş görürsünüz. Oysa onu Rouvre'ların kızıyla evlendirebilirsiniz; her biri otuz bin lira gelirli dayısı Marki de Ronquerolles'le amcası Şövalye du Rouvre, servetlerini, o her şeyi yutan ihtiyar deli Mösyö du Rouvre'a bırakmamak için, evlendiği zaman yeğenlerine vermek niyetindeler. Clémentine du Rouvre'un yengesi Bayan de Sérizy de yakınlarda, Cezayir seferinde oğlunu yitirdiği için büyük olasılıkla yeğenini evlat edinir. İyiliğinizi isteyen birisi, Savinien'in damatlığa kabul edileceğinden kuşku duymuyor."</p>

  <p class="normal">Ve işte Ursule'e yazılan mektup:</p>

  <p class="normal">"Sevgili Ursule, Nemours'da sizi deli gibi seven bir delikanlı var; sizi pencerenizin önünde iş işlerken gördükçe duyduğu heyecandan, sevgisinin ölünceye dek süreceğini anlıyor. Bu delikanlının demir gibi bir iradesi var; hiçbir şeyden yılmayacak kadar da dirençli; sevgisini iyi karşılayın, çünkü niyeti temiz. Sizinle, alçakgönüllülükle ve sizi mutlu etmek için evlenmek istiyor. Daha şimdiden pek azımsanamayacak serveti, karısı olduğunuzda sizin için kazanacaklarının yanında hiç kalır. Günün birinde bir bakan karısı, ülkenin önde gelen insanlarından biri olarak saraya kabul edileceksiniz. Siz onu görmeseniz de o sizi her gün gördüğü için, pencerenizin önüne Bougival'in karanfil saksılarından birini koyarsanız, ona evinize gelebileceğini söylemiş olursunuz."</p>

  <p class="normal">Ursule bu mektubu yaktı. Savinien'e de hiçbir şey söylemedi. İki gün sonra, aşağıdaki mektubu aldı:</p>

  <p class="normal">"Sevgili Ursule, sizi yaşamından çok seven bir insana yanıt vermemekle hata ettiniz. Savinien'le evleneceğinizi sanıyorsunuz ama bütünüyle aldanıyorsunuz. Onunla evlenemeyeceksiniz. Sizi bundan böyle evine kabul etmeyecek olan Bayan de Portenduère bu sabah, rahatsız olmasına karşın yürüye yürüye Rouvre'a gitti, Rouvre'ların kızını Savinien'e isteyecek. Sonunda Savinien de razı olacak. Ne diyebilir ki? Kızın amcasıyla dayısı, bütün servetlerini bir sözleşmeyle yeğenlerine veriyorlar. Altmış bin lira getiren bir servet bu."</p>

  <p class="normal">Bu mektup Ursule'e kıskançlık acısının ne olduğunu öğreterek yüreğini altüst etti; onca zengin ve duyarlı yaradılışında şimdiye dek tanımadığı bu acı, yaşadığı günleri, geleceği, hatta geçmişi bile bir yas perdesiyle örttü. O uğursuz kâğıdı eline aldıktan sonra doktorun koltuğunda, boşluğa bakarak, yüreğine acı veren bir düşe dalıp kaldı. Bir anda, güzel bir yaşamın sıcaklığının yerini ölümün soğukluğunun aldığını duyumsadı. Aslında daha da kötüsü olmuştu! Johann-Paul adındaki o tuhaf dâhinin<sup class="calibre2"><a href="../Text/balzac_split_012.html#footnote-600-109" id="footnote-600-109-backlink">[109]</a></sup> başyapıtındakine benzer korkunç bir olay –ölülerin dirilip Tanrı'nın olmadığını öğrenmeleri– gerçekten başına gelmişti. Bougival dört kez Ursule'e yemek yedirmeye çalıştı, her seferinde ekmeği alıp ağzına götüremeyerek bıraktığını gördü. Bir şey söyleyecek olsa, Ursule bir el hareketiyle ve korkunç bir "Sus!'" yanıtıyla susturuyordu onu; önceki davranışları ne kadar tatlı idiyse, bu da o kadar sertti. Ara kapının camından hanımını gözetleyen Bougival, Ursule'ün kâh ateşler içinde yanıyormuş gibi kızardığını, kâh ateşten sonra titremeye tutulmuş gibi mosmor kesildiğini görüyordu. Bu durum saat dörde doğru büsbütün fazlalaştı; Ursule ikide bir yerinden kalkıyor, Savinien'in gelip gelmediğine bakıyor, Savinien de gelmiyordu. Kıskançlıkla kuşku, sevginin bütün çekingenliğini giderir. O zamana kadar aşkını belli edebilecek herhangi bir hareketten çekinen Ursule şapkasını giydi, küçük atkısını omzuna aldı, Savinien'i karşılamak için koridora çıktı. Ama yine de biraz çekingenliği kalmıştı ki, küçük salona döndü, ağlamaya başladı. Akşam papaz gelince, sütnine onu kapının eşiğinde yakaladı:</p>

  <p class="normal">— Ah papaz efendi! Küçük hanımın nesi var bilmiyorum, hiç...</p>

  <p class="normal">Papaz üzgün üzgün, "Biliyorum" diyerek korkular içindeki sütninenin lafını ağzına tıkadı.</p>

  <p class="normal">O zaman Rahip Chaperon, Ursule'ün soruşturup öğrenmeye cesaret edemediği şeyi söyledi: Bayan de Portenduère Rouvre'a, akşam yemeğine gitmişti.</p>

  <p class="normal">— Ya Savinien?</p>

  <p class="normal">— O da!</p>

  <p class="normal">Ursule öyle bir sinir titremesine tutuldu ki, Rahip Chaperon elektrik akımına kapılmış gibi ürperdi, yüreğinde de sürekli bir çarpıntı duydu.</p>

  <p class="normal">— Bu yüzden bu akşam onlara gitmeyeceğiz, dedi; ama yavrucuğum, sizin artık hiç gitmemeniz daha doğru olur. Yaşlı kadın sizin gururunuzu kırabilir. Biz onu sizin evlenme konunuzu dinlemeye alıştırmıştık, ama hangi rüzgâr esti de onu bir anda değiştirdi, bilmiyoruz.</p>

  <p class="normal">Ursule üzüntülü bir edayla:</p>

  <p class="normal">— Her şeyi umarım ve artık hiçbir şeye şaşmam, dedi. Böyle kötü durumlarda, insan Tanrı'yı gücendirmediğini düşünerek büyük bir avuntu duyuyor.</p>

  <p class="normal">— Tanrı'ya hikmetinin yollarını araştırmadan boyun eğiniz yavrucuğum, dedi papaz.</p>

  <p class="normal">— Bay de Portenduère'in karakterinden boş yere kuşkulanmak istemiyorum...</p>

  <p class="normal">Ursule'ün sesinde hafif bir kırgınlık sezen papaz:</p>

  <p class="normal">— Neden artık Savinien demiyorsunuz? diye sordu.</p>

  <p class="normal">Genç kız ağlayarak:</p>

  <p class="normal">— Sevgili Savinien'imin, dedi.</p>

  <p class="normal">Sonra hıçkırmaya başladı:</p>

  <p class="normal">— Evet iyi dostum, diye devam etti. İçimde bir ses bana hâlâ, onun doğuştan olduğu kadar yüreğiyle de soylu olduğunu söylüyor. Bana, benden başka kimseyi sevmediğini itiraf etmekle kalmadı, ateşli tutkusunu kahramanca dizginleyerek bunu sonsuz inceliklerle kanıtladı. Geçen gün Bay Bongrand bana o noterle evlenip evlenmeyeceğimi sorduğu zaman ona uzattığım elimi tutmuştu; size yemin ederim ki, elimi ona ilk kez veriyordum. Bana yolun karşı tarafından bir öpücük yollayarak işe şakayla başladı ama sonra, siz de biliyorsunuz, sevgisi hiçbir zaman en dar sınırların dışına çıkmadı; siz ki içimi, meleklerin görebileceği yanı dışında, olduğu gibi biliyorsunuz, size söyleyebilirim: bu duygu bende birçok erdemin kaynağı oldu; sefaletime bu yüzden katlandım; belki de bu sayede, yerine konması olanaksız kaybım karşısında duyduğum acı hafifledi. Yasım, ruhumdan çok giysilerimde kaldı! Ah, bir hata ettim! Evet, aşkım, vaftiz babama olan gönül borcuma baskın çıktı, Tanrı da bunun öcünü aldı. Ne yapayım! Kendime Savinien'in karısı olarak saygı duyuyordum; fazla gururluydum, belki de Tanrı bu gururu cezalandırıyor. Sizin de dediğiniz gibi, davranışlarımızın nedeni ve amacı yalnızca Tanrı olmalıdır.</p>

  <p class="normal">Genç kızın şimdiden solmuş yüzünde yuvarlanan gözyaşları papaza çok dokundu. Zavallı kızcağız eskiden ne kadar güvendeyse, şimdi de o kadar aşağılara yuvarlanıyordu. Sözlerine devam ederek:</p>

  <p class="normal">— Ama o yetim halime döndükten sonra, dedi, yeniden bu duruma uygun duyguları da benimserim. Sevdiğim adamın boynuna yük olacak değilim ya! Burada ne işi var? Ben kim oluyorum da ona göz koyuyorum? Hem onu böylesine kutsal bir sevgiyle severken, bütün mutluluğumu, bütün umutlarımı onun için feda edemez miyim?.. Zaten biliyorsunuz, aşkımı bir mezar taşı üstüne oturttuğum için kendimi hep suçladım; sevgimi bile bile yaşlı bir kadının ölümünden sonraya bırakmak bana hep ağır geldi. Savinien bir başkasıyla zengin ve mutlu olacaksa, benim de tam bir manastıra girecek kadar param var ve hemen girerim. Nasıl gökte tek Tanrı varsa, bir kadının gönlünde bir tek aşk olmalı. Manastır yaşamının da beni çekecek yanları olacaktır.</p>

  <p class="normal">— Annesini Rouvre'a yalnız yollayamazdı ya, dedi iyi yürekli papaz tatlılıkla.</p>

  <p class="normal">— Sevgili Rahip Chaperon, artık bundan söz etmeyelim, bu akşam ona bir mektup yazıp özgür olduğunu söylerim. Bu odanın pencerelerini kapayacağıma da seviniyorum.</p>

  <p class="normal">Sonra da yaşlı adama imzasız mektuplardan sözetti ve bu gizli sevdalının peşine düşmesine olanak vermek istemediğini söyledi. Papaz birdenbire:</p>

  <p class="normal">— Yaa! dedi, Bayan de Portenduère de imzasız bir mektup yüzünden Rouvre'a gitti. Anlaşılan peşinizde kötü insanlar var.</p>

  <p class="normal">— Neden olsun? Ne Savinien, ne ben kimseye kötülük yapmadık, artık kimsenin çıkarına da dokunmuyoruz.</p>

  <p class="normal">— Neyse yavrum, biz de her birimizi bir yana savuran bu sağanaktan yararlanıp rahmetli dostumuzun kitaplığını yerleştiririz. Kitaplar yığın halinde duruyor; Bongrand'la ikimiz onları düzene koyarız. Biraz da araştırma yapmak istiyoruz. Tanrı'ya sığının; ve bilin ki, sulh yargıcıyla benim gibi iki sadık dostunuz var.</p>

  <p class="normal">Ursule papazı bahçe yoluna kadar götürerek:</p>

  <p class="normal">— Benim için ne büyük şey, dedi.</p>

  <p class="normal">Hâlâ Savinien'i görme umuduyla, yuvasından dışarı bakan bir kuş gibi boynunu uzattı.</p>

  <p class="normal">O sırada, bir gezintiden dönen Minoret'yle Goupil, oradan geçerken durdular; doktorun mirasçısı Ursule'e:</p>

  <p class="normal">— Neyiniz var kuzinim? dedi. Hâlâ akrabayız, değil mi? Değişmiş görünüyorsunuz!</p>

  <p class="normal">Goupil Ursule'e öyle ateşli gözlerle bakıyordu ki kızcağız korktu; yanıt vermeden içeri girdi. Minoret:</p>

  <p class="normal">— Ne yabani şey! dedi papaza.</p>

  <p class="normal">— Matmazel Minoret kapısının eşiğinde erkeklerle konuşmamakta haklı; henüz çok genç...</p>

  <p class="normal">— Yok canım, dedi Goupil, âşıktan yana sıkıntı çekmediğini siz de biliyorsunuz.</p>

  <p class="normal">Papaz hemen selam vermiş ve acele acele Burjuvalar Sokağı'na doğru yürümeye başlamıştı. Başkâtip Minoret'ye:</p>

  <p class="normal">— Görüyorsunuz ya, dedi, işler tıkırında! Daha şimdiden ölü gibi bembeyaz olmuş; on beş güne kalmaz kentten gider. Göreceksiniz.</p>

  <p class="normal">Goupil'in yüzüne, Joseph Bridau'nun Goethe'nin Mefistofeles'ine yakıştırdığı şeytanca ifadeyi veren o iğrenç gülümsemeden korkan Minoret:</p>

  <p class="normal">— Dostunuz olmak, düşmanınız olmaktan iyi, dedi.</p>

  <p class="normal">Goupil:</p>

  <p class="normal">— Bence de, yanıtını verdi. Benimle evlenmezse onu üzüntüden gebertirim.</p>

  <p class="normal">— Ufaklık, yap şu işi, sana Paris'te noter olacak parayı vereyim. O zaman zengin bir kadınla evlenebilirsin...</p>

  <p class="normal">Şaşıran başkâtip:</p>

  <p class="normal">— Zavallı kız, dedi. Ne yaptı size?</p>

  <p class="normal">— Canımı sıkıyor, yanıtını verdi Minoret kabaca.</p>

  <p class="normal">Goupil eski menzilhanecinin yüzüne dikkatle baktı:</p>

  <p class="normal">— Pazartesiyi bekleyin, onu nasıl canından bezdirdiğimi göreceksiniz.</p>

  <p class="normal">Ertesi gün yaşlı Bougival Savinien'in evine gitti ve ona bir mektup uzatırken:</p>

  <p class="normal">— Kızcağız size neler yazıyor bilmiyorum, ama bu sabah ölü gibiydi, dedi.</p>

  <p class="normal">Savinien'e yazdığı bu mektubu okuyunca, Ursule'ü geceleyin harap eden üzüntüleri kim anlamaz?</p>

  <p class="normal">"Sevgili Savinien'im; haber aldığıma göre anneniz sizi Rouvre'ların kızıyla evlendirmek istiyormuş; belki de hakkı var. Sefalete yakın bir yaşamla, bolluk içinde bir yaşam arasındasınız. Bir yanda gönlünüzün kadını, bir yanda kibarlar dünyasından bir kadın; bir yanda annenizin sözü, bir yanda sizin seçiminiz. Seçiminiz diyorum, çünkü hâlâ beni seçtiğinize inanıyorum. Eğer bir karar vermeniz gerekiyorsa Savinien, bu kararın özgürce verilmesini istiyorum: verdiğiniz sözü bozabilirsiniz, o sözü bana değil, hiç unutamayacağım bir anda kendi kendinize vermiştiniz. O an –ki hiçbir zaman belleğimden silinmeyecek– o zamandan beri birbirini izleyen tüm günler gibi tanrısal bir saflık, meleksi bir tatlılık ânıydı. Bu benim tüm yaşamıma yeter. Verdiğiniz sözü tutmakta direnirseniz, kara ve korkunç bir düşünce tüm mutluluğumu bozabilir. Bugün seve seve katlandığımız bu yoksulluğa bakıp, yarın, 'Kibarlar dünyasının yasalarına uysaydım benim için bambaşka olurdu' diye düşünebilirsiniz. Bu düşüncenizi yüzüme karşı söylerseniz, benim için acılı bir ölüm kararı olur; söylemezseniz alnınızda belirecek en küçük gölgeden bile anlam çıkarırım. Sevgili Savinien, sizi bu dünyada her zaman, her şeyden üstün tuttum. Böyle düşünebiliyordum, çünkü vaftiz babam, kıskanç biri olmasına karşın bana, 'Onu sev kızım, diyordu, bir gün kesinlikle birbirinizin olacaksınız.' Paris'e gittiğim zaman sizi umutsuz bir aşkla seviyordum, bu duygu da bana yetiyordu. Aynı duruma dönebilir miyim bilmiyorum, ama deneyeceğim. Şu anda neyiz ki zaten? İki kardeş gibi değil miyiz? Öyle kalalım. O mutlu kızla evlenin; adınıza hak ettiği parıltıyı vermek onu sevindirecektir; oysa annenize göre ben o parıltıyı azaltacağım. Benim adımı bile duymazsınız. Herkes davranışınızı doğru bulur. Ben de sizi ayıplamam ve her zaman severim. Öyleyse elveda!"</p>

  <p class="normal">Delikanlı:</p>

  <p class="normal">— Bekleyin, dedi.</p>

  <p class="normal">Bougival'e oturması için işaret etti ve şu bir iki satırı karaladı:</p>

  <p class="normal">"Sevgili Ursule'üm, mektubunuz yüreğimi parça parça etti. Boş yere kendinizi üzdüğünüzü ve ilk kez yüreklerimizin anlaşamadığını gördüm. Henüz annemin rızası olmadan evlenemediğim için şimdiye dek karım olmadınız. Sonuçta Loing kenarında, güzel bir kır evinde, sekiz bin lira gelir bir servet sayılmaz mı? Bougival yanımızda oldukça yılda beş bin frank artıracağımızı hesaplamıştık! Bir akşam, eniştenizin bahçesinde size nişanlım gözüyle bakmama izin vermiştiniz, ikimize ait ortak bağları kendi kendinize koparamazsınız. Söylemeye gerek yok: dün Mösyö du Rouvre'a, özgür olsaydım bile, servetimi tanımadığım bir genç kızın ellerinden almak istemeyeceğimi açıkça bildirdim. Annem artık sizi görmek istemiyor, birlikte geçen akşamların mutluluğundan yoksun kalacağım; ama hiç olmazsa sizinle pencerede konuştuğum kısacık ânı benden esirgemeyin... Akşama görüşürüz. Hiçbir şey bizi ayıramaz."</p>

  <p class="normal">— Koş anacığım. Bir an bile daha fazla üzülmesin...</p>

  <p class="normal">Akşam dörtte, Ursule'ün evinin önünden geçmek için özellikle yaptığı gezintiden dönüşte Savinien sevgilisini, apansız ortaya çıkan bu üzüntülerle biraz solmuş gördü.</p>

  <p class="normal">Ursule:</p>

  <p class="normal">— Şimdiye kadar, sizi görmekten ne büyük bir haz aldığımı bilmiyormuşum, dedi ona.</p>

  <p class="normal">Savinien:</p>

  <p class="normal">— Sözlerinizi anımsıyorum, yanıtını verdi; bana, "Aşk sabır ister, beklerim!" demiştiniz. Yoksa, yavrucuğum, aşkı inançtan ayırdınız mı şimdi?.. Bu bütün tartışmalarımızı bitirebilir. Benim sizi sevdiğimden çok, sizin beni sevdiğinizi iddia ediyorsunuz. Ben hiç sizden kuşku duydum mu?</p>

  <p class="normal">Bunu söylerken genç adam Ursule'e kır çiçeklerinden yapılmış ve düşüncelerini anlatacak biçimde düzenlenmiş bir demet uzattı.</p>

  <p class="normal">— Benden kuşkulanmanız için hiçbir neden yok, dedi genç kız.</p>

  <p class="normal">Sonra heyecanlı bir sesle:</p>

  <p class="normal">— Hem, daha bilmediğiniz şeyler var, diye ekledi.</p>

  <p class="normal">Ursule postayla gelen mektupların hepsini geri çevirmişti. Ama Burjuvalar Sokağı'ndan Grand-Rue'ye sapıncaya kadar arkasından baktığı Savinien'in gitmesinden birkaç dakika sonra koltuğunun üstünde, buraya nasıl bir sihirbazlıkla geldiğini bir türlü anlayamadığı bir kâğıt buldu. Kâğıtta şunlar yazılıydı: "Korkudan titreyin! Hor gördüğünüz âşık kaplandan beter olacaktır." Savinien'in tüm ricalarına karşın tedbirli davranmış, ona korkusunun müthiş sırrını açmamıştı. O anda bedenini kaplayan ölüm soğuğunu ancak, elinden gittiğini sandıktan sonra Savinien'i yeniden görmekten aldığı o anlatılmaz haz unutturabilirdi. Nereden geleceği bilinmeyen bir felaketi beklemek, herkes için korkunç bir işkencedir. Böyle durumlarda acı, bilinmezin boyutlarına ulaşır ki, bu da besbelli ruhun sonsuzluğu demektir. Ama Ursule için en büyük acı oldu bu. En ufak gürültüde içinde korkunç ürpermeler duyuyor, sessizlikten korkuyor, duvarların suç ortaklığından kuşkulanıyordu. O rahat uykusu bile bozuldu. Onun bir çiçek gibi kırılgan yaradılışını hiç tanımasa da Goupil, kötü insanlara özgü bir içgüdüyle onu soldurup öldürecek zehri bulmuştu. Yine de ertesi gün, yeni bir olay çıkmadan geçti. Ursule gece geç vakte kadar piyano çaldı, uykusuzluktan bitkin düşünce, neredeyse içi rahat, yatağına girdi. Gece yarısı, bir klarnet, bir obua, bir flüt, bir kısa trompet, bir trombon, bir fagot, bir kaval ve bir üçgenden oluşan bir müzik grubunun sesiyle uyandı. Bütün komşular pencerelere üşüşmüştü. Sokaktaki kalabalığı görünce zaten şaşıran kızcağız, boğuk ve iğrenç bir erkek sesinin bağırdığı sözleri duyunca yüreğinden vurulmuşa döndü. "Güzel Ursule Mirouët için" diye bağırıyordu adam. "Sevgilisi tarafından!"</p>

  <p class="normal">Ertesi gün pazardı ve kent dedikodudan çalkalanıyordu. Kiliseye girerken de çıkarken de, meydanda üçer beşer toplanmış, ona iğrenç bir merakla bakan insanlar gördü Ursule. Geceki serenat çenelere güç vermişti, herkes kendine göre bir tahmin yürütüyordu. Ursule eve döndüğü zaman ölü gibiydi; papaz ikindi duasını evde okumasını söylediği için bir daha da sokağa çıkmadı. Eve girerken, sokaktan avluya giden tuğla döşeli koridorda, kapının altından atılmış bir mektup gördü; mektubu aldı, içinde bir açıklama bulma umuduyla okudu. Aşağıdaki korkunç satırları okurken duyduğu şeyleri, en duyarsız insan bile kestirebilir:</p>

  <p class="normal">"Karım olmaya razı olun, sizi bütün kalbimle seveceğim ve zengin edeceğim. Sizi istiyorum. Sağken ele geçiremezsem ölünüzü ele geçireceğim. Yalnızca sizinle sınırlı kalmayacak bu felaketlerin nedeninin, önerimi kabul etmemeniz olduğunu bilin."</p>

  <p class="normal">"Sizi seven ve bir gün karısı olacağınız kişi."</p>

  <p class="normal">Ne gariptir ki, bu dolapların zavallı kırılgan kurbanı, koparılmış bir çiçek gibi boynu bükük dururken, Massin, Dionis ve Crémière'in kızları ona gıpta ediyorlardı.</p>

  <p class="normal">— Ne talih, diyorlardı. Onunla ilgileniyor, hoşuna gidecek şeyler yapıyor, onun için birbirlerine giriyorlar. Geceki konser pek güzelmiş! Öyle diyorlar. Bir cornet à piston<sup class="calibre2"><a href="../Text/balzac_split_012.html#footnote-600-110" id="footnote-600-110-backlink">[110]</a></sup> da varmış!</p>

  <p class="normal">— Pistonlu korna da neymiş?</p>

  <p class="normal">Angéline Crémière, Paméla Massin'e:</p>

  <p class="normal">— Yeni bir çalgı, diyordu, nah şu kadar bir şey.</p>

  <p class="normal">Savinien sabah sabah Fontainebleau'ya giderek, alay garnizonundan müzikçileri kimin tuttuğunu öğrenmek istemişti; ama her çalgıyı iki kişi çaldığı için Nemours'a gidenleri öğrenme olanağını bulamadı. Albay, kendi izni olmadan müzikçilerin özel yerlerde çalmalarını yasakladı. Savinien bunun üzerine gidip Ursule'ün vasisi kral savcısıyla görüştü; böyle sahnelerin, bunca zayıf ve nazik bir genç kızı nasıl kötü etkilediğini anlatarak, savcılığın tüm olanaklarıyla bu serenadı yaptıran kişinin ortaya çıkartılmasını istedi. Üç gün sonra, gecenin bir yarısında, üç keman, bir flüt, bir gitar ve bir obua, yeniden Ursule'ün penceresinin altına geldiler. Bu sefer çalgıcılar, bir oyuncu kumpanyasının bulunduğu Montargis tarafına doğru kaçıştılar. İki parça arasında cırlak bir sarhoş sesi:</p>

  <p class="normal">— Mızıka yüzbaşısı Mirouët'nin kızı için, diye bağırmıştı.</p>

  <p class="normal">Böylece bütün Nemours Ursule'ün babasının mesleğini, yaşlı Doktor Minoret'nin özenle sakladığı bu sırrı öğrendi.</p>

  <p class="normal">Savinien bu kez Montargis'ye gitmedi; gün içinde Paris'ten gelen imzasız bir mektup aldı ve mektupta şu korkunç kehaneti okudu:</p>

  <p class="normal">"Ursule'le evlenmeyeceksin. Yaşamasını istiyorsan, onu senden çok seven kişiye bırak; onun gönlünü kazanmak için kendini müziğe, sanata verdi ve karın olduğunu görmektense ölmesini yeğler."</p>

  <p class="normal">Nemours'un hekimi, bu gizli izlemenin ölüm tehlikesiyle karşı karşıya getirdiği Ursule'ün evine günde üç kez uğruyordu. Bir iblisin eliyle çamura batırıldığını hisseden tatlı genç kız, tam bir kurbana dönmüştü: hiç konuşmadan duruyor, gözlerini havaya kaldırıyor, artık ağlamıyordu; şevkle dua ederek ve kendisini ölüme kavuşturacak olana yalvararak başına gelecekleri bekliyordu. Ellerinden geldiğince onu yalnız bırakmayan Bay Bongrand'la Rahip Chaperon'a:</p>

  <p class="normal">— Salona inemediğime seviniyorum, diyordu; o oraya gelebilir, oysa beni her zamanki gibi kutsayan bakışlarına kendimi layık görmüyorum artık. Acaba benden kuşku duyuyor mu?</p>

  <p class="normal">— Eğer Savinien bu alçaklıkları yapanı bulamazsa, Paris polisinin yardımını isteyecek, dedi Bongrand.</p>

  <p class="normal">Ursule:</p>

  <p class="normal">— Bu kim olduğunu bilmediğimiz kişiler, beni öldüresiye yaraladıklarını sanıyor olmalılar, yanıtını verdi; artık rahat duracaklardır.</p>

  <p class="normal">Papaz, Bongrand ve Savinien tahmin üstüne tahmin yürütüyorlardı. Savinien, Tiennette, Bougival ve papaza yakından bağlı iki kişi casusluğa giriştiler, bir hafta tetikte beklediler; ama tek başına iş gören Goupil, kendini ele verecek hiçbir şey yapmıyordu. Önce sulh yargıcı, bu kötülüğü yapan adamın, yaptığı şeyden korktuğunu sandı. Ursule veremli genç İngiliz kızları gibi sararıp soluyor, elden ayaktan düşüyordu. Artık onunla ilgilenmiyorlardı. Ne geceleri serenat yapılıyor, ne de mektup geliyordu. Savinien, bu çirkin sataşmalardan vazgeçilmesini, Ursule'e, annesine ve kendisine gelen mektupları yolladığı savcılığın gizli araştırmalarına bağlıyordu. Ne var ki bu ateşkes uzun sürmedi. Doktor, Ursule'ün sinir nöbetlerini henüz durdurmuş, genç kız biraz kendine gelmişti ki, temmuz ortalarında bir sabah, penceresinde bir ip merdiven buldular. Gece posta arabasını süren arabacı, oradan geçerken ufak tefek bir adamı merdivenden inerken gördüğünü söyledi; durmak istemiş, ama atları Ursule'ün evine bitişik köprünün inişinde hızlanmış ve arabayı Nemours'un dışına kadar sürüklemişlerdi. Dionis'in evinden yayılan bir kanıya göre bütün bu dolapları Rouvre Markisi çeviriyordu. Marki o sıralar son derece dardaydı, Massin'e de borcu vardı. Kızını hemen Savinien'le evlendirirse Rouvre şatosunu alacaklıların elinden kurtarabileceği söyleniyordu. Bayan de Portenduère'in de Ursule'ü ağızlara düşürecek, küçültecek, onurunu lekeleyecek her şeyden hoşnut kalacağı ileri sürülüyordu; ama genç kızın ölüm tehlikesiyle karşı karşıya kalması, yaşlı kadını yarı yarıya yenik düşürdü. Rahip Chaperon bu son hainliğe öyle üzüldü ki, basbayağı hastalandı, birkaç gün sokağa çıkamadı. Bu çirkin saldırı karşısında yeniden hastalanan zavallı Ursule'e postayla rahipten bir mektup geldi; yazıyı tanıdıkları için mektubu geri çevirmediler:</p>

  <p class="normal">"Yavrucuğum, Nemours'dan ayrılın ve böylece meçhul düşmanlarınızın oyununu bozun. Belki Savinien'in de yaşamını tehlikeye sokmaya çalışıyorlar. Sizi görmeye gelebildiğim gün daha fazlasını anlatırım."</p>

  <p class="normal">Kâğıdın altında, "Sadık Chaperon'unuz" imzası vardı.</p>

  <p class="normal">Deliye dönen Savinien doğru papaza gitti; zavallı adam yazısının ve imzasının nasıl kusursuz bir biçimde taklit edildiğini görünce o kadar korktu ki, mektubu bir daha okudu. Mektubu o yazmamıştı; yazmış olsaydı bile mektubunu Ursule'e postayla yollamazdı. Bu son canavarca davranış Ursule'ü öyle ölgün bir hale getirdi ki, papazın sahte mektubunu da eline alarak yeniden kralın savcısına başvurmak zorunda kaldı Savinien. Savcıya:</p>

  <p class="normal">— Yasanın öngörmediği araçlarla bir cinayet işleniyor, dedi genç soylu; hem de yasal vasisi olduğunuz bir yetime karşı.</p>

  <p class="normal">Kral savcısı:</p>

  <p class="normal">— Eğer bunun önünü alacak bir çare biliyorsanız söyleyin, ben de öyle davranayım, dedi; ama ben bilemiyorum! O adsız alçak en iyi öğüdü vermiş. Matmazel Mirouët'yi buraya, Adoration du Saint-Sacrement rahibelerine yollamalı. Bu arada Fontainebleau polis komiseri, benim isteğim üzerine, kendinizi savunma amacıyla silah taşımanıza izin verecek. Rouvre'a kendim gittim; Bay du Rouvre kendisinden kuşkulanılmasına haklı olarak gücendi. Yardımcımın babası Minoret, şatosu için onunla pazarlıkta. Matmazel du Rouvre, Polonyalı zengin bir kontla evleniyor. Dahası, benim gittiğim gün Bay du Rouvre, borç yüzünden tutuklanmamak için sayfiyeden ayrılıyordu.</p>

  <p class="normal">Amirinin danıştığı Désiré, düşüncesini söylemeye cesaret edemedi: bütün bunların Goupil'in işi olduğunu anlamıştı. Ceza yasasını sıyırtıp geçen ve hiçbir maddenin ağına takılmayan böyle bir tezgâhı ancak Goupil kurup işletebilirdi. Cezasız kalma, gizlilik ve başarı, Goupil'in gözüpekliğini artırdı. Korkunç noter kâtibi, kandırdığı Massin aracılığıyla Rouvre Markisi'ni sıkıştırıyor ve asilzadeyi, toprağının geri kalanını Minoret'ye satmaya zorluyordu. Sens'da bir noterle görüştükten sonra Ursule'ü elde etmek için son bir girişimde daha bulunmaya karar verdi. Eşlerini ve servetlerini kız kaçırma yöntemine borçlu bazı Parisli gençler gibi yapmak istiyordu. Minoret'ye, Massin'e, Crémière'e verdiği hizmetler ve Nemours belediye reisi Dionis'in koruması, işin örtbas edilmesini sağlayabilirdi. Artık kimliğini açığa vurmaya karar verdi; Ursule'ü öyle zayıf düşürmüştü ki, kendisine karşı gelebileceğini sanmıyordu. Bununla birlikte, iğrenç oyununun son kozunu oynamadan önce Rouvre'a gidip anlaşmayı gerekli gördü. Sözleşmeyi imzaladığından beri oraya ilk kez adımını atan Minoret'yle birlikte Rouvre'a gitti. Bu arada eski menzilhaneci, oğlundan, gizli bir mektup almıştı. Désiré, Ursule'ü yeni bir saldırıdan korumak amacıyla manastıra yerleştirmek üzere kralın savcısıyla birlikte gelip genç kızı almadan önce, başına gelenler konusunda babasından bilgi istiyordu. Eğer bu işi dostlarından biri yapıyorsa, onu yola getirmesini öğütlüyordu savcı yardımcısı. Adalet her şeyi cezalandıramaz ama, diyordu, sonunda her şeyi öğrenir ve unutmaz. Minoret'nin büyük bir dileği yerine gelmişti. Gâtinais'nin en güzel şatolarından Rouvre'un senetli tapulu sahibi olmuş, parkın çevresine de kırk kırk beş bin frank kadar gelir getiren güzel, zengin topraklar toplamıştı. Bizim ızbandut, Goupil'i adam yerine koymayabilirdi artık. Üstelik bundan sonra kırda yaşamayı düşünüyordu ve Ursule'ün anısı onu rahatsız edemezdi. Taraçada gezinirken Goupil'e:</p>

  <p class="normal">— Oğlum, dedi, artık kuzinimi rahat bırak!</p>

  <p class="normal">Kâtip bu tuhaf davranıştan bir şey anlamadı; ne de olsa budalalığın da kendi derinliği vardır:</p>

  <p class="normal">— Yaa! dedi.</p>

  <p class="normal">— Bak, ben nankör değilim! Bu tuğla ve kesme taştan yapılma güzel şatoyu, çiftliği, koruyu, parkı, bahçeleri, ormanları bana iki yüz seksen bin franga aldırdın... Bugün yalnız şatoyu iki yüz bin eküye yaptıramazsın. Evet, doğruya doğru! Sana yüzde on veriyorum; yirmi bin frankla Nemours'da bir icra memurluğu satın alırsın. Crémière'in kızlarından biriyle, büyüğüyle evleneceğine de bahse girerim.</p>

  <p class="normal">— Hani şu pistonlu korna meraklısıyla mı?</p>

  <p class="normal">Minoret:</p>

  <p class="normal">— Ama annesi ona otuz bin frank veriyor, diye devam etti. Bak oğlum, ben nasıl menzilhaneci olmak için yaratılmışsam, sen de icra memuru olmak için yaratılmışsın; insan neye yeteneği varsa o işi yapmalı.</p>

  <p class="normal">Umutlarının doruğundan tepetaklak düşen Goupil:</p>

  <p class="normal">— Pekâlâ, dedi, işte pullar; bana yirmi bin franklık bir senet imzalayın da pazarlığa cebimde parayla girişeyim.</p>

  <p class="normal">Karısının bilmediği tahvillerden, altı aylık faizlerin toplamı on sekiz bin frank alacağı vardı Minoret'nin; böylece Goupil'den kurtulacağını sandı, kâğıdı imzaladı. Burjuvalar Sokağı'nın bu budala, bu çam yarması Machiavelli'sini bir beyzadelik krizi içinde gören başkâtip, yanından ayrılırken öyle bir "Görüşürüz!" dedi ve Minoret'ye öyle bir bakışla baktı ki, yüksek bir taraçanın üstünden XIII. Louis dönemi modası bir üslupla yapılmış şatonun görkemli çatılarını ve bahçelerini seyreden bu aptal sonradan görmenin yerinde kim olsa, bu sözün, bu bakışın karşısında titrerdi. Goupil'in yayan gittiğini gören Minoret:</p>

  <p class="normal">— Beni beklemiyor musun? diye bağırdı.</p>

  <p class="normal">İntikama susayan ve koca Minoret'nin davranışındaki garip dolambaçların bilmecesini çözmeye çalışan geleceğin icra memuru:</p>

  <p class="normal">— Beni yolunda bulursun babalık! yanıtını verdi.</p>

  <p class="normal">Ursule, alçakça bir karalamanın yaşamını lekelediği günden beri, insanın ruhunda yuvalanan o açıklanması olanaksız hastalıklardan birine tutulmuş, hızla ölüme doğru gidiyordu. Yüzü ölü gibi solgundu; zaman zaman hafif bir sesle ve yavaşça bir şeyler söylüyor, çevresine bezgin, tatlı bakışlarla bakıyor, her şeyi, hatta alnı, bir düşüncenin onu içten içe yiyip bitirdiğini gösteriyordu. İnsanların her zaman bakirelerin başında görmek istediği, saf çiçeklerden yapılmış o eşsiz çelengin elinden gittiğini sanıyordu. Boşluk ve sessizlik içinde, söylenen onur kırıcı sözleri, haince yorumları, küçük kentin alaylarını dinliyordu. Bu yük onun için fazla ağır, hemen inciniveren masumluğunun böyle bir yaraya dayanması olanaksızdı. Artık yakınmıyor, dudaklarında acılı bir gülümseme, insanların haksızlığını meleklerin efendisine şikâyet etmek ister gibi sık sık gözlerini gökyüzüne kaldırıyordu. Goupil Nemours'a döndüğü zaman, Bougival'le Nemours'un hekimi Ursule'ü, kollarında, odasından zemin kata indirmişlerdi. Büyük bir olay olmuştu bu. Clarissa Harlowe<sup class="calibre2"><a href="../Text/balzac_split_012.html#footnote-600-111" id="footnote-600-111-backlink">[111]</a></sup> kadar bile namusuyla oynanmadığı halde genç kızın bir kakım gibi ölmekte olduğunu duyan Bayan de Portenduère, onu görmek ve avutmak için evine gitmeye karar vermişti. Bir önceki gece sabaha dek kendini öldürmekten söz eden oğlunun görüntüsü, yaşlı Brötanyalıya sonunda boyun eğdirmişti. Öte yandan Bayan de Portenduère de bu denli saf bir genç kıza cesaret vermeyi kendi saygınlığına yaraşır bulmuş, onu ziyaret etmekle küçük kentin yaptığı tüm kötülüğü dengeleyeceğini düşünmüştü. Kalabalığın kanısından elbette daha güçlü olan kendi kanısıyla soyluluğun gücünü de vurgulayacaktı böylece. Rahip Chaperon'un verdiği bu ziyaret haberi Ursule'de hemen bir değişikliğe yol açmış, umutsuzluğa kapılan ve Paris'in en ünlü doktorlarına danışmaktan söz eden hekime de yeniden umut vermişti. Ursule'ü vasisinin koltuğuna oturtmuşlardı. Güzelliği öyle bir biçim almıştı ki, yası ve acıları içinde, mutlu günlerinin herhangi bir anından daha güzel görünüyordu. Savinien, kolunda annesiyle görününce genç hastanın yüzüne renk geldi. Yaşlı kadın buyurgan bir sesle:</p>

  <p class="normal">— Ayağa kalkmayın çocuğum, dedi; ben de hasta ve halsizim, ama yine de olan bitenler konusunda düşüncemi söylemek için gelip sizi görmek istedim: sizin Gâtinais'nin en saf, en kutsal, en sevimli kızı olduğunuzu ve bir kişizadeyi mutlu etmeyi hak ettiğinizi düşünüyorum.</p>

  <p class="normal">Ursule önce yanıt veremedi; Savinien'in annesinin kurumuş ellerini aldı, gözyaşlarıyla ıslatarak öptü ve güçsüz bir sesle:</p>

  <p class="normal">— Ah madam! yanıtını verdi, verilen bazı sözlerden cesaret almasaydım, hiçbir zaman kendi düzeyimin üstüne yükselmeyi düşünme cüretini göstermezdim. Sınırsız sevgimden başka bir desteğim de yoktu, ama beni sevdiğim adamdan sonsuza dek ayırmanın çarelerini buldular: beni ona yakışmayacak durumlara düşürdüler...</p>

  <p class="normal">Sonra sesinde, çevresindekileri üzen bir eda belirdi:</p>

  <p class="normal">— Hiçbir zaman, dedi, hiçbir zaman, böyle aşağılanmış, küçük düşmüşken, biriyle evlenmek istemem. Çok seviyordum... Artık bu durumda söyleyebilirim: bir insanı hemen hemen Tanrı kadar seviyorum. Bu yüzden Tanrı...</p>

  <p class="normal">Yaşlı kadın:</p>

  <p class="normal">— Yapmayın, yapmayın çocuğum, dedi, Tanrı'ya kara çalmayın.</p>

  <p class="normal">Sonra kendini zorlayarak:</p>

  <p class="normal">— Yapmayın "kızım", diye ekledi. Kimsenin inanmadığı alçakça bir şakayı büyütmeyin. Ben size söz veriyorum, yaşayacaksınız ve mutlu olacaksınız.</p>

  <p class="normal">Savinien Ursule'ün önüne diz çökerek ellerini öptü:</p>

  <p class="normal">— Mutlu olacaksın, dedi, bak annem sana "kızım" diyor.</p>

  <p class="normal">Gelip hastanın nabzını tutan doktor:</p>

  <p class="normal">— Yeter, dedi, onu sevinçten öldürmeyin.</p>

  <p class="normal">O sırada sokak kapısını açık bulan Goupil, küçük odasının kapısını iterek içeri girdi. İğrenç yüzü yolda gelirken içinde başveren intikam düşünceleriyle canlanmıştı. Deliğinde sıkıştırılmış bir yılanın ıslığına benzeyen bir sesle:</p>

  <p class="normal">— Bay de Portenduère, dedi.</p>

  <p class="normal">Savinien ayağa kalkarak:</p>

  <p class="normal">— Ne istiyorsunuz? yanıtını verdi.</p>

  <p class="normal">— Size iki çift sözüm var.</p>

  <p class="normal">Savinien bahçe yoluna çıktı ve Goupil onu küçük avluya götürdü.</p>

  <p class="normal">— Size şimdi söyleyeceğim sözleri sanki söylememişim gibi davranacağınıza, sevdiğiniz Ursule'ün başı ve üstün tuttuğunuz soyluluk onuru üstüne yemin ederseniz, sizi Matmazel Mirouët'ye yapılan kötülüklerin nedeni konusunda aydınlatabilirim.</p>

  <p class="normal">— Bu kötülüklerin önüne geçebilecek miyim?</p>

  <p class="normal">— Evet.</p>

  <p class="normal">— Öç alabilecek miyim?</p>

  <p class="normal">— Yapandan evet, ama alet olandan hayır.</p>

  <p class="normal">— Neden?</p>

  <p class="normal">— Çünkü... alet olan benim...</p>

  <p class="normal">Savinien sarardı. Noter kâtibi:</p>

  <p class="normal">— Az önce Ursule'ü gördüm, diyerek devam etti.</p>

  <p class="normal">— Ursule'ü mü, dedi soylu genç Goupil'e bakarak.</p>

  <p class="normal">Savinien'in sesinin vurgusu karşısında saygılı bir tavır takınan Goupil:</p>

  <p class="normal">— Matmazel Mirouët'yi, dedi, ve yapılanları onarmak için tüm kanımı dökmeye hazırım. Pişmanım... Beni düelloda ya da başka türlü öldürmeye kalkacak olursanız, kanım ne işinize yarar? Onu içecek değilsiniz ya! Şu anda sizi zehirleyebilir.</p>

  <p class="normal">Bu adamın soğuk mantığı ve merak, Savinien'in kanının kaynamasını yatıştırdı; Goupil'e öyle dik dik bakıyordu ki bu yarı kambur gözlerini yere indirmek zorunda kaldı.</p>

  <p class="normal">— Seni kim bu işe koştu? dedi delikanlı.</p>

  <p class="normal">— Yemin ediyor musunuz?</p>

  <p class="normal">— Başına bir iş gelmemesini istiyor musun?</p>

  <p class="normal">— Sizin ve Matmazel Mirouët'nin beni bağışlamanızı istiyorum.</p>

  <p class="normal">— O seni bağışlar, ama ben, asla!</p>

  <p class="normal">— En azından unutur musunuz?</p>

  <p class="normal">Çıkara dayanan mantığın ne korkunç bir gücü vardır! Biri ötekini parça parça etmek isteyen bu iki adam, orada, küçük bir avluda, aynı duyguyla bir araya gelmiş, birbirleriyle konuşmak zorunluluğu içinde burun buruna duruyorlardı.</p>

  <p class="normal">— Seni bağışlarım ama unutamam.</p>

  <p class="normal">— İşe yaramaz, dedi Goupil soğukkanlılıkla.</p>

  <p class="normal">Savinien'in sabrı tükendi. Goupil'in yüzüne öyle bir tokat indirdi ki, sesi avluda çınladı. Kâtip az kaldı yere düşüyordu; tokadın ardından Savinien'in kendisi bile sendeledi.</p>

  <p class="normal">— Bunu hak ettim, dedi Goupil; bir aptallık yaptım. Sizi olduğunuzdan daha soylu sanıyordum. Sizse verdiğim bir fırsattan yararlandınız...</p>

  <p class="normal">Sonra Savinien'e kin dolu gözlerle bakarak:</p>

  <p class="normal">— Şimdi elimdesiniz, dedi.</p>

  <p class="normal">— Siz bir katilsiniz, dedi soylu genç.</p>

  <p class="normal">Goupil:</p>

  <p class="normal">— Bıçak nasıl cani değilse, ben de değilim, yanıtını verdi.</p>

  <p class="normal">— Özür dilerim, dedi Savinien.</p>

  <p class="normal">Goupil vahşi bir alaycılıkla:</p>

  <p class="normal">— İntikamınızı yeterince aldınız mı? dedi. Bu kadarla kalacak mısınız?</p>

  <p class="normal">— Karşılıklı bağışlayıp unutalım, dedi Savinien.</p>

  <p class="normal">Kâtip elini kişizadeye uzatarak:</p>

  <p class="normal">— Elinizi verin, dedi.</p>

  <p class="normal">Savinien Ursule'ün hatırı için bu utanca katlanarak:</p>

  <p class="normal">— Buyurun, dedi. Ama söyleyin sizi kim itiyordu bu işe?</p>

  <p class="normal">Goupil'in gözlerinin önünde bir terazi vardı sanki; bir kefesinde Savinien'in tokadı, öteki kefesinde Minoret'ye karşı kini. Bir iki saniye kararsızlık içinde bocaladı, ama sonunda bir ses ona, "Noter olacaksın!" diye bağırdı. Bunun üzerine soylu gencin elini sıkarak:</p>

  <p class="normal">— Bağışlayıp unutalım mı? Evet, karşılıklı mösyö, dedi.</p>

  <p class="normal">— Ursule'e kötülük eden kim? diye sordu Savinien.</p>

  <p class="normal">— Minoret! Ölüp de gömülse sevinecek... Neden mi? Bilmiyorum ama nedenini arayacağız. Yalnız beni bu işlere karıştırmayın, çünkü benden kuşkulanılırsa size yardım edemem. Ursule'e saldıracak yerde onu savunacağım; Minoret'ye hizmet edeceğime tasarılarını bozmaya çalışacağım. Onu yere vurmak, yok etmek için yaşıyorum ben. Onu ayaklarımın altına alacağım, ölüsünün üstünde hora tepeceğim, kemikleriyle domino oynayacağım! Yarın herkes, bütün Nemours'un, Fontainebleau'nun, Rouvre'un duvarlarında kırmızı kalemle yazılmış: Minoret bir hırsızdır tümcesini okuyacak. O geberesiceyi havan topu gibi atacağım! Şimdi aramızdaki sır bizi birleştiriyor; isterseniz Matmazel Mirouët'nin önünde diz çökeyim, beni onu öldürmeye kadar götüren o çılgın tutkuya lanet ettiğimi söyleyeyim. Beni bağışlaması için yalvarayım. Biraz kendine gelir! Sulh yargıcıyla papaz orada, bu iki tanık yeter, ama Bay Bongrand mesleğime engel olmayacağına onuru üzerine söz vermeli. Artık benim bir mesleğim var.</p>

  <p class="normal">Öğrendiklerinden şaşkına dönen Savinien:</p>

  <p class="normal">— Bir dakika bekleyin, yanıtını verdi.</p>

  <p class="normal">Odaya girerek:</p>

  <p class="normal">— Ursule, yavrum, dedi, size bunca acı veren adam yaptıklarına bin kez pişman, bayların önünde, her şeyin unutulması koşuluyla sizden af diliyor.</p>

  <p class="normal">Papaz, sulh yargıcı ve doktor bir ağızdan:</p>

  <p class="normal">— Nasıl? Goupil mi? dediler.</p>

  <p class="normal">Ursule parmaklarını dudaklarına götürerek:</p>

  <p class="normal">— Sırrını ele vermeyin, dedi.</p>

  <p class="normal">Goupil bu sözü duydu, Ursule'ün hareketini gördü, heyecanlandı. İçli bir sesle:</p>

  <p class="normal">— Matmazel, dedi, şu anda itiraflarımı bütün Nemours'un duymasını isterdim: önüne geçilmez bir tutku aklımı başımdan aldı ve bana, namuslu insanların ayıplamasından başka cezası olmayan suçlar işletti. Şu söylediklerimi her yerde yineleyeceğim, kötü şakaların yol açtığı zarara ne kadar üzüldüğümü de ekleyeceğim.</p>

  <p class="normal">Sonra ayağa kalktı, biraz alaylı bir edayla:</p>

  <p class="normal">— Ama Bayan de Portenduère'i burada gördüğüme göre, bunlar mutluluğunuzun bir an önce gerçekleşmesine yardım etmiştir belki de, dedi.</p>

  <p class="normal">Papaz:</p>

  <p class="normal">— Pekâlâ Goupil, dedi; Matmazel Ursule sizi bağışladı, ama katil olmanıza ramak kaldığını da hiçbir zaman unutmamalısınız.</p>

  <p class="normal">Goupil sulh yargıcına dönerek.</p>

  <p class="normal">— Bay Bongrand, diye devam etti; bu akşam Lecœur'le icra bürosunu satın almak için pazarlığa girişeceğim, umarım ki hatamı onarışım sizde iyi bir etki bırakmıştır; savcılıkta ve bakanlıkta isteğime destek olursunuz.</p>

  <p class="normal">Sulh yargıcı düşünceli bir edayla başını eğerek yanıt verdi; Goupil de Nemours'daki iki icra bürosundan en iyisi için pazarlık yapmaya gitti. Ötekilerin hepsi Ursule'ün evinde kaldılar ve bütün gece, genç kızın ruhunu yeniden huzura ve dinginliğe kavuşturmaya çalıştılar; noter kâtibinin doyurucu sözleri de etkisini hemen göstermiş ve Ursule'de değişiklikler gözlenmeye başlamıştı bile.</p>

  <p class="normal">— Bu olay bütün Nemours'a yayılır, diyordu Bongrand.</p>

  <p class="normal">Papaz da:</p>

  <p class="normal">— Görüyorsunuz ya çocuğum, diyordu, Tanrı'nın size bir kızgınlığı yokmuş.</p>

  <p class="normal">Minoret Rouvre'dan oldukça geç döndü, yemeğini geç yedi. Saat dokuza doğru, gün batarken Çin köşkünde, karısının yanında yediklerini sindirmeye çalışıyor, onunla Désiré'nin geleceğinden söz ediyordu. Adliyeye girdiğinden beri adam olmaya başlamıştı Désiré: çalışıyordu; Melun'e geçeceği söylenen Fontainebleau kral savcısının yerine atanması olasılığı vardı. Ona bir kız aramak gerekiyordu, eski soylulardan yoksul bir kız; o zaman Paris adliyesine de girebilirdi. Belki onu Fontainebleau milletvekili seçtirebilirlerdi; Zélie'nin niyeti de yazı Rouvre'da geçirdikten sonra kışın Fontainebleau'da oturmaktı. Her şeyi en iyi biçimde yoluna koyduğu için kendi kendine sevinen Minoret, Ursule'ü düşünmüyordu artık; oysa tam o sırada, aptalcasına yol açtığı dram korkunç bir biçimde düğümleniyordu.</p>

  <p class="normal">— Bay de Portenduère geldi, sizinle görüşmek istiyor, dedi içeri giren Cabirolle.</p>

  <p class="normal">Zélie:</p>

  <p class="normal">— Buyursun, yanıtını verdi.</p>

  <p class="normal">Akşam karaltısı, eskiden doktorun kitaplık olarak kullandığı galerinin tahtalarında Savinien'in çizmelerinin gıcırtısını duyunca titremeye başlayan Minoret'nin ansızın sarardığını karısının görmesini engelledi. Soyguncu, uzaktan uzağa felaketin kokusunu almıştı. Savinien içeri girdi, başından şapkasını çıkarmadı, elinden bastonunu bırakmadı, kollarını göğsünün üstünde kavuşturarak karı kocanın önünde ayakta, kıpırdamadan durdu.</p>

  <p class="normal">— Bay ve Bayan Minoret, dedi, bütün Nemours kentinin de bildiği gibi yakında evleneceğim bir genç kıza alçakça eziyet etmenizin nedenini öğrenmeye geldim. Neden namusuna leke sürmeye çalıştınız? Neden ölmesini istediniz? Neden Goupil gibi bir adamın aşağılamalarıyla yüz yüze bıraktınız?.. Yanıt verin.</p>

  <p class="normal">Zélie:</p>

  <p class="normal">— Tuhafsınız Bay Savinien, dedi, ne diye bizim de anlamadığımız bir şeyin nedenlerini gelip bize soruyorsunuz? Ursule'den bana ne? Minoret Amca öldüğünden beri aklımın kenarından bile geçmedi! Goupil'e de onun hakkında tek sözcük söylemedim. O da kaçığın biri zaten; ona köpeğimi bile emanet etmem. Ne duruyorsun yanıt versene Minoret! Mösyönün sana saygısızlık etmesine, sana yakışmayan alçaklıklar yüklemesine ses çıkarmayacak mısın? Prenslere yaraşır bir şatonun çevresinde kırk sekiz bin lira getiren toprakları olan bir adam böyle saçma şeylere tenezzül eder mi? Ayağa kalsana! Ne diye lök gibi duruyorsun?</p>

  <p class="normal">Minoret sonunda, gevrekliği yüzünden titremesi büsbütün belli olan incecik sesiyle:</p>

  <p class="normal">— Mösyönün ne demek istediğini anlamıyorum, dedi. Bu kızcağızla ne diye uğraşayım! Belki Goupil'e, onu Nemours'da görmenin ne kadar canımı sıktığını söylemişimdir; oğlum Désiré onu sevmeye başlıyordu, ben de bu kızla evlenmesini istemiyordum, işte bütün olay bu.</p>

  <p class="normal">— Goupil bana her şeyi itiraf etti Bay Minoret.</p>

  <p class="normal">Bir an korkunç bir sessizlik oldu, o sırada üçü de birbirini gözden geçiriyordu. Zélie, çam yarması kocasının şişman suratında sinirli bir hareket görmüştü.</p>

  <p class="normal">Soylu genç sözüne devam ederek:</p>

  <p class="normal">— Sizler birer böcekten başka bir şey olmasanız da, dedi, korkunç bir intikam alacağım sizden; almasını da bilirim. Matmazel Mirouët'ye yapılan hakaretlerin hesabını altmış yedi yaşındaki bir ihtiyardan değil, oğlundan soracağım. Oğlunuz Bay Minoret'yle, Nemours'a ilk ayak bastığı gün karşılaşacağız. Benimle düello etmek zorunda kalacak, edecek de! Yoksa öyle bir aşağılamaya uğrayacak ki adam içine çıkamayacak; o Nemours'a gelmezse, ben Fontainebleau'ya gideceğim! Öcümü alacağım. Zavallı, savunmasız genç bir kızın namusunu alçakça lekelemeye çalışmanız cezasız kalmayacak.</p>

  <p class="normal">— Ama Goupil gibi bir adamın iftiraları ne...</p>

  <p class="normal">Savinien Minoret'nin sözünü keserek:</p>

  <p class="normal">— Sizi onunla yüzleştirmemi ister misiniz? diye bağırdı. Beni dinlerseniz işi çevreye yaymayın, sizin, Goupil'in ve benim aramda kalsın; işi oluruna bırakın, oğlunuza önerme lütfunda bulunacağım düelloda kararı Tanrı verir.</p>

  <p class="normal">Zélie:</p>

  <p class="normal">— Yoo, bu böyle olmaz! diye atıldı. Désiré'nin sizin gibi işi kılıç tabanca çekmek olan eski bir denizciyle dövüşmesine izin verir miyim sanıyorsunuz! Şikâyetiniz Minoret'dense, işte Minoret; Minoret'yi alın, Minoret'yle düello edin! Siz de söylüyorsunuz, oğlumun bu işlerde hiçbir suçu yok. Cezasını niye o çeksin?.. Sonra ben insanın burnundan fitil fitil getiririm küçük bey! Haydi Minoret! Koca bir ahmak gibi orada şaşkın şaşkın ne duruyorsun! Hem kendi evindesin, hem de bu beyefendinin karının önünde şapkasını çıkartmamasına göz yumuyorsun! İlk yapacağınız şey, şuradan çekip arabanızı gitmek olsun küçük beyim. Herkes evinin ağasıdır. Bu mavallarla ne istediğinizi anlamıyorum ama, yüz geri bakalım! Désiré'nin kılına dokunursanız, siz de, o sersem Ursule'ünüz de kozunuzu benimle paylaşırsınız.</p>

  <p class="normal">Adamlarını çağırmak için hızla çıngırağı çekti. Zélie'nin dırdırına aldırmayan Savinien:</p>

  <p class="normal">— Söylediklerimi iyi düşünün, diye yineledi.</p>

  <p class="normal">Karı kocanın içine bu kurdu soktuktan sonra da çekip gitti. Zélie kocasına:</p>

  <p class="normal">— Bana bak Minoret, dedi, bunun ne demek olduğunu bana söyleyecek misin, söylemeyecek misin? Elin delikanlısı durup dururken saygın bir eve girip son moda bir curcuna çıkarmaz, bir aile çocuğunu öldürmeye kalkışmaz.</p>

  <p class="normal">— O pis maymun Goupil'in bir oyunu olacak. Rouvre'u bana ucuza kapatırsa noter olmasına yardım edeceğime söz vermiştim. Sonra da yüzde on tutarı, yirmi bin franklık bono verdim, sanırım hoşnut kalmadı.</p>

  <p class="normal">— Evet, ama daha önce, Ursule'e neden geceleri serenatlar yaptırdı, türlü dolaplar çevirdi?</p>

  <p class="normal">— Onunla evlenmek istiyordu.</p>

  <p class="normal">— O mu! Ayol o beş parasız bir kızla evlenir mi? Minoret, bak bana saçma sapan şeyler söylüyorsun. Aptal olduğun için de pek yutturamıyorsun oğlum. Bu işin altında bir iş var, ne olduğunu söyle bakalım.</p>

  <p class="normal">— Bir şey yok.</p>

  <p class="normal">— Bir şey yok mu? Ben de sana "yalan söylüyorsun" diyorum. Görüşürüz bakalım!</p>

  <p class="normal">— Beni rahat bırakacak mısın?</p>

  <p class="normal">— Bana bak, sonra gider Goupil'i söylettiririm; ne zehir küpüdür bilirsin, senin için hayırlı olmaz.</p>

  <p class="normal">— Ne istersen yap.</p>

  <p class="normal">— Elbette ne istersem yaparım! Tek isteğim, Désiré'nin kılına zarar gelmemesi; başına bir felaket gelirse, anlıyor musun, öyle şeyler yaparım ki, darağacına kadar giderim. Désiré ha!.. Sen de yerinden bile kıpırdamıyorsun!</p>

  <p class="normal">Minoret'yle karısı arasında böylece başlayan tartışma, uzun acı sözlerle uzayıp gitti. Bu budala soyguncu kendi kendisiyle ve Ursule'le kavgasının, yine kendi hatası yüzünden büyüdüğünü, üstelik yeni ve korkulacak bir rakibin de işe karışmasıyla arapsaçına döndüğünü fark ediyordu. Minoret ertesi gün, parayı bastırıp yatıştırmak için Goupil'i bulmaya çıktığında, duvarların üstünde, Minoret bir hırsızdır! sözlerini okudu. Rastladığı herkes ona acıyor, bu imzasız yazıyı yazanın kim olduğunu soruyor, sonra da onun kafasız biri olduğunu anımsayarak dolambaçlı yanıtlarını hoş görüyordu. Budalalar, zayıflıkları sayesinde, akıllıların güçleriyle kazandığından fazlasını elde ederler. Yazgısına karşı koymaya çalışan büyük bir adama kimse yardım etmez, ama top atan bir bakkala hemen arka çıkılır. Neden bilir misiniz? İnsan bir budalayı korumakla ondan üstün olduğunu sanır da ondan; oysa üstün yetenekli birine yardım eden kişi, olsa olsa onunla eşit olur ki, bu da can sıkıcı bir durumdur. Eğer aklı başında biri, Minoret gibi şaşkın şaşkın, anlamsız sözler geveleseydi hapı yutmuştu. Zélie'yle uşakları, intikam güden o sözleri yazıldıkları her yerden sildiler; ama Minoret'nin vicdanındakiler yerli yerinde kaldı. Goupil, icra memuruna bir gün önce söz verdiği halde, sözleşmeyi imzalamaktan hiç çekinmeden caydı.</p>

  <p class="normal">— Sevgili Lecœur, artık Dionis'in noterliğini satın alabileceğim; böylece sizinkini başkalarına satmanızı da sağlayabilirim. Sözleşmenizi feshedin; sonuçta iki pullu kâğıt çöpe gitmiş olur. İşte size yetmiş santim.</p>

  <p class="normal">Lecœur Goupil'den korktuğu için şikâyet edemedi. Dionis'in noterliğini satın alabilmesi için Minoret'nin Goupil'e kefil olduğunu bütün Nemours hemen duydu. Müstakbel noter Savinien'e bir mektup yazarak Minoret'yle ilgili söylediklerini yalanladı; bu mektupta genç soyluya yeni durumunun, yüce divan tarafından kabul edilen yasanın ve adalete beslediği saygının düello etmesine engel olduğunu bildiriyor, ancak bundan sonra kendisine saygılı davranmasını istiyor, çok iyi savate<sup class="calibre2"><a href="../Text/balzac_split_012.html#footnote-600-112" id="footnote-600-112-backlink">[112]</a></sup> bildiğini söylüyor ve ilk saldırısında bacağını kıracağını yazıyordu. Nemours'un duvarları bir daha dile gelmedi. Ama Minoret'nin karısıyla kavgası sürüp gitti; Savinien'se ürkütücü bir sessizliğe bürünmüştü. Bu olaylardan on gün sonra, Massin'lerin büyük kızıyla müstakbel noterin evlenecekleri haberi herkesin ağzında dolaşıyordu. Kızın seksen bin frangına karşılık çirkinliği, Goupil'in de noterliğine karşılık eciş bücüşlüğü vardı: dolayısıyla da bu birleşme herkese hem olası, hem uygun göründü.</p>

  <p class="normal">Bir gece yarısı sokağa gizlenen iki kişi, Goupil'i Massin'lerden çıktığı sırada yakalayıp bir temiz dövdüler, sonra da ortadan kayboldular. Goupil o gece olup bitenlerden kimseye söz etmedi; dahası, penceresinden bakarken onu tanır gibi olan yaşlı bir kadını da yalancı çıkardı.</p>

  <p class="normal">Bu küçük ama önemli olayların üstünde duran sulh yargıcı, Goupil'in gizemli bir güçle Minoret'yi avcunun içine aldığını fark etti ve bunun nedenini anlamaya karar verdi.</p>

  <p class="normal">Küçük kentin kamuoyu, Ursule'ün bütünüyle masum olduğuna artık inanmıştı ama Ursule ancak yavaş yavaş kendine geliyordu. Ruhunu ve aklını özgür bırakan bu bedensel bitkinlik içinde başından bazı tuhaf olaylar geçti. Sonuçta korkunç şeylere yol açan ve eğer haberi olsaydı, bilimin kuşkusuz ilgileneceği olaylardı bunlar. Bayan de Portenduère'in ziyaretinden on gün sonra Ursule bir düş gördü. Bu düş, gerek tinsel yanları, gerekse fiziksel diyebileceğimiz koşullarıyla doğaüstü bir hayale benziyordu daha çok. Vaftiz babası Minoret genç kıza göründü ve kendisiyle gelmesi için işaret etti. Ursule giyindi, karanlıklar arasında ölünün peşinden Burjuvalar Sokağı'ndaki eve kadar gitti; orada her şeyin, vaftiz babasının öldüğü gün bıraktığı gibi yerli yerinde olduğunu gördü. Yaşlı adamın üstünde ölümünden bir gün önce giydiği giysiler vardı, benzi soluktu, hareket ederken hiç gürültü çıkarmıyordu; yine de hafifliliğine ve uzaktan bir yankı gibi gelmesine karşın sesini çok iyi duyuyordu Ursule. Doktor yeğenini Çin köşkündeki yazı odasına kadar götürdü, Boulle yapımı küçük mobilyanın mermerini kaldırttı; doktor öldüğü gün de yine bu mermeri kaldırmıştı, ama mermerin altı bu kez boş değildi. Genç kız, vaftiz babasının gidip getirmesini söylediği mektubu gördü; zarfı açtı, hem mektubu, hem de Savinien adına düzenlenmiş vasiyetnameyi okudu. "Harfler güneş ışığıyla yazılmış gibi pırıl pırıl parlıyor, gözlerimi yakıyordu" diyecekti sonradan papaza. Teşekkür etmek için eniştesine bakınca ölünün renksiz dudaklarında sevecen bir gülümseme gördü. Daha sonra hayalet, o gün baş başa konuştukları şeyleri Minoret'nin koridordan dinleyişini, gidip kilidi söküşünü, kâğıtları alışını gösterdi; sesi hafifti ama söyledikleri açıkça anlaşılıyordu. Sonra sağ eliyle yeğenini yakaladı ve onu zorlayarak, ölü adımlarıyla, Minoret'nin peşi sıra araba durağına kadar götürdü. Ursule kenti geçti, araba istasyonuna, Zélie'nin eski odasına girdi; ölü orada da hırsızın mektupları açışını, okuyuşunu, yakışını gösterdi.</p>

  <p class="normal">— Kâğıtları ancak üçüncü kibritte yakabildi, diye anlatıyordu Ursule; küllerini de ocağa gömdü. Bundan sonra vaftiz babam beni yeniden evimize getirdi, Bay Minoret-Levrault'nun kütüphaneye usulca girdiğini, Pandectes'lerin üçüncü cildinden her biri on iki bin liralık üç tahville bunların kâğıt para halindeki faizlerini aldığını gördüm. Vaftiz babam, "Seni ölümün eşiğine kadar getiren üzüntülere bu adam neden oldu" dedi. "Ama Tanrı senin mutlu olmanı istiyor. Daha ölmeyeceksin, Savinien'le evleneceksin! Eğer beni seviyorsan, eğer Savinien'i seviyorsan, yeğenimden paranı geri iste. Bunun için yemin et bana!" Minoret'nin havarilerine görünen İsa gibi pırıl pırıl parlayan hayaleti, içinde bulunduğu sıkıntılı durumda Ursule'ün ruhunda öylesine şiddetli bir etki yaratmıştı ki, bu kâbusu geçiştirmek için eniştesine her istediğini yapma sözünü verdi. Uyandığı zaman kendini ayakta, odasının ortasında, vaftiz babasının hastalığından beri duvarda asılı duran resmi karşısında buldu. Yatağına girdi, büyük bir heyecan geçirdikten sonra yeniden uyudu; uyandığı zaman bu garip düşü anımsadı, ama sözünü etmekten çekindi. Sağduyusu ve inceliği, doğrudan kendi parasal çıkarlarını ilgilendiren böyle bir düşü anlatmasına engeldi; uyumadan önce Bougival, eniştesinin ona çok para bıraktığını, bundan hiç kuşkusu olmadığını söylemişti; Ursule düşünü bu konuşmaların doğal bir sonucu saydı. Ama aynı düşü daha ağırlaşmış bir biçimde yeniden görünce, bu kez büyük bir korkuya kapıldı. Vaftiz babasının buz gibi soğuk eli ikinci kez omzuna dokununca, korkunç bir acı, tanımlanması olanaksız bir heyecan duydu. Yaşlı adam mezardan gelir gibi bir sesle, "Ölülerin sözünü dinlemek gerekir!" diyordu.</p>

  <p class="normal">— Beyaz ve boş gözlerinden yaşlar dökülüyordu, diye anlatıyordu Ursule.</p>

  <p class="normal">Üçüncüsünde ölü onu uzun örgülerinden yakaladı; Minoret'nin Goupil'le konuşmasını, Ursule'ü Sens'a götürürse ona para sözü verişini gösterdi. Bunun üzerine Ursule üç düşünü de Rahip Chaperon'a anlatmaya karar verdi. Bir akşam ona:</p>

  <p class="normal">— Papaz efendi, dedi, ölülerin insana görünebileceğine inanıyor musunuz?</p>

  <p class="normal">— Yavrucuğum, dedi, bu konuda gerek dinsel tarihin, gerekse dindışı ve çağdaş tarihin bize sunduğu birkaç tanıklık vardır; ama Kilise buna hiçbir zaman inanmamıştır; bilime gelince, Fransa'da böyle şeylerle yalnızca alay edilir.</p>

  <p class="normal">— Peki siz ne diyorsunuz?</p>

  <p class="normal">— Tanrı'nın gücü sınırsızdır yavrucuğum.</p>

  <p class="normal">— Vaftiz babam size böyle şeylerden söz eder miydi?</p>

  <p class="normal">— Evet, sık sık. Bu konulardaki düşüncesini bütünüyle değiştirmişti. Bu değişim de –bunu bana yirmi kez söyledi– Paris'te bir kadının, sizin Nemours'da vaftiz babanız için dua ettiğinizi duyduğu, takviminizdeki Saint-Savinien gününe kırmızı kalemle koyduğunuz işareti gördüğü günden başlamıştı.</p>

  <p class="normal">Ursule öyle bir çığlık attı ki papaz ürperdi: Nemours'a döndüğünde vaftiz babasının içinden geçenleri bildiği, alıp takvimine baktığı günü anımsamıştı.</p>

  <p class="normal">— Öyleyse, dedi, gördüğüm hayaller olabilecek şeyler. Vaftiz babam, tıpkı İsa'nın havarilerine göründüğü gibi göründü bana. Sarı bir ışıkla çevriliydi, konuşuyordu! Sizden ruhu için bir ayin yaptırarak, beni öldüren bu hayallerin bir daha görünmemesi için Tanrı'ya dua etmenizi rica edecektim.</p>

  <p class="normal">En küçük ayrınıtısına dek üç düşünü de anlattı. Olayların derin gerçekliği, hareketlerinin serbestliği, iç varlığının bir uyurgezer gibi ve eniştesinin hayaletinin yönetiminde büyük bir kolaylıkla dolaşması üstünde ısrarla durdu. Ursule'ün yalan söylemeyeceğini bilen papazı en çok şaşırtan şey, Zélie Minoret'nin eskiden araba işletmesinde oturduğu odayı olduğu gibi betimlemesiydi. Ursule oraya hiç gitmemiş, bu odadan söz edildiğini bile duymamıştı. Ursule:</p>

  <p class="normal">— Peki, bu garip hayaller insana hangi yollardan görünüyor? diye sordu. Eniştem ne düşünüyordu bu konuda?</p>

  <p class="normal">— Enişteniz yavrucuğum, varsayımlarla mantık yürütüyordu. Tinsel bir dünyanın, bir düşünceler dünyasının var olabileceğini kabul etmişti. Eğer düşünceler insana özgü, insanın yarattığı şeylerse ve kendilerine özgü bir yaşamla varlıklarını sürdürüyorlarsa, dış duyularımızla yakalayamayacağımız, ama bazı koşullarda iç duyularımızın kavrayabileceği bir biçimleri de olması gerekir. Böylece eniştenizin düşünceleri sizi sarıp içine almış olabilir ve belki de siz onlara eniştenizin görüntüsünü verdiniz. Öte yandan Minoret bu söylenenleri yaptıysa, bu hareketler de bir düşünce haline gelmiştir; çünkü her hareket birkaç düşüncenin sonucudur. Ve eğer düşünceler tinsel dünyada hareket ediyorlarsa, ruhunuz buraya girdiğinde bu düşünceleri görmüş olabilir. Bu olgular, bellekle ilgili olgulardan daha mı garip? Bellekle ilgili olgular da, en az bitkilerin kokuları kadar şaşırtıcı, açıklanması olanaksız şeyler; bitkilerin kokuları, belki de onların düşünceleridir, kimbilir!..</p>

  <p class="normal">— Tanrım! Ne kadar da büyütüyorsunuz dünyayı! Ama bir ölünün konuştuğunu duymak, yürüdüğünü, hareket ettiğini görmek! Bu olacak şey mi?</p>

  <p class="normal">Rahip Chaperon:</p>

  <p class="normal">— İsveç'te Swedenborg, ölülerle konuştuğunu neredeyse açıkça kanıtladı, diye yanıtladı onu. Ayrıca kitaplığa gelirseniz, hiç de martavallar uyduracak bir adam olmayan ve Toulouse'da kafası kesilen ünlü Montmorency Dükü'nün yaşam öyküsünden, hemen hemen sizinkine benzer bir olayı okuyabilirsiniz. Benzer bir olay, yüz yıl önce Cardan'ın da başına gelmiş.</p>

  <p class="normal">Ursule'le papaz birinci kata çıktılar. Rahip 1666'da Paris'te basılmış ve prensi tanıyan, çağdaşı bir din adamı tarafından yazılmış Henri de Montmorency'nin Yaşamı adlı küçük bir kitabı arayıp buldu.</p>

  <p class="normal">Kitabı genç kızın eline verirken:</p>

  <p class="normal">— 175. ve 176. sayfaları okuyun, dedi. Vaftiz babanız bu parçayı birkaç kez okudu; bakın burada biraz tütünü bile kalmış.</p>

  <p class="normal">Aşağıya aktardığımız bölümü okumak için kitabı alırken:</p>

  <p class="normal">— Tütünü var ama kendisi yok, dedi Ursule.</p>

  <p class="normal">"Privas kuşatması, komuta kademelerinden birkaç kişinin ölümüyle önem kazandı. Burada iki süvari generali yitirilmişti: bunlardan biri, Marki d'Uxelles, düşmana sokulurken aldığı bir yaradan, öteki, Marki de Portes da başına yediği bir kurşunla ölmüştü. Marki de Portes, öldüğü gün Fransa mareşalliğine yükselecekti. Markinin öldüğü saatlerde çadırında uyuyan Montmorency Dükü, markinin sesine benzeyen ve kendisine veda eden bir sesle uyandı. Çok yakını olan bu insana duyduğu sevgi nedeniyle, bu düşü imgeleminin bir ürünü saydı; geceyi her zamanki gibi siperde çalışarak geçirdiği için de hiç endişelenmeden yeniden uyudu. Ama aynı ses uykusunu yeniden böldü; ancak uyurken görebildiği hayalet onu yeniden uyandırdı ve ortadan kaybolmadan önce söylediği sözleri dikkatle dinlemeye zorladı. O zaman dük, günün birinde filozof Pitart'ın bedenle ruhun birbirinden ayrılması konusunda söylediklerini dinlerken arkadaşıyla birbirlerine verdikleri sözü anımsadı: ilk ölen, olanak bulursa gelip ötekine veda edecekti. Bunun üzerine, bu uyarının doğru olmasından korkan Montmorency Dükü, hemen uşaklarından birini markinin epey uzaktaki karargâhına yolladı. Daha yolladığı adam geri dönmemişti ki, kral adına haberciler geldi. Kral, korktuğu felaketi ona, kendisini avutabilecek kişiler aracılığıyla bildiriyordu.</p>

  <p class="normal">"Birkaç kez Montmorency Dükü'nün ağzından duyduğum ve hem olağanüstülüğü, hem de gerçekliğiyle anlatmaya değer buldum bu olayın nedenlerinin tartışmasını doktorlara bırakıyorum."</p>

  <p class="normal">— Peki, bu durumda ne yapmalıyım? dedi Ursule.</p>

  <p class="normal">Papaz:</p>

  <p class="normal">— Yavrucuğum, diye devam etti, ortada öyle önemli olaylar dönüyor ve bunlar sizin öyle yararınıza ki, kesinlikle kimseye bir şey söylememeniz gerekir. Gördüğünüz hayalin sırrını şimdi bana açtığınız için, belki de bir daha görünmeyecektir. Öte yandan artık kiliseye gidecek kadar güçlüsünüz, yarın gelip Tanrı'ya şükredin, vaftiz babanızı huzura kavuşturması için de dua edin. Bu arada sırrınızı güvenilir ellere teslim ettiğinizden emin olabilirsiniz.</p>

  <p class="normal">— Nasıl korkular içinde uyuduğumu, vaftiz babamın bana nasıl baktığını bilseniz! Son seferinde, beni daha uzun süre görmek için eteklerime sarılıyordu. Yüzüm gözüm yaş içinde uyandım.</p>

  <p class="normal">Papaz:</p>

  <p class="normal">— İçiniz rahat etsin, artık gelmez, dedi genç kıza.</p>

  <p class="normal">Rahip Chaperon, bir an bile geçirmeden Minoret'nin evine gitti, Çin köşkünde bir dakika kendisiyle görüşmesini rica etti; yalnız olmaları için de ısrar etti.</p>

  <p class="normal">— Konuştuklarımızı bizden başka kimse duymaz, değil mi? diye sordu.</p>

  <p class="normal">— Kimse, yanıtını verdi Minoret.</p>

  <p class="normal">Papaz Minoret'ye yumuşak ama dikkatli bakışlarını çevirerek:</p>

  <p class="normal">— Mösyö, dedi, beni bilirsiniz sanırım; size yalnızca sizi ilgilendiren önemli ve olağanüstü şeylerden söz edeceğim; bunlar konusunda ağzımı açıp kimseye tek söz etmeyeceğime inanabilirsiniz, ama sizi bilgilendirmemek elimde değil.</p>

  <p class="normal">Sonra büfenin yerini göstererek:</p>

  <p class="normal">— Amcanızın sağlığında şurada, dedi, üstü mermerli, Boulle yapımı küçük bir büfe vardı. (Minoret sapsarı kesildi.) Mermerin altına amcanız, yeğeni için bir mektup koymuştu...</p>

  <p class="normal">Ve papaz, en küçük ayrıntıları bile atlamadan Minoret'nin yaptıklarını Minoret'ye anlattı. Eski menzilhaneci, alev almadan sönen iki kibrit ayrıntısını duyunca saçlarının diken diken olduğunu hissetti. Anlattıklarını bitirdiğinde papaza:</p>

  <p class="normal">— Bu palavraları kim uydurmuş? dedi.</p>

  <p class="normal">— Ölünün kendisi!</p>

  <p class="normal">Bu yanıt Minoret'yi hafifçe ürpertti; o da doktoru düşünde görüyordu çünkü. Başında dolaşan tehlikenin korkusuyla ömründe ilk kez bir şaka yaptı:</p>

  <p class="normal">— Papaz efendi, dedi, Tanrı lütfedip benim için de bir mucize gösteriyor!</p>

  <p class="normal">— Tanrı'nın yaptığı her şey doğaldır, diye yanıtladı onu papaz. Biraz olsun soğukkanlılığına kavuşan ızbandut:</p>

  <p class="normal">— Bu olağanüstü öykünüz, dedi, beni hiç korkutmuyor.</p>

  <p class="normal">Papaz:</p>

  <p class="normal">— Sizi korkutmaya gelmedim sevgili mösyö, dedi, dünyada hiç kimseye bundan söz edecek değilim. Doğruyu yalnız siz biliyorsunuz. Bu Tanrı'yla sizin aranızda bir şey.</p>

  <p class="normal">— Haydi papaz efendi! İnsanların güvenini böylesine korkunç bir biçimde kötüye kullanacağıma inanabilir misiniz?</p>

  <p class="normal">Papaz bir kilise adamı edasıyla:</p>

  <p class="normal">— Ben ancak günah çıkarırken bana itiraf edilen ve pişmanlık duyulan suçlara inanırım, dedi.</p>

  <p class="normal">Minoret:</p>

  <p class="normal">— Suç mu? diye bağırdı.</p>

  <p class="normal">— Korkunç sonuçlar doğuran bir suç.</p>

  <p class="normal">— Neden?</p>

  <p class="normal">— İnsanların adaletinin elinden kurtulduğu için. Burada cezası çekilmeyen suçların hesabı öbür dünyada verilir.</p>

  <p class="normal">— Tanrı böyle önemsiz şeylerle ilgilenir mi sanıyorsunuz?</p>

  <p class="normal">— Gözünüzün tüm bir manzarayı aynı anda görmesi gibi o da bütün dünyaları, en küçük ayrıntılarıyla bir bakışta görmeseydi Tanrı olmazdı.</p>

  <p class="normal">— Papaz efendi, bütün bu ayrıntıları sadece amcamdan duyduğunuza yemin eder misiniz?</p>

  <p class="normal">— Amcanız üç kez Ursule'e görünerek bunları yinelemiş. Düşlerinden rahatsız olan kızcağız, gördüklerini bana bir sır olarak anlattı; hem o bu düşleri o kadar anlamsız buluyor ki başka kimseye söylemek niyetinde değil. Bu yüzden bu konuda içiniz rahat olabilir.</p>

  <p class="normal">— Benim gönlüm her açıdan rahat Bay Chaperon.</p>

  <p class="normal">Yaşlı papaz:</p>

  <p class="normal">— Umarım, dedi. Düşte dile getirilen bu uyarıları tümüyle saçma bulsam da, ayrıntılarındaki garipliği düşünerek, yine de size onlardan söz etmeyi gerekli görürdüm. Siz namuslu bir adamsınız; alın terinizle kazandığınız o güzel servetinize hırsızlıkla bir şeyler eklemek istemezsiniz. Dahası, siz neredeyse ilkel bir insansınız, vicdan azaplarına kolay kolay dayanamazsınız. İçimizde öyle bir doğruluk duygusu vardır ki –en uygar insanda olduğu gibi en yabanında da vardır bu duygu– içinde yaşadığımız toplumun yasalarına göre haksız biçimde elde edilmiş bir maldan huzur içinde yararlanmamızı engeller; çünkü iyi örgütlenmiş toplumlar, doğrudan Tanrı'nın âlemlere verdiği düzeni örnek almışlardır. Bu açıdan toplumların kökeni tanrısaldır. İnsan düşünce bulmaz, biçim yaratmaz; her yanını saran sonsuz ilişkilere öykünür. Bu yüzden bakın ne olur: idama giden ve isterse cürümlerinin sırrını da birlikte götürebilecek olan cani, gizemli bir gücün etkisiyle itirafta bulunmadan kafasının kesilmesine razı olmaz. Ama Bay Minoret'ciğim, mademki içiniz rahat, ben de keyifle gidebilirim.</p>

  <p class="normal">Minoret öyle aptallaştı ki papazı kapıya kadar götürmedi. Yalnız kalınca kanlı canlı insanlara özgü bir öfkeye kapıldı. Ağzından en garip küfürler çıkıyor, Ursule'e ağza alınmayacak sözler söylüyordu. Papazı uğurladıktan sonra ayaklarının ucuna basarak gelen karısı:</p>

  <p class="normal">— Peki, Ursule ne yaptı sana? dedi.</p>

  <p class="normal">Yaşamında ilk ve son kez öfkeden sarhoşa dönen ve karısının üst üste sorularından sabrı tükenen Minoret Zélie'yi öyle bir dövdü ki, kadıncağız her tarafı çürük içinde yere düşünce onu kucağına almak zorunda kaldı, yaptığından utana utana, eliyle yatağına yatırdı. Bu arada hafif bir hastalık da geçirdi: doktor iki kez kan almak zorunda kaldı. Ayağa kalktıktan bir süre sonra herkes, onda birtakım değişiklikler fark etmeye başladı. Artık yalnız geziyor, çoğu zaman endişeli bir adam gibi sokaklarda dolaşıyordu. Birini dinlerken dalgın görünüyordu; oysa o zamana dek bir anda iki şey düşündüğü hiç olmamıştı. Sonunda bir akşam, Grand-Rue'de sulh yargıcına sokuldu. Sulh yargıcı büyük olasılıkla Ursule'ü Bayan de Portenduère'e götürmeye gelmişti; çünkü whist partileri yeniden başlamıştı. Minoret yargıcın koluna girerek:</p>

  <p class="normal">— Bay Bongrand, dedi, kuzinime oldukça önemli bir şey söylemek istiyorum; sizin de orada bulunmanızı isterdim, öğütlerinizle ona yardımcı olabilirsiniz.</p>

  <p class="normal">Eve girdikleri zaman Ursule kitap okuyordu; Minoret'yi görünce gururlu ve soğuk bir edayla ayağa kalktı.</p>

  <p class="normal">Sulh yargıcı:</p>

  <p class="normal">— Yavrucuğum, dedi, Bay Minoret sizinle bir iş için görüşmek istiyor. Aklımdayken söyleyeyim: bana tahvillerinizi vermeyi unutmayın, Paris'e gidiyorum, sizinle Bougival'in altı aylıklarınızı alacağım.</p>

  <p class="normal">Minoret:</p>

  <p class="normal">— Kuzinciğim, dedi, amcamız sizi bundan daha rahat bir yaşama alıştırmıştı.</p>

  <p class="normal">— İnsan az parayla da mutlu olabilir, dedi Ursule.</p>

  <p class="normal">Minoret:</p>

  <p class="normal">— Paranın mutluluğunuzu kolaylaştırabileceğini sandığım için, amcamın anısına duyduğum saygıyla size bir miktar para sunmaya geldim</p>

  <p class="normal">Ursule sert bir edayla:</p>

  <p class="normal">— Doğrusu amcanızın anısına çok saygı gösterdiniz, dedi. Evi olduğu gibi bırakıp bana satabilirdiniz. Ama içinde hazineler bulmak umuduyla fiyatını öyle bir yükselttiniz ki...</p>

  <p class="normal">Sıkıntısı gözle görünen Minoret:</p>

  <p class="normal">— Canım, on iki bin lira geliriniz olsa daha iyi bir evlilik yapardınız, dedi.</p>

  <p class="normal">— Ama on iki bin liram yok.</p>

  <p class="normal">— Brötanya'da, Bayan de Portenduère'in memleketinde bir toprak satın alma koşuluyla size bu parayı versem, ne dersiniz? Bayan de Portenduère de oğluyla evlenmenize razı olur.</p>

  <p class="normal">Ursule:</p>

  <p class="normal">— Böyle büyük bir parayı almaya hakkım yok Bay Minoret, dedi. Hele bu parayı sizin elinizden hiç kabul edemem. Sizinle uzak akrabayız; dostluğumuz akrabalığımızdan da az. İftiralardan çok çektim, yeniden dedikodulara yol açmak istemem. Hem bu parayı hak edecek ne yaptım? Bana böyle bir armağan verirken neye dayanacaksınız? Size sorma hakkını kendimde gördüğüm bu sorulara herkes kendine göre bir yanıt verecektir. Bir zararı gidermek istediğiniz sanılacaktır. Böyle bir izlenim uyandırmak istemem. Amcanız beni bayağı duygular içinde yetiştirmedi. İnsan ancak dostlarının verdiği şeyleri alabilir. Size karşı bir sevgi besleyemem, ister istemez nankör olurum, gönülborcu duygumu yitirmek de işime gelmez.</p>

  <p class="normal">Böyle bir paranın geri çevrilebileceğini aklına sığdıramayan Minoret:</p>

  <p class="normal">— Kabul etmiyorsunuz demek, diye haykırdı.</p>

  <p class="normal">Ursule:</p>

  <p class="normal">— Kabul etmiyorum, diye yineledi.</p>

  <p class="normal">Minoret'ye dikkatle bakan eski dava vekili:</p>

  <p class="normal">— Matmazele böyle bir serveti hangi sıfatla vermeye kalkıyorsunuz? diye sordu. Bir düşündüğünüz var... Var mı bir düşündüğünüz?</p>

  <p class="normal">— Düşündüğüm şu: oğlumun beni rahat bırakması için Matmazel Ursule'ü Nemours'dan uzaklaştırmam gerekiyor. Oğlum ona sevdalanmış, evlenmek istiyor.</p>

  <p class="normal">Sulh yargıcı gözlüklerini yerine oturtarak:</p>

  <p class="normal">— Görürüz bakalım, dedi; hele bir düşünelim.</p>

  <p class="normal">Minoret'yi evine kadar götürdü. Bir yandan Désiré'nin geleceği konusundaki kaygılarını onaylarken, bir yandan da Ursule'ün acelesini az buçuk kötüledi ve genç kızı yola getireceğine söz verdi. Bongrand Minoret'yi evine bırakır bırakmaz, doğru yeni menzilhaneciye gitti, atıyla arabasını ödünç alarak Fontainebleau'ya koştu. Savcı yardımcısını sordu ve akşam kaymakamın evine gideceğini öğrendi. Bu habere pek sevinen sulh yargıcı da akşama oraya gitti. Désiré, kral savcısının karısı, kaymakamın karısı ve kentteki alayın komutanı albayla whist oynuyordu. Bay Bongrand Désiré'ye:</p>

  <p class="normal">— Size iyi bir haberim var, dedi. Kuzininiz Ursule Mirouët'yi seviyormuşsunuz ve babanız artık onunla evlenmenize karşı gelmiyor.</p>

  <p class="normal">Désiré güldü:</p>

  <p class="normal">— Ben mi Ursule Mirouët'yi seviyormuşum? diye bağırdı. Bu Ursule Mirouët de nereden çıktı kuzum? Bu kızcağızı rahmetli büyük amcam Minoret'nin evinde bir iki kez görmüştüm. Doğru, çok güzel bir kız, ama fazla sofu. Herkes gibi ben de onun güzelliğini kabul etmiş olabilirim; ama bu biraz yavan sarışın hiçbir zaman aklımı çelmedi.</p>

  <p class="normal">Bunu söylerken kaymakamın karısına gülümsüyordu; çünkü kaymakamın karısı, geçen yüzyıldan kalma bir deyimle "gözalıcı" bir esmerdi. Désiré:</p>

  <p class="normal">— Siz nerede yaşıyorsunuz sevgili Bay Bongrand? diyerek sözlerine devam etti. Babamın, Rouvre şatosu ve çevresinde toplanmış topraklarıyla kırk sekiz bin lira gelirli bir derebeyi olduğunu herkes bilir. Ve yine herkes bilir ki, öksüz bir kıza âşık olmamam için her zaman geçerli olacak, kırk sekiz bin parasal neden vardır. Meteliksiz bir kızla evlenirsem, sonra bu bayanlar beni kocaman bir aptal yerine koyarlar.</p>

  <p class="normal">— Ursule yüzünden babanıza hiç baskı yaptınız mı?</p>

  <p class="normal">— Hiçbir zaman.</p>

  <p class="normal">Sulh yargıcı bu konuşmaya kulak misafiri olan kral savcısına:</p>

  <p class="normal">— Duydunuz mu bay savcı? dedikten sonra onu bir pencere aralığına götürdü; orada yaklaşık bir çeyrek saat konuştular.</p>

  <p class="normal">Bir saat sonra Nemours'a, Ursule'ün evine dönen sulh yargıcı, gelmesi için Minoret'ye Bougival'le haber yolladı. Adam hemen çıkıp geldi. Minoret'nin kapıdan girdiğini gören Bongrand:</p>

  <p class="normal">— Matmazel... dedi.</p>

  <p class="normal">Minoret onun sözünü kesti:</p>

  <p class="normal">— Kabul mu ediyor?</p>

  <p class="normal">Yargıç elini gözlüklerine götürerek:</p>

  <p class="normal">— Hayır, daha değil, yanıtını verdi. Oğlunuzun durumuna endişeleniyor; buna benzer bir sevda yüzünden çok kötü davranışlarla karşı karşıya kaldı ve huzurun ne kadar değerli bir şey olduğunu iyi biliyor. Oğlunuzun deli gibi âşık olduğuna ve sevgili Ursule'ümüzü Goupil'vari yeni birtakım dalaverelerden korumaktan başka bir şey düşünmediğinize yemin edebilir misiniz?</p>

  <p class="normal">Minoret:</p>

  <p class="normal">— Yemin ederim, dedi.</p>

  <p class="normal">Sulh yargıcı elini pantolonunun cebinden çıkarıp adamın omzuna vururken:</p>

  <p class="normal">— Biraz yavaş Minoret Baba! dedi. Yalan yere yemin ederken azıcık kılınız kıpırdasın.</p>

  <p class="normal">Minoret irkildi:</p>

  <p class="normal">— Yalan yere yemin mi? dedi.</p>

  <p class="normal">— Ya siz yalan yere yemin ediyorsunuz, ya oğlunuz. Çünkü az önce Fontainebleau'da, kaymakamın evinde, dört kişinin ve kral savcısının huzurunda o da yemin etti. Kuzini Mirouët'yi hiçbir zaman aklından bile geçirmediğini söyledi. Demek ki böyle bir parayı vermeniz için başka nedenler var. Rastgele bahaneler bulduğunuzu görünce kalkıp kendim Fontainebleau'ya gittim.</p>

  <p class="normal">Minoret yaptığı sersemliği görünce şaşırıp kalmıştı:</p>

  <p class="normal">— Bir akrabayı mutlu edecek evliliği kolaylaştırmaya çalışmakta ve alçakgönüllülüğünü yenmek için bahaneler bulmakta ne kötülük var Bay Bongrand?</p>

  <p class="normal">Tepesinde dolaşan tehlike yüzünden neredeyse kabul edilebilecek bir neden bulup gösteren Minoret alnındaki iri ter tanelerini sildi. Ursule:</p>

  <p class="normal">— Bu parayı niçin kabul etmek istemediğimi biliyorsunuz, diyerek yanıtladı onu. Buraya bir daha ayak basmamanızı rica ediyorum. Bay de Portenduère –nedenini bana söylemedi ama– sizden hiç hoşlanmıyor, dahası size kin besliyor. Bu yüzden sizi evime kabul edemem. Varım yoğum bu mutluluk, bunu itiraf etmekten çekinmiyorum ve onu tehlikeye atmak istemem. Çünkü Bay de Portenduère benimle evlenmek için yetişkin olacağım günü bekliyor.</p>

  <p class="normal">Minoret, sulh yargıcının durmaksızın kendisini inceleyen gözlerinden iyice rahatsız olmuştu:</p>

  <p class="normal">— "Her şeyin ucu paradır" sözü hiç de doğru değilmiş, diye düşündü Bongrand'a bakarak.</p>

  <p class="normal">Kalktı, evden çıktı, ama dışarıdaki havayı da küçük salondaki hava kadar bunaltıcı buldu. Evine dönerken:</p>

  <p class="normal">— Bu işe artık bir son vermeli, diye düşünüyordu.</p>

  <p class="normal">Bu garip olaya karşın istifini bozmayan Ursule'ün sakinliğine şaşan sulh yargıcı:</p>

  <p class="normal">— Tahvillerinizi getirir misiniz kızım, dedi.</p>

  <p class="normal">Ursule, kendisinin ve Bougival'in tahvillerini getirdiği zaman sulh yargıcı odanın içinde bir aşağı bir yukarı dolaşıyordu.</p>

  <p class="normal">— Bu koca ahmağın size böyle bir öneriyle gelmesinin nedenini kestirebiliyor musunuz? diye sordu.</p>

  <p class="normal">— Hiçbir neden düşünemiyorum, yanıtını verdi genç kız.</p>

  <p class="normal">Bay Bongrand Ursule'e şaşkın bir edayla baktı.</p>

  <p class="normal">— Öyleyse ikimiz de aynı şeyi düşünüyoruz, dedi. Bakın, bu iki senedin numaralarını saklayın; olur ya kaybederim... İnsan böyle şeyleri hiçbir zaman savsaklamamalı.</p>

  <p class="normal">Bongrand bunun üzerine Ursule'le sütninenin tahvil numaralarını bir kartın üstüne kendi eliyle yazdı.</p>

  <p class="normal">— Hoşça kal yavrucuğum, dedi; iki gün burada yokum, ama üçüncü gün mahkemem için döneceğim.</p>

  <p class="normal">Hemen o gece, Ursule'e garip bir hayal daha göründü. Yatağı Nemours mezarlığındaymış, eniştesinin mezarı da yatağının tam altındaymış gibi geldi genç kıza. Üstünde mezar yazıtını okuduğu beyaz taş, bir albümün uzunlamasına kapağı gibi, gözlerini müthiş bir biçimde kamaştırarak açıldı. Genç kız acı acı haykırıyor, doktorun hayaleti yavaş yavaş yerinden kalkıyordu. İlk önce eniştesinin sarı başını, beyaz saçlarını gördü; bir tür haleyle çevrili bu saçlar pırıl pırıl parlıyordu. Çıplak alnın altındaki gözler, iki ışın gibiydi ve ölü, üstün bir gücün çekimine kapılmış gibi doğruluyordu. Ursule, bedensel mahfazası içinde korkunç bir biçimde titriyordu; teni ateşten bir giysiye dönüşmüştü. Olayı sonradan anlatırken söylediği gibi, sanki ikinci bir benlik hareket ediyordu içinde.</p>

  <p class="normal">— Bağışla babacığım! diye inledi.</p>

  <p class="normal">Doktor –genç kızın bu yeni düşü Rahip Chaperon'a anlatırken kullandığı o anlaşılmaz deyimi kullanırsak– bir ölü sesiyle:</p>

  <p class="normal">— Bağışlama mı? Zamanı geçti! yanıtını verdi. Onu uyardık. Uyarılara aldırmadı. Oğlunun günleri sayılı. Yakın bir zamanda eğer her şeyi itiraf etmez, aldığını geri vermezse arkasından ağlayacak, çünkü oğlu ansızın ve korkunç bir ölümle ölecek. Bilsin bunu!</p>

  <p class="normal">Hayalet, duvarın üstünde sanki ateşle yazılmış gibi parlayan bir sıra rakam gösterdikten sonra:</p>

  <p class="normal">— İşte onunla ilgili karar, dedi.</p>

  <p class="normal">Eniştesi yeniden mezarına uzanınca Ursule kapanan taşın gürültüsünü duydu. Sonra uzaktan uzağa yankılanan tuhaf at sesleri, insan çığlıkları duydu.</p>

  <p class="normal">Ertesi gün, genç kız kendisini bitkin hissetti. Bu rüya onu öyle ezmişti ki yatağından kalkamadı. Sütninesine hemen gidip Rahip Chaperon'u getirmesini söyledi. Adamcağız ayini bitirir bitirmez geldi. Ursule'ün anlattıklarına şaşmadı; bu hırsızlığın yapıldığına inanıyor, sevgili Küçük Hayalci'sinin olağanüstü yaşamını açıklamaya çalışmıyordu artık. Hemen Ursule'ün yanından ayrıldı, Minoret'lere koştu.</p>

  <p class="normal">— Aman papaz efendi, dedi Zélie rahibe, kocamın huyu suyu çok bozuldu! Nesi var bilmem. Şimdiye kadar çocuk gibiydi. Ama iki aydan beri tanınmaz hale geldi. Ben ki melek gibiyimdir, bana el kaldıracak kadar öfkelenmesi için bu adamın tepeden tırnağa değişmiş olması gerekir. Onu kayalıkta bulursunuz. Ömrü orada geçiyor. Ne yapıyor kimbilir?..</p>

  <p class="normal">Yakıcı sıcağa karşın –1836 Eylül'ü ortalarıydı– rahip kanalı geçti; Minoret'yi kayalardan birinin dibinde görünce bir patikaya saptı ve suçlunun karşısına çıkarak:</p>

  <p class="normal">— Sizi çok üzüntülü görüyorum Bay Minoret, dedi. Artık benimsiniz, çünkü acı çekiyorsunuz. Ne yazık ki endişelerinizi biraz daha artırmaya geliyorum. Ursule bu gece korkunç bir rüya görmüş. Amcanız, ailenizin başına gelecek felaketleri bildirmek için mezarının taşını kaldırmış; sizi korkutmak istemem ama, bilmeniz gerekir. Demiş ki...</p>

  <p class="normal">— Gerçek şu ki papaz efendi, artık hiçbir yerde kafamı dinleyemiyorum, şu kayalarda bile... Öteki dünyada olup bitenleri de bilmek istemiyorum.</p>

  <p class="normal">Rahip alnının terini silerek:</p>

  <p class="normal">— Gideyim öyleyse, yanıtını verdi, bu sıcakta bu yolu keyfim için yürümedim.</p>

  <p class="normal">— Peki, adamcağız ne demiş? diye sordu Minoret.</p>

  <p class="normal">— Oğlunuzu kaybetme tehlikesiyle karşı karşıyasınız. Yalnız sizin bileceğiniz şeyleri anlattığına bakılırsa, bilemeyeceğimiz şeyler için tüylerimiz ürpermeli. Geri verin sevgili dostum, geri verin! Bir parça altın için kendinizi lanetlemeyin.</p>

  <p class="normal">— Neyi geri verecekmişim?</p>

  <p class="normal">— Doktorun Ursule'e ayırdığı serveti. O üç hisse senedini aldığınızı artık biliyorum. Önce zavallı kıza işkenceler ettiniz, sonra da ona bir çeyiz parası vermeye kalktınız. Yalan söylüyorsunuz; bir çıkmazda dolanıp duruyorsunuz, her an ayağınız sürçüyor. Beceriksizsiniz, suç ortağınız Goupil size ihanet etti, arkanızdan gülüyor. Acele edin, çünkü Ursule'ün dostlarının, birtakım düşünceli ve aklı başında kişilerin gözü üstünüzde. Geri verin! Oğlunuzu kurtaramasanız bile –çünkü belki de tehlikede değildir– ruhunuzu kurtarırsınız, onurunuzu kurtarırsınız. Bizimki gibi bir toplumda, herkesin birbirini kolladığı küçük bir kentte, her şey bilinmese bile her şeyin tahmin edildiği bir memlekette, haksız yere elde edilmiş bir serveti gizlemeye olanak var mı? Haydi sevgili yavrum, suçsuz bir adam beni böyle uzun uzun konuşturmazdı.</p>

  <p class="normal">— Cehenneme gidin! diye bağırdı Minoret. Hepiniz benden ne istiyorsunuz bilmiyorum! Bu taşlar daha insaflı, hiç olmazsa beni rahat bırakıyorlar.</p>

  <p class="normal">— Hoşça kalın sevgili dostum. Ne o zavallı kız, ne ben, daha ağzımızı açıp kimseye bir şey söylemedik. Ben sizi uyardım... ama ayağınızı denk alın! Biri var ki, gözü üstünüzde. Tanrı size acısın.</p>

  <p class="normal">Rahip uzaklaştı. Birkaç adım yürüdükten sonra döndü, Minoret'ye bir kez daha baktı. Minoret başını ellerinin arasına almıştı, çünkü başı onu rahatsız ediyordu. Minoret biraz delirmişti. Önce üç senedi saklamıştı; bunları ne yapacağını bilmiyor, gidip paraya çevirmeye cesaret edemiyor, işin farkına varılmasından korkuyordu. Bunları satmak da istemiyor, birine ciro etmek için çareler arıyordu. Onun gibi biri, oturup işle ilgili öyküler kuruyor, ama bu öykülerin sonu hep bu lanet senetlerin elden çıkarılmasına varıyordu. Minoret bu korkunç durumda bir öğüt almak için en azından karısına açılmaya karar verdi. Ancak her taşın altından kalkabilen Zélie onu bu çıkmazdan kurtarabilirdi. Yüzde üçlük senetler o sıralar seksen franktı. Demek ki faizleriyle birlikte yaklaşık bir milyon liranın geri verilmesi gerekiyordu. Bir milyonu çıkarıp verivermek, hele çaldığınıza ilişkin herhangi bir kanıt yokken, doğrusu kolay iş değildi. Bu yüzden eylül ayı boyunca ve ekimin bir bölümünde pişmanlıklarla kararsızlıklar içinde çırpınıp durdu Minoret. Zayıfladı ve buna bütün kent halkı şaştı.</p>

  <p class="normal">Bu arada korkunç bir olay Minoret'nin Zélie'ye açılmasını hızlandırdı: başlarının üstünde asılı Damokles kılıcı sallanmaya başlamıştı. Ekim ayının ortalarına doğru Bay ve Bayan Minoret, oğulları Désiré'den aşağıdaki mektubu aldılar:</p>

  <p class="normal">"Sevgili anneciğim, tatilden beri sizleri göremedim. Kral savcısı burada olmadığı için işlerim vardı. Ayrıca Bay de Portenduère'in düello etmek için Nemours'a dönmemi beklediğini biliyordum. Vikont ailemizden alacağı intikamın geciktiğini görmüş olacak ki, Fontainebleau'ya geldi. Buradaki garnizonda bulunan süvari müfrezesi komutanı Vikont de Soulanges'ın desteğini de sağladıktan sonra Paris'teki dostlarından biriyle burada buluşmak üzere sözleşmiş. Yanında bu iki kişi olduğu halde, gayet nazikçe bana başvurdu. Nişanlısı Ursule Mirouët'ye yapılan alçakça saldırıların babamın başının altından çıktığından kuşkusunun bulunmadığını söyledi, bir sürü kanıt gösterdi. Goupil'in tanıklar önünde itirafta bulunduğunu, babamın davranışını, haince icatlarına karşılık Goupil'e verdiği sözleri tutmadığını, Nemours'daki icra memurluğunu almak üzere pazarlığa girişmesi için gereken parayı Goupil'e verdikten sonra korkarak, noterliğinin bedeli için Bay Dionis'ye garanti verdiğini ve sonunda Goupil'i bu işe yerleştirdiğini açıkladı. Vikont altmış yedi yaşındaki bir adamla dövüşemeyeceği, Ursule'e yapılan hakaretlerin öcünü de kesinlikle almak istediği için, bana kurallara uygun bir düello önerdi. Sessizce ve düşünülerek verilen bu kararı geri aldırmak olanaksızdı. Eğer bu düelloyu reddedecek olursam, benimle bir salonda, saygı ve sevgilerine en çok değer verdiğim insanlar önünde karşılaşmaya karar verdiğini, orada beni ağır biçimde aşağılayacağını, o zaman da dövüşmek zorunda kalacağımı, tersi durumdaysa meslek yaşamımın sona ereceğini söyledi. Fransa'da bir korkak, herkes tarafından hor görülür. Zaten düello isteme nedenleri de, onurlu kişiler tarafından açıklanacaktı herkese. Bay de Portenduère düello etmek zorunda kaldığı için üzüldüğünü de söyledi. Tanıklarına bakılırsa benim için en akıllıca davranış, bu düelloyu eskiden beri onurlu insanların yaptığı gibi sonuçlandırmak ve böylece Ursule Mirouët'yi tartışmanın nedeni olmaktan çıkarmak olacaktı. Bu arada Fransa topraklarında bir rezalete meydan vermemek için, tanıklarımızla birlikte en yakın sınıra kadar bir yolculuğa çıkabileceğimizi, işlerin bu biçimde çok daha kolay halledileceğini söylediler. Bay de Portenduère, adının, benim servetimden on kat daha değerli olduğunu, ikimizden birinin ölümüyle bitecek olan bu vuruşmada, gelecekten beklediği mutluluk göz önüne alındığında, benden çok daha fazlasını tehlikeye attığını söyledi. Beni, tanıklarımı seçmeye ve bu sorunlar konusunda onlara bir karar verdirmeye zorladı. Seçtiğim tanıklar dün onunkilerle buluştu; hep birlikte düello etmem gerektiğine karar verdiler. Böylece sekiz gün sonra iki dostumla Cenevre'ye gideceğim. Bay de Portenduère, Bay de Soulanges ve Bay de Trailles da ayrıca gidecekler. Tabancayla vuruşacağız. Düellonun bütün koşulları kararlaştırıldı: her birimiz üç kez ateş edeceğiz; bundan sonra ne olursa olsun her şey bitmiş olacak. Böyle pis bir işin ortalığa yayılmaması için –çünkü babamın davranışının haklılığını kanıtlama olanağına sahip değilim– bu mektubu size son dakikada yazıyorum. Yerinde olmayacak heyecanlara kapılmanızdan korktuğum için gelip sizi görmek istemiyorum. Kibarlar dünyasında ilerlemek için onların yasalarına boyun eğmeliyim. Bir vikont oğlunun düello etmesi için on neden bulunan yerde, bir menzilhaneci oğlunun vuruşması için yüz neden vardır. Nemours'dan gece geçeceğim, sizinle o zaman vedalaşırım."</p>

  <p class="normal">Bu mektubu okuyunca Zélie'yle Minoret birbirlerine girdiler. Sonunda Minoret hırsızlığını açıklamak zorunda kaldı. Bu hırsızlıkla ilgili her şeyi, bu yüzden her yerde, giderek düşler dünyasında baş gösteren tuhaf olayları anlattı. Bu milyon hikâyesi, Minoret kadar Zélie'nin de gözlerini kamaştırdı. Kırdığı potlar yüzünden kocasına çıkışmak şöyle dursun:</p>

  <p class="normal">— Sen burada kal ve hiçbir şeye karışma, dedi, ben işleri yoluna koyarım. Hem parayı geri vermeyiz, hem de Désiré düello etmez.</p>

  <p class="normal">Bayan Minoret bunun üzerine şapkasını giydi, şalını omzuna attı, mektubu da yanına alarak Ursule'e koştu. Saat on ikiye yaklaşıyordu, bu yüzden onu evinde tek başına buldu.</p>

  <p class="normal">Yetim kızın soğuk bakışlarıyla karşılaşınca kendine güvenine karşın sarsıldı. Ama korkusunu, deyim yerindeyse "bastırarak" umursamaz bir tavır takındı. Savcı yardımcısının mektubunu Ursule'e uzatarak:</p>

  <p class="normal">— Buyurun, lütfen şu mektubu okuyun Matmazel Mirouët, diye haykırdı. Sonra da düşündüğünüzü söyleyin bana.</p>

  <p class="normal">Savinien'in kendisini ne kadar çok sevdiğini ve evleneceği kadının onuru söz konusu olduğunda nasıl titiz davrandığını gösteren bu mektubu okuyunca Ursule, birbirine zıt, binbir duygunun pençesine düştü. Ama en amansız düşmanının bile ölümünü ya da acı çekmesini istemeyecek kadar dindar ve merhametliydi.</p>

  <p class="normal">— Size söz veriyorum madam, dedi, bu düelloyu önleyeceğim. İçiniz rahat etsin. Ama bu mektubu bana bırakmanızı rica ediyorum.</p>

  <p class="normal">Zélie:</p>

  <p class="normal">— Meleğim, diye yanıt verdi, daha iyisini yapamaz mıyız? İyi dinleyin beni. Gerçekten krallara yaraşır bir şato olan Rouvre'un çevresinde kırk sekiz bin liralık bir gelir kaynağı oluşturduk; üstelik Désiré'ye, Büyük Defter'e kayıtlı yirmi dört bin liralık bir gelir de verebiliriz. Bunların hepsi, yılda yetmiş iki bin frank getirir. Siz de kabul edersiniz ki, bir kıza bundan iyi kısmet pek çıkmaz.</p>

  <p class="normal">Ursule'ün sert bir hareketle karşı çıktığını görünce:</p>

  <p class="normal">— Sizin gözünüz yükseklerde, diye devam etti. Hakkınız da var. Sizi Désiré'ye istemeye geldim. Hem babalığınızın adını da taşırsınız, onu da onurlandırmış olursunuz. Désiré, gözünüzle gördünüz, yakışıklı delikanlı. Fontainebleau'da çok saygı görüyor. Çok yakında kral savcısı olacak. Sizde de yılanı deliğinden çıkaracak bir güç var, onu Paris'e aldırtırsınız. Paris'te size güzel bir konak veririz, parlarsınız, toplumda bir yeriniz olur. Çünkü yetmiş iki bin franklık gelirle ve Désiré'nin aylıklarıyla, ikiniz de birinci sınıf kibarlardan olursunuz. Danışın dostlarınıza, bakın ne diyecekler.</p>

  <p class="normal">— Ben yalnızca yüreğime danışırım efendim.</p>

  <p class="normal">— Vay, vay, vay, vay! Yoksa bana o kadın avcısı Savinien'den mi söz edeceksin? Onun beyzadeliği, çengel gibi kalkık küçük bıyıkları, kara kara saçları size çok pahalıya oturur. Çiçeği burnunda bir bahriyeli daha! Yedi bin franklık gelir bir yandan, Paris'te iki yılda yüz bin frank borçlanan bir adam öte yandan, başınız çabuk göğe erer. Öncelikle şunu bilmiyorsunuz ki, bütün erkekler birbirine benzer kızım! Ve övünmek gibi olmasın ama, ben Désiré'mi bir kral oğluna değişmem.</p>

  <p class="normal">— Şu anda oğlunuzun başında dolaşan tehlikeyi unutuyorsunuz madam. O bu tehlikeden, ancak Bay de Portenduère'in bana sevimli görünmek istemesi sayesinde kurtulabilir. Yoksa bana birtakım onur kırıcı önerilerde bulunduğunuzu haber alırsa iş işten geçer. Şunu da iyi bilin ki madam, sözünü ettiğiniz o orta karar servet, gözlerimi kamaştırmak için ileri sürdüğünüz bolluktan çok daha mutlu edecektir beni. Bay Minoret, bugün henüz bilmediğimiz –ama bir gün kesinlikle ortaya çıkacak– nedenlerle beni iğrenç yöntemlerle sıkıştırırken Bay de Portenduère'le aramdaki sevgi bağını da ortaya çıkardı. Bu bağ artık itiraf edilebilir, çünkü annesi de sanırım bu ilişkiyi kutsayacaktır. Bu nedenle size şunu söylemek zorundayım: bu izinli ve törelere uygun sevgi, benim bütün yaşamımdır. Ne kadar parlak, ne kadar yüksek olursa olsun, hiçbir yaşam tarzı beni kararımdan caydıramaz. Bu sevgiden ne geri dönerim, ne de vazgeçebilirim. Bütünüyle Savinien'e ait olan bu ruhla başka bir adama varırsam suç işlemiş olurum; bu da cezasız kalmaz. Şimdi madam, mademki beni zorluyorsunuz, size daha fazlasını söyleyeyim: Bay de Portenduère'i sevmeseydim bile, oğlunuzla birlikte yaşamın sevinçlerini ve sıkıntılarını taşımaya razı olmazdım. Eğer Bay Savinien borç yaptıysa, siz de birçok kez Bay Désiré'nin borçlarını ödediniz. Yaradılışlarımızda, insanların gizli acılar çekmeden birlikte yaşamalarına izin veren ne o benzerlikler, ne de o farklar var. Belki de bir kadının kocasına karşı borçlu olduğu hoşgörüyü oğlunuza karşı gösteremem; çok geçmeden ona yük olurum. Layık olmadığım bu evliliği aklınızdan çıkarın; önerinizi geri çevirirken sizi üzmeyeceğimi de biliyorum; elinizde bu olanaklar varken hem daha güzel, hem daha iyi aileden, hem daha zengin genç kızlar bulabilirsiniz.</p>

  <p class="normal">Zélie:</p>

  <p class="normal">— Bu iki delikanlının bu yolculuğa çıkmayacaklarına ve dövüşmeyeceklerine yemin eder misiniz yavrum? diye sordu.</p>

  <p class="normal">— Biliyorum ki, bu Bay de Portenduère'in benim için yapabileceği en büyük fedakârlık olacaktır; ama evlilik tacının başımdan kanlı eller tarafından çıkarılmasını istemem.</p>

  <p class="normal">— Pekâlâ kuzinim, teşekkür ederim. Umarım mutlu olursunuz!</p>

  <p class="normal">Ursule:</p>

  <p class="normal">— Ben de, madam, umarım ki oğlunuza güzel bir gelecek sunarsınız, dedi.</p>

  <p class="normal">Bu yanıt savcı yardımcısının anasını can evinden vurdu, ona Ursule'ün son gördüğü rüyadaki kehanetleri anımsattı. Ayakta, küçük gözleri genç kızın yarı matem elbisesiyle büsbütün beyazlaşan, saflaşan, güzelleşen yüzünde, kalakaldı; Ursule de sözde kuzinini geçirmek için ayağa kalkmıştı çünkü.</p>

  <p class="normal">— Demek düşlere inanıyorsunuz, diye sordu Zélie.</p>

  <p class="normal">— Onlardan öyle çok çekiyorum ki, inanmamak elimde değil.</p>

  <p class="normal">— O zaman... dedi Zélie.</p>

  <p class="normal">Papazın ayak seslerini duyunca Bayan Minoret'yi selamlayan Ursule:</p>

  <p class="normal">— Güle güle madam, dedi.</p>

  <p class="normal">Rahip Chaperon Bayan Minoret'yi Ursule'ün evinde bulunca şaşırdı. Bir zamanlar araba işletmesini çekip çeviren bu kadının zayıf ve buruşuk yüzündeki kaygıyı görünce ister istemez iki kadını da sırayla incelemeye koyuldu. Zélie papaza:</p>

  <p class="normal">— Öbür dünyadan gelenlere inanır mısınız? diye sordu.</p>

  <p class="normal">Papaz:</p>

  <p class="normal">— Bu dünyadan gelenlere inanır mısınız? dedi gülümseyerek.</p>

  <p class="normal">Zélie:</p>

  <p class="normal">— Bunların hepsi de kurnaz, diye düşündü. Bizi dolandırmak istiyorlar. Şu yaşlı papaz, şu yaşlı sulh yargıcı, şu küçük hokkabaz Savinien, hepsi de ağız birliği etmişler. Görülen düşler filan da palavra!</p>

  <p class="normal">İki kuru ve hafif selamdan sonra çıkıp gitti. Ursule Rahip Chaperon'a:</p>

  <p class="normal">— Savinien'in Fontainebleau'ya neden gittiğini biliyorum, dedi.</p>

  <p class="normal">Düello öyküsünü anlattı ve nüfuzunu kullanarak bu vuruşmaya engel olmasını papazdan rica etti. Yaşlı papaz:</p>

  <p class="normal">— Bayan Minoret sizi oğluna istedi değil mi? dedi.</p>

  <p class="normal">— Evet.</p>

  <p class="normal">— Minoret büyük olasılıkla karısına suçunu itiraf etti, diye ekledi papaz.</p>

  <p class="normal">Tam bu sırada gelen sulh yargıcı da Zélie'nin girişimini ve önerisini öğrendi. Bayan Minoret'nin Ursule'e beslediği kini iyi bilirdi; papazın yüzüne, "Çıkalım, size Ursule'den söz etmek istiyorum, ama bizi duymasın" der gibi baktıktan sonra genç kıza:</p>

  <p class="normal">— Hem seksen bin franklık geliri, hem de Nemours'un gözde delikanlısını geri çevirdiğinizi Savinien duyacaktır, dedi.</p>

  <p class="normal">Ursule:</p>

  <p class="normal">— Bu bir özveri mi sizce? diye yanıtladı onu. İnsan gerçekten seviyorsa, ortada özveri diye bir şey kalır mı? Hor gördüğümüz bir insanın oğluyla evlenmeyi istememek benim için övünülecek bir şey mi? Bırakalım başkaları nefretlerini erdem gibi sunsunlar. Bu, Jordy'lerin, Rahip Chaperon'ların ve sevgili doktorumuzun yetiştirdiği bir kıza yakışmaz.</p>

  <p class="normal">Doktorumuz derken eniştesinin portresine bakıyordu. Bongrand, Ursule'ün elini tutup öptü. Sonra rahiple birlikte sokağa çıkınca:</p>

  <p class="normal">— Bayan Minoret'nin neden geldiğini biliyor musunuz? diye sordu.</p>

  <p class="normal">Rahip, yargıcın yüzüne sadece meraklı görünen kurnaz bir edayla bakarak:</p>

  <p class="normal">— Neden? dedi.</p>

  <p class="normal">— Kızın parasını geri vermek istiyor.</p>

  <p class="normal">Rahip Chaperon:</p>

  <p class="normal">— Öyle mi sanıyorsunuz gerçekten? dedi.</p>

  <p class="normal">— Sanmıyorum, yüzde yüz eminim. Buyurun, şuna bir bakın.</p>

  <p class="normal">Sulh yargıcı, evine dönerken kendilerine doğru yaklaşan Minoret'yi gösterdi; çünkü rahiple yargıç da, Ursule'den çıktıktan sonra Grand-Rue'ye sapmışlardı.</p>

  <p class="normal">— Cinayet mahkemelerinde dava vekilliği yaptığım sıralar doğal olarak elimden pek çok pişmanlık olayı geçti, ama böylesini görmedim. Bu adamın, gamsız insanların sağlığıyla davul gibi gerili yanaklarını kim böyle pörsüttü, soldurdu? Bu gözlerin, dağda bayırda yaşamaktan gelen canlılığını giderip, çevresini mor halkalarla kim çevirdi? Bu alnın kırışacağı, bu ızbandudun beyninde üzüntülerin yer edeceği aklınıza gelir miydi? İşte, sonunda bir yüreği olduğunun farkına varmış! Siz nasıl tövbeyi iyi bilirseniz, ben de pişmanlığı öyle bilirim sevgili rahip. Bugüne kadar gördüklerim, ya kendilerine ceza verilmesini bekliyor ya da insanlarla ödeşmek için gidip bu cezayı çekmeye hazırlanıyorlardı; ya yazgısına boyun eğmiş ya da intikam duygusuyla yanan insanlardı bunlar. Ama bununki kefaretsiz bir pişmanlık; kurbanının kanına susamış, onu parça parça eden, saf bir vicdan azabı.</p>

  <p class="normal">Sulh yargıcı Minoret'yi durdurdu:</p>

  <p class="normal">— Matmazel Mirouët'nin oğlunuzla evlenmek istemediğini biliyor musunuz? dedi.</p>

  <p class="normal">Papaz:</p>

  <p class="normal">— Ama merak etmeyin, diye ekledi, oğlunuzun Bay de Portenduère'le dövüşmesini engelleyecek.</p>

  <p class="normal">Minoret:</p>

  <p class="normal">— Karım başardı demek! dedi. Çok sevindim, yoksa ölecektim kederden!</p>

  <p class="normal">Yargıç:</p>

  <p class="normal">— Gerçekten o kadar değiştiniz ki, dedi, artık kendi kendiniz olmaktan çıktınız.</p>

  <p class="normal">Minoret, bir Bongrand'ın, bir rahibin yüzüne bakıyor, papazın ağzından bir şey kaçırıp kaçırmadığını anlamak istiyordu. Ama Rahip Chaperon'un yüzü hareketsizdi; bu hüzünlü sakinlik suçlunun içini rahatlattı. Sulh yargıcı devam etti:</p>

  <p class="normal">— Şaştığım bir şey varsa, sevinecek yerde üzülmeniz. Sonunda Rouvre'un efendisi oldunuz, Bordières topraklarını, çiftliklerinizi, değirmenlerinizi, çayırlarınızı bu şatoya bağladınız. Büyük Defter'e kayıtlı mallarınız yüz bin frank getiriyor.</p>

  <p class="normal">— Büyük Defter'de hiçbir şeyim yok, dedi Minoret birdenbire.</p>

  <p class="normal">Sulh yargıcı:</p>

  <p class="normal">— Tuhaf, diye yanıt verdi. Bu da oğlunuzun Ursule'e âşık olmasına benziyor; kıza bir boş veriyor, bir onunla evlenmek istiyor. Ursule'ü öldürmek için uğraştıktan sonra, şimdi de gelininiz yapmak istiyorsunuz; sevgili mösyö, sakladığınız bir şey var sizin...</p>

  <p class="normal">Minoret bir yanıt vermeye çalıştı, söyleyecek bir söz aradı:</p>

  <p class="normal">— Çok şakacısınız bay yargıç, diyebildi. Hoşça kalın baylar.</p>

  <p class="normal">Ağır adımlarla Burjuvalar Sokağı'na saptı.</p>

  <p class="normal">— Zavallı Ursule'ümüzün servetini çaldı. Ama kanıtları nereden bulacağız?</p>

  <p class="normal">Papaz:</p>

  <p class="normal">— Tanrı isterse... diye yanıt verdi.</p>

  <p class="normal">Sulh yargıcı:</p>

  <p class="normal">— Tanrı'nın bizlere verdiği bir duygu, bu adamda kendini göstermiş bile, diyerek sözlerine devam etti. Ama elimizdekilere ancak "varsayımlar" diyebiliriz. Adalet için bu kadarı yetmez, daha fazlası gerekir.</p>

  <p class="normal">Rahip Chaperon papazca sessizliğini korudu. Böyle durumlarda her zaman olduğu gibi, ister istemez ikide bir Minoret'nin yarı yarıya itiraf ettiği hırsızlığı, Savinien'in elbette ki Ursule'ün parasızlığı yüzünden geciken mutluluğunu düşünüyordu. Çünkü Savinien'in yaşlı annesi de, doktorun sağlığında oğlunun evlenmesine razı olmamakla ne büyük bir hata ettiğini, günah çıkarttığı Rahip Chaperon'a gizlice itiraf ediyordu. Ertesi gün ayinden sonra, sunağın basamaklarından indiğinde papaz birdenbire bir şey düşündü ve bu şey, içinde bir ses, bir çığlık haline geldi. Kendisini beklemesi için Ursule'e işaret etti ve öğle yemeğini yemeden genç kızın evine gitti.</p>

  <p class="normal">— Yavrucuğum, dedi, düşünüzde eniştenizin size, içinde tahvillerini ve paralarını sakladığını söylediği o iki kitabı görmek istiyorum.</p>

  <p class="normal">Ursule'le papaz kitaplığa çıktılar ve Pandectes'in üçüncü cildini çıkardılar. Kitabı açınca, yaşlı papaz, sayfaların arasında kâğıtlardan kalma bir boşluk fark ederek şaşırdı; kitabın yaprakları, kapağa göre daha dayanıksız olduğu için, senetlerin izini hâlâ koruyordu. Öteki ciltteyse, bir paketin uzun zaman arada kalmasından ileri gelen bir esneme gördü; in-folio iki yaprağın arasında bu paketin izi duruyordu. Bougival o sırada sokaktan geçen sulh yargıcına:</p>

  <p class="normal">— Yukarı gelin Bay Bongrand, diye bağırdı.</p>

  <p class="normal">Bongrand yukarı çıktığında papaz gözlüklerini takmış, ciltçinin kitabın kapağı içine yapıştırdığı renkli tirşe yan kâğıdına rahmetli Minoret'nin eliyle yazdığı ve Ursule'ün yeni gördüğü üç numarayı okumaya çalışıyordu. Rahip Chaperon:</p>

  <p class="normal">— Bu da ne demek? diyordu. Sevgili doktorumuz bir kitap kabını bozmayacak kadar kitap meraklısıydı. İşte, birinin önünde M, ötekinin önünde U harfi bulunan iki numara arasında yazılı üç numara daha.</p>

  <p class="normal">— Ne diyorsunuz? dedi Bongrand. Verin bakayım şuna.</p>

  <p class="normal">Ve arkasından:</p>

  <p class="normal">— Tanrım! diye bağırdı. Senin yüceliğini kanıtlayan bu olay, bir dinsizin gözlerini açmaya yetmez mi? Sanırım adalet, dünyalar üstüne kanat germiş tanrısal bir düşüncenin kendini göstermesinden başka bir şey değil!</p>

  <p class="normal">Ursule'ü tuttu, alnından öptü.</p>

  <p class="normal">— Ah yavrum! dedi. Mutlu olacaksınız. Zengin olacaksınız. Üstelik benim sayemde!</p>

  <p class="normal">Papaz:</p>

  <p class="normal">— Neyiniz var Tanrı aşkına? diye sordu.</p>

  <p class="normal">Bougival, yargıcı mavi redingotundan yakalayarak:</p>

  <p class="normal">— Beyefendiciğim, dedi. Bırakın sizi öpeyim, öyle güzel şeyler söylediniz ki!</p>

  <p class="normal">Papaz:</p>

  <p class="normal">— Biraz açıklayın, dedi, yersiz bir sevince kapılmayalım.</p>

  <p class="normal">Ursule bu işin ucunda bir ceza davası sezinlemişti:</p>

  <p class="normal">— Eğer zengin olmak için birine acı vereceksem, dedi, ben...</p>

  <p class="normal">Sulh yargıcı Ursule'ün sözünü kesti:</p>

  <p class="normal">— Sevgili Savinien'imizin ne kadar sevineceğini düşünün bir kere.</p>

  <p class="normal">— Siz delisiniz! dedi papaz.</p>

  <p class="normal">Sulh yargıcı:</p>

  <p class="normal">— Hayır, sevgili rahip, dedi, dinleyin beni. Büyük Defter'de kayıtlı senetlerin abecedeki harfler kadar dizisi vardır ve her numara, bir dizinin harfini taşır. Ama "hamiline" yazılı hisse senetlerin harfi yoktur; çünkü bunlar kimsenin adına kayıtlı değildir. Şimdi bu gördüğünüz numaralar şunu kanıtlıyor: rahmetli, parasını devlete yatırdığı gün M (Minoret) harfini taşıyan on beş bin liralık kendi tahvilinin, harfsiz üç "hamiline" tahvilin ve Ursule Mirouët'ye ait tahvilin numaralarını buraya not etmiş. Ursule'ün numarası 23.534 ve gördüğünüz gibi bu numara, on beş bin liralık tahvilin numarasının hemen ardından geliyor. Bu rastlantı, bu numaraların aynı gün alınan ve kaybedilmesi olasılığına karşılık doktor tarafından numaraları not edilen beş tahvile ait olduğunu kanıtlıyor. Ben kendisine Ursule'ün parasını "hamiline" yazılı senetlere yatırmasını söylemiştim. Demek Ursule'e ayırdığı parayla Ursule'ün kendi parasını aynı gün yatırmış. Şimdi gidip Dionis'in defterlerini gözden geçireceğim. Eğer kendi adına bıraktığı tahvilin numarası 23.533 M ise parasını, aynı satış bürosu aracılığıyla, aynı gün yatırdığından emin oluruz. Böylece, önce anaparasını tek bir tahvile yatırdığından; ikinci olarak, tasarruf ettiği paraları "hamiline" kayıtlı, numaraları harfsiz üç tahvile yatırdığından; üçüncü olarak da Ursule'ün paralarını yatırdığından kuşkumuz kalmaz: devir defteri bu konuda tartışılmaz kanıtlar sunacaktır bize. Ah! Sinsi Minoret! Avcumdasınız. Sakın sesinizi çıkarmayın çocuklarım!</p>

  <p class="normal">Sulh yargıcı, Tanrı'nın masumluğu nasıl da zafere ulaştırdığına bakıp derin bir hayranlık içine düşen papazı, Bougival'i ve Ursule'ü yalnız bıraktı.</p>

  <p class="normal">— Bu işte Tanrı'nın parmağı var! diye haykırdı Rahip Chaperon.</p>

  <p class="normal">Ursule:</p>

  <p class="normal">— Ona bir kötülük ederler mi? diye sordu.</p>

  <p class="normal">— Ah küçük hanım! Assalar ipini ben veririm, dedi Bougival.</p>

  <p class="normal">Sulh yargıcı çoktan, Dionis'in yerine geçen Goupil'in yanına varmıştı. Oldukça kayıtsız bir edayla noterlikten içeri girdi. Goupil'e:</p>

  <p class="normal">— Minoret terekesine ilişkin küçük bir bilgi alacağım, dedi.</p>

  <p class="normal">— Hayrola? yanıtını verdi Goupil.</p>

  <p class="normal">— Doktor, yüzde üç faizli bir mi, yoksa birkaç tahvil mi bıraktı?</p>

  <p class="normal">Goupil:</p>

  <p class="normal">— Yüzde üç faizli, on beş bin liralık tek bir tahvil bıraktı, dedi; ben elimle yazdım.</p>

  <p class="normal">— Envanter defterine baksanıza, dedi yargıç.</p>

  <p class="normal">Goupil bir dosya getirdi, karıştırdı, listenin aslını çıkardı, aradı taradı, sonunda bulup okudu: "Item,<sup class="calibre2"><a href="../Text/balzac_split_012.html#footnote-600-113" id="footnote-600-113-backlink">[113]</a></sup> bir tahvil..." Buyurun okuyun!.. "23.533 numaralı ve M harfli."</p>

  <p class="normal">— Listenin bu maddesinden bir saate kadar bana bir suret çıkartın lütfen. Bekliyorum.</p>

  <p class="normal">— Ne işinize yarar bu? diye sordu Goupil.</p>

  <p class="normal">Sulh yargıcı, Dionis'in halefine sert bir edayla bakarak:</p>

  <p class="normal">— Noterliğinizi takınır mısınız lütfen! dedi.</p>

  <p class="normal">— Elbette, diye atıldı Goupil. Noter oluncaya kadar az mı çile çektim. Sayın yargıç, şuna inanabilirsiniz ki, Goupil denen sefil başkâtiple Nemours noteri, Bayan Massin'in kocası, Jean-Sébastien-Marie Goupil arasında hiçbir ilişki yoktur. Bu iki insan tanışmazlar, hatta birbirlerine benzemezler bile. Bir baksanıza bana!..</p>

  <p class="normal">Bay Bongrand, o zaman Goupil'in giysilerine dikkat etti. Beyaz bir kravat bağlamış, yakut düğmelerle süslü, kar gibi beyaz bir gömlek, kırmızı kadife bir yelek, Paris'te dikilmiş güzel siyah çuhadan bir frakla bir pantolon giymişti, ayağında güzel botlar vardı. Yatırılmış ve özene bezene taranmış saçlarından güzel kokular geliyordu. Kısacası sanki bütünüyle değişmişti Goupil.</p>

  <p class="normal">— Bambaşka bir adam olmuşsunuz, dedi Bongrand.</p>

  <p class="normal">— Üstüm başım gibi ruhum da değişti mösyö! Etude<sup class="calibre2"><a href="../Text/balzac_split_012.html#footnote-600-114" id="footnote-600-114-backlink">[114]</a></sup> insanı akıllandırır; ve zaten para temizliğin kaynağıdır...</p>

  <p class="normal">Yargıç gözlüklerini düzeltirken:</p>

  <p class="normal">— Üstünüz başınız gibi gibi ruhunuz da değişmiş, diye yineledi.</p>

  <p class="normal">— Eh! Mösyö, yüz bin ekü gelirle insan demokrat olur mu? Ben kibar adamım, incelik nedir bilirim.</p>

  <p class="normal">Bayan Goupil'in içeri girdiğini görünce de:</p>

  <p class="normal">— Karımdan başkasında da gözüm yok, diye ekledi. O kadar değiştim ki, kuzinim Crémière bile gözüme akıllı görünüyor. Onu yetiştiriyorum! Kızı da artık pistonlu kornaların sözünü etmiyor. Daha dün Bay Savinien'in köpeği için, "Ferman dururken ne güzeldi" dedi. Pek hoşuma gitti ama yine de dilime dolamadım. Hemen ayaküstü bir köpeğin ferma durmasıyla ferman ve firma<sup class="calibre2"><a href="../Text/balzac_split_012.html#footnote-600-115" id="footnote-600-115-backlink">[115]</a></sup> sözcükleri arasındaki farkları anlattım. Siz de görüyorsunuz ya, bambaşka bir adam oldum. Bir müşteri pis bir iş teklif etse hemen engellerim.</p>

  <p class="normal">Bongrand:</p>

  <p class="normal">— Elinizi çabuk tutun da, dedi, şu sureti bir saate kadar alabileyim. Başkâtipken yaptığınız hataların bir bölümünü hiç olmazsa şimdi noterken unutturun.</p>

  <p class="normal">Sulh yargıcı Nemours'un hekiminden atıyla arabasını ödünç vermesi için rica ettikten sonra suç kanıtı iki kitabı, Ursule'ün tahvilini ve envanter sayfasının suretini yanına alarak Fontainebleau'ya, kral savcısına koştu. Önce üç hisse senedinin mirasçılardan herhangi biri tarafından çalındığını, sonra da Minoret'nin suçluluğunu kolayca kanıtladı: "Neden öyle davrandığı şimdi anlaşılıyor" dedi kral savcısı. Sonra –bir önlem olarak– bu üç senedin devredilmesini önlemek amacıyla Hazine'ye bir tezkere yazdı. Ardından da sulh yargıcından, gidip bu üç senedin değerini öğrenmesini ve satılıp satılmadıklarını araştırmasını istedi. Sulh yargıcı Paris'te çalışadursun, kral savcısı Bayan Minoret'ye nazik bir mektup yazarak, savcılığa gelmesini rica etti. Oğlunun düellosu konusunda merakta olan Zélie giyindi, arabasına atlarını koşturdu ve in fiocchi<sup class="calibre2"><a href="../Text/balzac_split_012.html#footnote-600-116" id="footnote-600-116-backlink">[116]</a></sup> Fontainebleau'ya gitti. Kral savcısının planı hem sade, hem de kusursuzdu. Kadını kocasından ayırıp, Adalet'in yarattığı korkuyla gerçeği öğrenecekti. Zélie savcıyı odasında buldu ve düpedüz söylenen şu sözleri duyunca yıldırımla vurulmuşa döndü:</p>

  <p class="normal">— Madam; Minoret'nin terekesinden bazı şeyler çalınmış ve şu anda Adalet bu işin izi üstünde. Sizin bu hırsızlıkta parmağınız olduğunu sanmıyorum; eğer bildiklerinizi olduğu gibi söylerseniz, kocanızı ceza mahkemesine gitmekten kurtarırsınız. Ayrıca kocanızın ceza görmesinden başka korkulacak şeyler de var. Oğlunuzun görevden alınmasını önlemek ve geleceğini mahvetmemek de gerekir. Birkaç dakikaya kadar iş işten geçmiş olacak. Jandarmalar atlarına bindiler, tevkif müzekkeresi Nemours'a doğru yola çıkmak üzere.</p>

  <p class="normal">Zélie fenalaştı. Kendine geldiğinde her şeyi itiraf etti. Kadına, bu işte suçortağı olduğunu kolayca kanıtladıktan sonra savcı, ne oğluna ne de kocasına bir zarar gelmemesi için dikkatle hareket edeceğini söyledi.</p>

  <p class="normal">— Sizinle bir insan olarak konuşuyorum, dedi, bir yasa adamı olarak değil. Ortada zarar gören tarafından yapılmış bir şikâyet olmadığı gibi, hırsızlık da açığa çıkmış değil. Ama madam, kocanız korkunç suçlar işledi; bu suçlar bir mahkemeyi ilgilendirir ve mahkeme benim kadar insaflı değildir. İşlerin vardığı bu durum karşısında tutuklanmanız gerekiyor...</p>

  <p class="normal">Zélie'nin bayılmak üzere olduğunu görünce:</p>

  <p class="normal">— Merak etmeyin, diye devam etti, benim evimde kalacaksınız ve kaçmayacağınıza söz vereceksiniz. Düşünün ki asıl görevim bir tutuklama tezkeresi kestirmek ve hakkınızda soruşturma açtırmaktır. Ama şu anda Matmazel Ursule Mirouët'nin vasisi olarak hareket ediyorum ve onun çıkarları uyuşmamızı gerektiriyor.</p>

  <p class="normal">Zélie:</p>

  <p class="normal">— Yaa! dedi.</p>

  <p class="normal">— Şimdi söyleyeceklerimi kocanıza yazın.</p>

  <p class="normal">Zélie'yi yazı masasına oturtarak aşağıdaki mektubu yazdırdı:</p>

  <p class="normal">"Dostum, peni tutkuladilar ve er şiyi söledim. Amcamısın, yaktıın vesiyetneme göreğince Bay de Portenduère'e bıraktıı tahfilleri geriy ver. Ziğra, kıral sacısı Hasineye itiras itmiş."</p>

  <p class="normal">Savcı mektubun yazım yanlışlarına gülümseyerek:</p>

  <p class="normal">— Böylece kocanızın inkâr yoluna sapmasına engel olacaksınız, dedi; inkâr onu mahvedebilir. Paranın geri verilmesini uygun bir biçimde yapmaya özen göstereceğiz. Karım, evimizde konuk kaldığınız süre içinde sizi elinden geldiğince ağırlayacaktır. Bu konuda tek söz etmemenizi ve üzüntülü görünmemenizi istiyorum.</p>

  <p class="normal">Yardımcısının annesini bülbül gibi söyletip dört duvar arasına kapattıktan sonra savcı, Désiré'yi yanına çağırdı. Babasının, Ursule'ün zararına "gizlice", öteki mirasçılar zararına "açıkça" yaptığı hırsızlığı noktası noktasına anlattı. Zélie'nin yazdığı mektubu gösterdi. Désiré, savcıdan önce davranarak Nemours'a gideceğini ve babasına, aldığı parayı geri verdireceğini söyledi. Kral savcısı:</p>

  <p class="normal">— İşler kötü, dedi. Vasiyetname ortada olmadığı için olay duyulacak olursa öteki mirasçılar, akrabalarınız Massin ve Crémière'ler işe karışabilirler. Şimdi elimde babanıza karşı yeterince kanıt var. Annenizi alın. Şu küçük tören, ona görevlerini yeterince anımsattı. Sizin ricalarınıza dayanamayıp kendisini bıraktığımı düşünecektir. Birlikte Nemours'a gidin. Bütün bu sorunları çözün. Hiç kimseden de çekinmeyin. Bay Bongrand Matmazel Mirouët'yi o kadar seviyor ki, kimseye tek söz söylemez.</p>

  <p class="normal">Zélie'yle Désiré hemen Nemours'a doğru yola çıktılar. Yardımcısının hareketinden üç saat sonra savcı, özel bir araba ile aşağıdaki mektubu aldı. Felakete uğramış bir adamı gülünç düşürmemek için bu mektubun yazımını düzelterek sunuyoruz:</p>
</body>
</html>
