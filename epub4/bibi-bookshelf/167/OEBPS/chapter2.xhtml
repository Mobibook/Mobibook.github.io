<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Gizli Başyapıt</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:d23004b6-1273-420a-8094-1ff8eb5230df"/>
</head>
<body class="chapter epub-type_chapter">
	<div class="container html5_section">
		<h1><span class="ch-num">II</span>CATHERINE LESCAULT</h1>
		<p>Poussin’le karşılaşmalarından üç ay sonra Porbus, Frenhofer Usta’yı görmeye geldi. Yaşlı adamı, o derin ve apansız ortaya çıkan umutsuzluklardan birine kapılmış buldu; bunların nedeni, hekimliğin matematikçilerine bakılırsa hazımsızlık, rüzgâr, sıcaklık ya da karnımızdaki şişlikler; ruhçulara sorarsanız da tinsel yaradılışımızın kusurlarıdır. Aslında, o gizemli tabloyu bitirmeye çalışırken düpedüz yorulmuştu adamcağız. Siyah deri kaplı, oyma meşe bir koltukta bitkin bir edayla oturuyordu; Porbus’e bu hüzünlü duruşunu bozmadan, iç sıkıntısına alışmış bir insanın bakışlarıyla baktı.</p>
		<p>“Eee, usta!” dedi Porbus ona. “Gidip Bruges’ den getirdiğiniz lacivert boya kötü mü çıktı? Yeni beyazımızı ezmeyi mi beceremediniz? Yoksa yağınız bozulup, fırçalarınız mı sertleşti?”</p>
		<p>“Yazık!” diye söylendi ihtiyar. “Bir an için yapıtımın tamamlandığını sandım; ama bir-iki ayrıntıda yanılmışım besbelli ve kuşkularımı dağıtmadan rahat etmeyeceğim. Yolculuğa çıkmaya karar verdim; Türkiye’ye, Yunanistan’a, Asya’ya gidip kendime bir model bulacağım ve tablomu değişik yaradılışta insanlarla karşılaştıracağım.”</p>
		<p>Sonra yüzünde hoşnutluğunu gösterir bir gülümsemeyle, “Belki de doğanın ta kendisi var şimdi yukarıda,” dedi. “Zaman zaman bu kadın bir esintiyle uyanır ve gözden kaybolur diye neredeyse korkuyorum.”</p>
		<p>Sonra birden, gitmek ister gibi ayağa fırladı.</p>
		<p>“Yavaş olun,” diye yanıtladı onu Porbus, “sizi yolculuk masrafından ve yorgunluğundan kurtarmak için tam zamanında gelmişim.”</p>
		<p>“Nasıl yani?” diye sordu şaşıran Frenhofer.</p>
		<p>“Genç Poussin’in bir sevgilisi var ve bu kadın eşsiz, tam anlamıyla kusursuz bir güzel. Ama sevgili ustam, o size bu kadını ödünç vermeye razı olursa, karşılığında bize en azından tuvalinizi göstermeniz gerekmez mi?”</p>
		<p>Yaşlı adam ayakta, hareketsiz ve şaşkın bakakaldı. Sonra acılı bir sesle bağırdı:</p>
		<p>“Ne!.. Yarattığım kadını, eşimi size göstermek mi? Tertemiz mutluluğumun üstüne örttüğüm örtüyü yırtmak mı? Korkunç bir ahlaksızlık olmaz mı bu? On yıldır bu kadınla yaşıyorum ben. Yalnızca benim o; ve beni seviyor. Vurduğum her fırçada bana gülümsemedi mi? Bir ruhu var onun, benim ona verdiğim bir ruh! Benden başka birinin bakışları onu utandırıp kızartabilir. Onu göstermek mi!.. Hangi koca, hangi sevgili kadınını onursuzluğa itecek kadar alçak olabilir? Saray için bir resim yaptığında, oraya bütün ruhunu koymazsın; saraylılara boyalı mankenler satarsın yalnızca. Benim resmim bir resim değil, bir duygudur, bir tutkudur! Benim atölyemde doğmuştur, orada kızoğlankız kalmalı, dışarıya da ancak giyinerek çıkmalıdır. Şiirler ve kadınlar, ancak sevgililerine çıplak görünürler! Raphaello’nun modeli elimizde mi? Ya Ariosto’nun Angelica’sını, Dante’nin Beatrice’ sini... Hayır! Yalnızca Biçim’ini görüyoruz onların. İşte benim yukarıda kilit altında tuttuğum yapıt da sanatımızda benzeri olmayan bir şey. O bir tuval değil, bir kadın! Birlikte güldüğüm, ağladığım, konuştuğum, düşündüğüm bir kadın. Sırtımdaki paltoyu atar gibi on yıllık bir mutluluğu bırakıp gideyim mi istiyorsun? Baba, sevgili ve Tanrı olmaktan çıkayım mı bir anda? Bu kadın bir yaratık değil bir yaratıdır. Senin genç adamın gelsin, ona hazineler vereyim, ona Correggio’nun, Michelangelo’nun, Tiziano’nun tablolarını vereyim; tozdaki ayak izlerini öpeyim; ama onu rakibim yapmak? Ne utanç verici şey! Ressamdan çok sevgiliyim ben. Evet, son nefesimde <em>Kavgacı Güzel</em>’i yakacak gücü de kendimde bulacağım. Ama başka bir erkeğin, bir genç adamın, bir ressamın bakışlarına dayanmasını nasıl isterim ondan! Hayır, hayır! Bakışlarıyla onu kirleteni ertesi gün öldürürüm. Seni, dostum, seni bile o anda öldürürüm, onu diz çöküp selamlamazsan! Şimdi hâlâ o taptığım putu, soğuk bakışların ve aptalca eleştirilerin önüne çıkarmamı istiyor musun? Ah, aşk bir gizemdir, yalnızca gönüllerin dibinde yaşayabilir ve bir erkek, isterse en yakın arkadaşına: ‘İşte benim sevdiğim!’ dediğinde, her şey bitmiş demektir.”</p>
		<p>Yaşlı adam yeniden gençleşmişti sanki; gözleri pırıl pırıl ve canlıydı. Solgun yanakları al al olmuştu, elleri titriyordu. Bu sözlerdeki tutkulu sertlik karşısında şaşırmıştı Porbus ve bu derin olduğu kadar yeni duyguya ne yanıt vereceğini bilemiyordu. Frenhofer’in aklı başında mıydı, yoksa çıldırmış mıydı? Bu bir sanatçı hayali miydi, yoksa açığa vurduğu bu düşünceler, büyük bir yapıtın uzun doğum sürecinin içimizde yarattığı o anlatılmaz bağnazlıktan mı doğuyordu? Bu garip tutkuyla uzlaşmanın bir yolu bulunabilir miydi?</p>
		<p>Bütün bunları düşünüp duran Porbus, yaşlı adama, “Ama bu bir kadına karşılık öteki değil mi? Poussin de sizin sevgilisine bakmanıza izin vermeyecek mi?” dedi.</p>
		<p>“Ne sevgilisi!” diye yanıt verdi Frenhofer. “O kadın er geç ihanet edecektir ona. Ama benimki bana hep sadık kalacak!”</p>
		<p>“Öyleyse bu konuyu kapatalım,” dedi Porbus. “Ama Asya’da bile olsa, benim dediğim kadar güzel ve kusursuz bir kadını bulana kadar belki ölürsünüz; tablonuz da yarım kalır.”</p>
		<p>“Kalmaz çünkü bitti!” dedi Frenhofer. “Onu gören biri ilk bakışta, perdeli, kadife bir yatak üstüne uzanmış bir kadın gördüğünü sanabilir. Yanındaki altın sehpanın üstünden günlük kokuları gelir. Elin, perdeleri tutan kordonun tutamağına gider; Catherine Lescault’nun, ‘Kavgacı Güzel’ denen o güzel saraylı kadının göğsünü gördüğünü, soluk alıp verdiğini sanırsın. Yine de emin olmak istediğim...”</p>
		<p>“Haydi Asya’ya öyleyse!” dedi Frenhofer’in bakışında bir duraklama belirtisi gören Porbus. Sonra da salonun kapısına doğru bir-iki adım attı.</p>
		<p>Tam o sırada Gillette ve Nicolas Poussin, Frenhofer’in evinin önüne gelmişlerdi. Genç kız içeri girmek üzereyken ressamın kolundan çıktı ve sanki içine bir şey doğmuş gibi geriledi. Sevgilisine gözlerini dikip, derinden gelen bir sesle, “Ne işim var benim burada?” diye sordu.</p>
		<p>“Gillette, ben kararı sana bıraktım ve bütünüyle sana boyun eğmek istiyorum. Benim bilincim, şanım şöhretim sensin. Eve geri dön, daha mutlu olurum, belki, eğer...”</p>
		<p>“Sen böyle dediğinde kendimde miyim bilmiyorum?” dedi kız. “Hayır! Küçücük bir çocuğa dönüyorum hemen.”</p>
		<p>Sonra kendini iyice zorladığını belli ederek, “Haydi,” dedi. “Eğer aşkımız ölüp gidecekse, yüreğime uzun bir pişmanlık düşüreceksem, senin kazanacağın ün, isteklerine boyun eğmemin bedeli olmayacak mı? Girelim! Paletinde her zaman bir anı olarak kalmak da yaşamak sayılır.”</p>
		<p>Evin kapısını açtıklarında iki sevgili Porbus’le karşılaştılar. Gözleri yaşlı Gillette’in güzelliğine şaşıran ressam, kızı tir tir titreyen elinden tutup yaşlı adama götürdü ve, “Bak,” dedi, “dünyanın tüm başyapıtlarına değmez mi bu kız!”</p>
		<p>Frenhofer irkildi. Gillette, haydutlarca kaçırılıp bir köle tacirine getirilmiş masum, ürkek bir Gürcü kızının saf ve sade edasıyla duruyordu karşısında. Utancından yüzü al al olmuş, yere bakıyor, elleri iki yanından sarkıyordu; bayılacak gibiydi ve gözyaşları, utanma duygusunun uğradığı bu saldırıya isyan ediyordu sanki. O anda Poussin, bu güzel hazineyi o tavan arasından çıkardığı için kendi kendine lanetler etti. Sanatçıdan çok sevgili kesildi. İhtiyarın gençleşmiş gözlerle ve bir ressamın alışkanlığıyla genç kızı adeta soyduğunu, en gizli biçimlerini keşfettiğini gördüğünde de yüreği bin bir kuruntuyla buruldu. Gerçek sevdanın yabanıl kıskançlığına büründü yeniden, “Gillette, gidelim!” diye bağırdı.</p>
		<p>Bu vurgu ve bu çığlık üstüne sevgilisi ona sevinçle baktı; mutluluğunu gizlemekte zorlanıyordu.</p>
		<p>“Demek beni seviyorsun!” dedi gözyaşlarına boğularak.</p>
		<p>Acısını gizleyecek gücü bulmuştu ama şimdi mutluluğunu saklayamıyordu.</p>
		<p>“Ne olur, bir an için bırakın onu bana,” dedi yaşlı ressam, “sonra da Catherine’imle kıyaslarsınız. Evet, razı oluyorum buna!”</p>
		<p>Frenhofer’in çığlığında aşk vardı yine. Yarattığı o sözde kadın adına cilve yapıyor ve kendi bakiresinin, gerçek bir genç kıza üstün geleceğini düşünüp önceden bu zaferin tadını çıkarıyordu sanki.</p>
		<p>Poussin’in sırtına vuran Porbus, “Aman sözünden döndürmeyin,” diye bağırdı. “Aşkın yemişleri çabuk geçer, sanatınkilerse ölümsüzdür.”</p>
		<p>Poussin’le Porbus’e dikkatle bakan Gillette:</p>
		<p>“Onun için bir kadından fazla bir şey değil miyim ben?”</p>
		<p>Başını gururla havaya kaldırdı; ama Frenhofer’e kıvılcımlar saçan bir bakışla baktıktan sonra sevgilisinin yeniden, bir zamanlar Giorgione’nin sandığı tabloya kapılıp gittiğini görünce içini çekerek, “Haydi çıkalım,” dedi. “Hiçbir zaman böyle bakmadı bana!”</p>
		<p>Gillette’in sesiyle daldığı derin düşüncelerden sıyrılan Poussin, “İhtiyar,” dedi, “şu kılıcı görüyor musun? Hele bu kızın ağzından tek bir yakınma sözcüğü çıksın, onu yüreğine saplarım, evini yakarım ve kimse çıkamaz buradan. Anladın mı?”</p>
		<p>Nicolas Poussin’in yüzü karanlık, sözleri korkunçtu. Bu tavır, özellikle de genç ressamın hareketi, Gillette’i avuttu ve genç kız, resim ve şanlı bir gelecek uğruna kendisini feda ettiği için neredeyse bağışladı onu. Porbus ve Poussin, sessizce birbirlerine bakarak atölyenin kapısında kaldılar. Başlangıçta Mısırlı Meryem’in ressamının ağzından bir-iki ünlem çıkmış, “İşte, kız soyunuyor! Kıza ışığa gelmesini söylüyor! Onları kıyaslıyor!” gibi şeyler söylemişti ama sonunda Poussin’in derin bir hüzün okunan yüzünü görünce sustu; yaşlı ressamlar, sanatın yanında onca küçük kalan böylesi kuruntulara pek kapılmazlar ama Poussin’inkiler öylesine safça ve güzeldi ki, Porbus hayranlıkla izliyordu onu. Genç adamın eli hançerinin sapındaydı ve kulağını neredeyse kapıya yapıştırmıştı. İkisi de orada, gölgeler içinde ayakta, bir zorbayı vurmak üzere sözleşmiş, bunun zamanını bekleyen iki kişiye benziyorlardı.</p>
		<p>“Girin,” dedi onlara, yüzü mutluluktan parıldayan yaşlı adam. “Yapıtım kusursuz ve artık onu gururla gösterebilirim. Bir daha hiçbir ressam, fırça, boya, tuval ve ışık, Catherine Lescault’nun, bu güzel saray dilberinin karşısına bir başkasını çıkaramaz.”</p>
		<p>Derin bir merak içindeki Porbus ve Poussin, geniş bir atölyenin ortasına dek koştular; her yanın tozlarla kaplı ve karmakarışık olduğunu; orada burada duvarlara tablolar asılı olduğunu gördüler. Önce gerçek boyutunda ve yarı çıplak bir kadın resminin önünde durdular ve hayranlıkla bakakaldılar.</p>
		<p>“Bırakın onu,” dedi Frenhofer, “bir duruşu incelemek için çalafırça boyadığım bir tuvaldir; beş para etmez.”</p>
		<p>Sonra da, “İşte benim yanılgılarım,” diye devam etti çevrelerindeki duvarlara asılı, göz alıcı resimleri göstererek.</p>
		<p>Böylesine güzel yapıtlar için söylenen bu küçümseyici sözlere şaşan Porbus ve Poussin, asıl görmeye geldikleri portreyi arandılar ama bulamadılar.</p>
		<p>“İşte burada!” dedi ihtiyar; saçı başı darmadağınık, yüzü olağanüstü bir heyecanla alev almış gibiydi, gözlerinden kıvılcımlar saçılıyordu ve aşk sarhoşu bir genç gibi soluk soluğaydı.</p>
		<p>“Evet! Böylesi bir kusursuzlukla karşılaşmayı beklemiyordunuz değil mi? Bir kadın karşısındasınız ve bir tablo arıyorsunuz. Bu tuvalde öyle bir derinlik var, hava o kadar gerçek ki, onu çevremizi saran havadan ayırt etmeniz olanaksız. Sanat nerede peki? Uçtu gitti! İşte size bir genç kızın asıl biçimleri. Nasıl? Renkleri ve bedeni bitirir görünen çizginin canlılığını iyi yakalamış mıyım? Sudaki balıklar gibi havada duran nesneler de gözlerimiz önünde aynı olguyu sergilemez mi? Çevre çizgilerinin zeminden nasıl ayrıldığına bakıp da hayran olmamak elde mi? Elinizi bu sırtın arkasına geçirebileceğinizi hissetmiyor musunuz? Yedi yıl boyunca, gün ışığıyla nesnelerin çiftleşmesinin sonuçlarını bu yüzden inceledim. Ya şu saçlar, bütünüyle ışıklar içinde değiller mi? Bakın, soluk aldı sanırım!.. Şu göğsü görüyor musunuz? Ah, kim diz çöküp tapınmak istemez bu kadının önünde? Şu ürperen tene bakın! Ayağa kalkacak, bekleyin!”</p>
		<p>“Bir şey görüyor musunuz?” diye sordu Poussin Porbus’e.</p>
		<p>“Hayır, ya siz?”</p>
		<p>“Hiçbir şey görmüyorum.”</p>
		<p>İki ressam, ihtiyarı esrikliğiyle baş başa bıraktılar ve acaba ışık tuvale dikine vuruyor da bütün etkisini siliyor mu diye dikkatle baktılar; resmin sağına, soluna, karşısına geçtiler, eğilip kalktılar.</p>
		<p>“Evet, bu bir tuval,” diyordu bu dikkatli incelemenin amacı konusunda yanılan Frenhofer. “Bakın işte kasnak, işte şövale ve işte boyalarım, fırçalarım.”</p>
		<p>Eline bir fırça alıp safça bir edayla gösterdi.</p>
		<p>Sözde tablonun önüne gelen Poussin, “Yaşlı tilki bizimle dalga geçiyor,” dedi. “Burada karmakarışık bir biçimde yığılmış renklerle, onları çevreleyen ve sanki resimden bir duvar oluşturan sayısız tuhaf çizgi dışında bir şey görmüyorum ben.”</p>
		<p>“Hayır, hayır, biz yanılıyoruz, bakın...” dedi Porbus.</p>
		<p>Yaklaşınca bir köşede çıplak bir ayağın ucunu gördüler; bu renk, leke ve kararsız küçük ayrımlar karmaşasından, bu biçimsiz sis perdesinden çıkan bir ayak; ama olağanüstü güzel, dipdiri bir ayaktı bu! Ağır ağır ve adım adım ilerleyen bu yıkımdan nasılsa kurtulmuş bu parça karşısında hayranlıktan taş kesildiler. Bu ayak, ateşe verilmiş bir kentin yıkıntıları arasından yükselen, Paros mermerinden bir Venüs yontusu gibi görünüyordu gözlerine.</p>
		<p>Yaşlı ressamın resmini geliştirdiğini sanarak üst üste vurduğu boya tabakalarını gösterdi Porbus, “Bunların altında bir kadın var,” dedi.</p>
		<p>İki ressam, birdenbire Frenhofer’e döndüler; içinde yaşadığı esrikliği, belli belirsiz de olsa anlamaya başlamışlardı.</p>
		<p>“O inanıyor,” dedi Porbus.</p>
		<p>“Evet dostum,” dedi daldığı uykudan uyanan ihtiyar. “İnanmak, sanata inanmak, bir de yapıtıyla uzun zaman birlikte yaşamak gerekir böyle bir yaratıyı gerçekleştirebilmek için. Bu gölgelerden bazıları, çok emeğe patladı bana. Bakın şurada, yanağın üstünde, gözlerin altında hafif bir gölge var; onu doğada gözlediğinizde, size resme aktarılması olanaksız gibi gelir. İşte bu etkiyi elde etmek için ne anlatılmaz zahmetlere katlandım bir bilseniz! Ve sen, sevgili Porbus, çalışmama dikkatle bakarsan, kabartıyı ve çevre çizgilerini verme konusunda sana söylediklerimi daha iyi anlarsın. Şu memenin ışığına bak; bir dizi fırça dokunması ve kalın tutulmuş açık renk boyalarla gerçek ışığı nasıl yakaladığımı, sonra da onu aydınlık tonların parlak beyazlığıyla nasıl bir araya getirdiğimi gör. Ardından, sanki tersine bir çalışmayla, çıkıntıları ve boyanın pütürlerini silerek ve figürümün çevre çizgilerini okşaya okşaya onu nasıl yarı gölgelere gömdüğümü, işi desen düşüncesini ve ressam hilelerini ortadan kaldırmaya dek götürdüğümü ve ona doğanın görünümünü, yuvarlaklığını verdiğimi gözle. Yaklaşırsanız bu çabaları daha iyi görürsünüz. Uzaktan her şey kaybolup gider. Bakın! Şurada, sanırım çok dikkat çekici.”</p>
		<p>Fırçasının ucuyla, açık renk bir boya tabakasını gösterdi onlara.</p>
		<p>Porbus ihtiyarın omzuna vurdu ve Poussin’e dönerek, “Biliyor musunuz, çok büyük bir ressam var karşımızda,” dedi.</p>
		<p>“Ressamdan çok da şair,” diye yanıtladı Poussin, ağırbaşlı bir edayla.</p>
		<p>Porbus eliyle tuvale dokundu:</p>
		<p>“Bizim yeryüzündeki sanatımız işte burada biter.”</p>
		<p>“Sonra da gidip göklerde kaybolur,” dedi Poussin.</p>
		<p>“Oysa ne hazlar yaşanmıştır bu bezin üstünde,” diye söylendi Porbus.</p>
		<p>Dalgın ihtiyar onları dinlemiyor, düşlerindeki bu kadına gülümsüyordu.</p>
		<p>“Ama er ya da geç, bu tuvalde hiçbir şey olmadığının farkına varacak,” dedi Poussin.</p>
		<p>“Tuvalimde hiçbir şey yok mu?” diye sordu birdenbire, önce iki ressama, sonra da sözde tablosuna bakan Frenhofer.</p>
		<p>“Ne yaptınız!” dedi Porbus, Poussin’e.</p>
		<p>İhtiyar, genç adamı sertçe kolundan tuttu.</p>
		<p>“Hiçbir şey görmüyorsun öyle mi?” dedi ona. “Köylü! Asker bozuntusu! Aşağılık puşt! Neden çıktın öyleyse yukarı!”</p>
		<p>Sonra Porbus’e döndü:</p>
		<p>“Porbus, dostum, sizde mi dalga geçiyorsunuz benimle? Yanıt verin! Siz benim dostumsunuz, söyleyin, bozmuş muyum tablomu?”</p>
		<p>Kararsız Porbus, bir şey diyemedi; ama ihtiyarın bembeyaz yüzündeki kaygı o denli acımasızdı ki, dayanamayıp tuvali gösterdi:</p>
		<p>“Siz bakın!”</p>
		<p>Frenhofer bir an tablosuna baktı ve sendeledi:</p>
		<p>“Hiçbir şey, hiçbir şey yok!.. On yıl buna mı çalıştım ben!”</p>
		<p>Oturdu, ağlamaya başladı.</p>
		<p>“Demek aptalın, delinin biriyim ben! Ne yeteneğim var ne de becerim! Yalnızca zengin biriymişim demek; yürürken yalnızca yürümüşüm. Hiçbir şey üretmemişim!”</p>
		<p>Gözyaşları arasında tuvalini seyretti, sonra ansızın gururlu bir edayla ayağa kalktı ve iki ressama kıvılcımlar saçan bir bakış fırlattı.</p>
		<p>“Mesih’in kanı, bedeni, başı üstüne,” dedi, “kıskançsınız siz, onu benden çalmak için bozduğumu söylüyorsunuz!”</p>
		<p>Sonra da, “Onu görüyorum,” diye bağırdı. “Güzel, hem de olağanüstü güzel!..”</p>
		<p>O sırada Poussin, bir köşede unutulan Gillette’ in ağladığını duydu, “Neyin var meleğim?” diye sordu birdenbire aşkı alevlenen ressam.</p>
		<p>“Öldür beni!” dedi kız. “Bundan sonra seni sevmek, benim için alçaklık olur; çünkü seni küçümsüyorum. Sana hayranım ve tüylerimi ürpertiyorsun. Seni seviyorum ve sanırım daha şimdiden senden nefret ediyorum!”</p>
		<p>Poussin, Gillette’i dinlerken Frenhofer, Catherine’ini yeşil bir şayakla örtüyordu; usta hırsızlar arasına düştüğünden kuşkulanıp çekmecelerini kapatan bir kuyumcunun ağırbaşlı ve telaşsız hali vardı üstünde. İki ressama, derin bir kurnazlık, küçümseme ve kuşku dolu bir bakış fırlattı; sessizce ve aceleden ezilip büzülerek onları atölyesinden kapı dışarı etti. Sonra da evinin kapısında, “Elveda küçük dostlarım!” dedi arkalarından.</p>
		<p>Bu veda tümcesi iki ressamı buz gibi dondurdu. Ertesi gün meraklanan Porbus, yeniden Frenhofer’i görmeye geldi ve o gece, tuvallerini yaktıktan sonra öldüğünü öğrendi.</p>
		<p class="date">Paris, Şubat 1832</p>
	</div>
</body>
</html>