<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Günaha Son Çağrı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_17">«Yine görüşürüz,» dedi alaylı bir ses. «Bir gün yine karşılaşırız yakında!»</p>

  <p class="block_17">«Hiçbir zaman, hiçbir zaman, Şeytan!» diye bağırdı İsa yüzünü kuma gömerek.</p>

  <p class="block_17">«Yakında görüşürüz!» diye tekrarladı ses. «Bu Fısıh bayramında görüşürüz, zavallı sefil!»</p>

  <p class="block_17">İsa inlemeye başladı. Gözyaşları ılık ılık damlalar halinde kuma düşüyordu, ruhunu yıkıyor, çitiliyor ve arıtıyordu. Akşama doğru serin bir meltem esti, güneş indi ve uzaktaki dağları pembeye boyadı. O sırada İsa esirgeyici bir buyruk duydu ve görünmeyen bir el omuzuna dokundu.</p>

  <p class="block_17">«Kalk, Rabbin günü karşında. Koş ve haberi insanlara ilet: Geliyorum!»</p>

  <p class="block_17">Bir atılışla geçti çölü, Ölü Deniz’e vardı, çevresini dolandı, sürülmüş toprak ve insan solukları kokan havaya yeniden girdi! Yardımcısız değildi bu yürüyüşünde — o gücü nereden bulabilirdi ki? İki görünmeyen el koltukaltlarından tutuyordu. Çöl üstünde beliren kalın bulut karardı, bütün göğe yayıldı. Gök gürültüsü duyuldu, arkasında da ilk yağmur taneleri düşmeye başladı. Toprak karardı, yollar kayboldu, birden gök şelaleleri akmaya başladı. İsa avuçlarını açtı, birleştirdi. Su ile doldular, o da içti. Durdu, nereye gitsem diye düşünüyordu. Şimşekler göğü yarıyordu. Bir an, yeryüzü soluk mavimsi, sarı bir renkte parlamaya başladı, derken yeniden karanlığa gömüldü. Kudüs ne yöndeydi, Vaftizci Yahya neredeydi? Ya onu ırmağın kıyısında bekleyen arkadaşları? «Tanrım,» diye fısıldadı, «Aydınlat beni, bir yıldırım fırlat, yolumu ışıt!» O konuşurken bir şimşek karşısındaki göğü yardı. Tanrı ona bir işaret vermişti, gösterilen yönde ilerlemeye başladı.</p>

  <p class="block_17">Bardaktan boşanırcasına yağıyordu yağmur. Göğün suları aşağı fışkırıyor, toprağın suları ırmaklarla ve göllerle birleşiyordu. Toprak, gök ve yağmur bir olmuştu; onu izliyorlar, onu insanlığa doğru itiyorlardı. Çamur içinde bata çıka ilerliyordu, köklere dallara takılıyordu, çukurlardan allayarak geçiyordu. Bir şimşek aydınlığında meyve yüklü bir nar ağacı gördü. Bir nar kopardı. Elinin içi yakutlarla doldu, boğazı ferahlamıştı. Başka bir tane daha kopardı derken bir daha; narları yedi ve o ağacı dikmiş olan el için dua etti. Yeni güç</p>

  <p class="block_17">bularak yeniden yola koyuldu, yürüdü yürüdü. Her yer karanlıktı. Gündüz müydü? Gece mi? Ayağı çamurla ağırlaşmıştı; her adımda yeryüzünü ayağıyla kaldırıyordu sanki. Bir yıldırımın aydınlığında ansızın bir tepe üstünde küçük bir köy gördü. Yıldırım beyaz evleri aydınlatıyor, sonra tekrar karanlığa boğuyordu. Yüreği sevinçten hopladı. Bu evlerde insanlar vardı, kardeşler. Bir insan eline değmek, bir insan soluğu almak, ekmek yemek, şarap içmek, konuşmak istiyordu. Kaç yıldır yalnızlık aramıştı, tarlalarda, dağlarda dolaşmış, kuşlarla, yaban hayvanlarıyla konuşmuş, insan yüzü görmek istememişti! Ama şimdi bir insan eline değmek ona ne büyük kıvanç verecekti!</p>

  <p class="block_17">Adımlarını sıklaştırdı ve yokuş yukarı çıkmaya başladı. Güç bulmuştu, çünkü nereye gittiğini biliyordu arlık. Tanrı’nın göstermiş olduğu yolun onu nereye götüreceğini biliyordu... O çıkarken bulutlar seyreldi ve göğün bir parçası göründü. Güneş lam batmak üzereyken meydana çıktı. Köy horozlarının öttüğünü, köpeklerin havladığını, evlerin damındaki kadınların birbirlerine bağırdıklarını duydu. Bacalardan mavi dumanlar yükseliyordu. Yanan odun kokusu geliyordu burnuna.</p>

  <p class="block_17">«İnsan tohumu kutsaldır...» diye mırıldandı köyün ilk evinin önünden geçerken, içerden insan sesleri geliyordu.</p>

  <p class="block_17">Taşlar, sular, evler parıldıyordu, hayır, parıldamak değildi bu, gülmekti. Susamış toprak susuzluğunu gidermişti. Tufan hem insanları hem de hayvanları korkutmuştu ama bulutlar dağılmaya başladılar, koyu mavi bir gök meydana çıktı, kaybolmuş olan güneş yeniden geldi ve dünyaya güven getirdi. İliklerine kadar ıslanmış, mutlu İsa. su akan dar sokaklardan ilerledi. Memeleri sütten kabarmış bir keçiyi otlağa çeke çeke götüren bir genç kız göründü.</p>

  <p class="block_17">«Köyünüzün adı nedir?» diye sordu İsa ona gülümseyerek.</p>

  <p class="block_17">«Beytanya.»</p>

  <p class="block_17">«Uyuyacak bir yer bulmak için hangi kapıyı çalsam? Ben yabancıyım burada.»</p>

  <p class="block_17">«Açık kapı nerede görürseniz oraya girin,» dedi kız gülerek.</p>

  <p class="block_17">Açık kapı nerede görürseniz girin. Bu köy iyi yürekli, konuksever bir köy olsa gerek diye düşündü İsa ve açık kapıyı bulmak için ilerledi. Yollar küçük ırmaklar halini almıştı ama büyük taşlar suyun yüzüne çıkmıştı. İsa taştan taşa sekerek gidiyordu. Ev kapıları yağmurdan baştan başa kararmış olup kapalıydılar. İlk köşeyi döndü. Küçük kemerli çivit rengi bir kapı ardına kadar açık duruyordu. Kısa, tombul, şişman çeneli ve kalın dudaklı genç bir kadın duruyordu önünde. Soluk bir ışıkla aydınlanmış evde başka bir kadın daha görünüyordu. Tezgâh başında oturmuş bir şey dokuyor, hafif hafif de bir türkü söylüyordu.</p>

  <p class="block_17">İsa yaklaştı, eşikte durdu ve selam alıyormuş gibi elini yüreğinin üstüne götürdü.</p>

  <p class="block_17">«Ben bir yabancıyım,» dedi. «Galileliyim. Açım ve üşüdüm, uyuyacak yerim de yok. Namuslu bir adamımdır. İzin verin de geceyi sizin evinizde geçireyim. Kapıyı açık buldum ve girdim. Bağışlayın.»</p>

  <p class="block_17">Genç kadın döndü, eli hâlâ tavuk yemiyle doluydu. İsa’yı sakin sakin baştan aşağı süzdü ve gülümseyerek:</p>

  <p class="block_17">«Hizmetinizdeyiz,» dedi. «Hoş geldiniz, buyurun.»</p>

  <p class="block_17">Tezgâh dokuyan oturduğu yerden ayrılıp avluya geldi. İnce kemikli soluk yüzlüydü, siyah saç örgüleri başı üstünde iki topuz halinde toplanmıştı. Gözleri iri ve tüy gibiydi, üzgündü. İnce boynu çevresinde nazarlık diye taktığı cam göbeği bir gerdanlık vardı. Konuğa bakıp kızardı.</p>

  <p class="block_17">«Yalnızız,» dedi; «kardeşimiz Lazarus burada değil. Erden’e, vaftiz olmaya gitti.»</p>

  <p class="block_17">«Yalnızsak yalnızız, ne far keder?» dedi öteki. «Yemez ya bizi. Buyurun içeri beyfendi. Dinlemeyin onu, o kendi gölgesinden bile korkar. Köylüleri çağırırız sizi yalnız bırakmamak için, ihtiyar heyeti de gelip kim olduğunuzu, nereye gittiğinizi, bize ne haberler getirdiğinizi sorar. Lütfen buyurun içeri, mütevazı evimize... Ne oldu size? Üşüdünüz mü?»</p>

  <p class="block_17">«Hem üşüyorum, hem açım, hem de uykum var,» diye cevap verdi İsa, eşikten atlayıp girerek.</p>

  <p class="block_17">«Üçü de giderilir, korkmayın,» dedi. «Adım Marta’dır, kardeşim de Maria. Ya sizin adınız?»</p>

  <p class="block_17">«Nâsıralı İsa.»</p>

  <p class="block_17">«İyi bir adam mısınız?» diye gülerek takıldı Marta.</p>

  <p class="block_17">«Evet, iyiyim,» diye cevap verdi ciddi bir ifadeyle. «Olabileceğim kadar iyiyim, Marta kardeşim.»</p>

  <p class="block_17">Eve girdi. Maria lambayı yakıp, yerine, çengele astı, oda aydınlandı, tertemiz badanalı duvarlar göründü. Üzerinde kabartmalar olan servi ağacından iki sandık, birçok alet, duvar boyunca da, üzerinde yatak ve yastıklar olan uzun bir tahta vardı. Odanın bir köşesinde tezgâh duruyordu, öteki köşesinde zeytinyağı ve yağ dolu küçük toprak kaplar vardı. Soğuk su testisi giriş yerinin sağında raftaydı. Onun yanında uzun keten bir havlu çivide asılı duruyordu. Oda servi ağacı ve ayva kokuyordu. Geride geniş, karanlık bir ocak vardı, çevresinde mutfak eşyaları asılıydı.</p>

  <p class="block_17">«Ateş yakayım da kuruyun. Buyurun oturun.» Marta bir tabure bulup ocağın karşısına yerleştirdi, derken avluya koşup bir kucak dolusu asma ve defne dalıyla iki de zeytin ağacı kütüğü getirdi. Çömeldi, odunları çatıp yaktı.</p>

  <p class="block_17">İsa, başını dizleri arasına almış, dirseklerini dizlerine dayamış, bakıyordu. Odunları düzenleyerek böyle soğuk bir günde ateş yakmak ne büyük tören, diye düşünüyordu. Alev, esirgeyici bir kızkardeş gibi gelip ısıtıyor. Aç bî ilaç, yorgun argın yabancı evine girmek ve yabancı iki kızkardeşin gelip insanı rahatlatması... Gözleri yaşla doldu.</p>

  <p class="block_17">Marta ayağa kalktı büfeye gitti, ekmek, bal ve yabancının ayakları dibine bıraktığı bir testi şarap getirdi.</p>

  <p class="block_17">«İştahın açılsın diye bunlar,» dedi. «Birazdan tencereyi</p>

  <p class="block_17">koyacağım, içine sıcak bir şey girsin de gücün kuvvetin yerine gelsin. Uzun yoldan gelmiş olduğun belli.»</p>

  <p class="block_17">«Yeryüzünün öte ucundan,» diye cevap verdi. İştahla ekmeğe, zeytinlere ve bala doğru eğildi. Ne harika şeylerdi bunlar, ne büyük kıvanç! Tanrı ne de cömertçe veriyordu insanlara! Yedi yedi Tanrı’ya şükretti.</p>

  <p class="block_17">Bütün bu süre içinde Maria, lambanın yanında durup ateşin yanışını seyrettikten sonra beklenmedik konuğa ve evinde bir erkek ağırlamak sevinci içinde kanatlanmış olan kızkardeşine baktı.</p>

  <p class="block_17">İsa şarabı kaldırıp iki kadına baktı. «Marta ve Maria kardeşlerim,» dedi. «Nuh’un zamanındaki tufanı duymuşsunuzdur. Bütün insanlar günahkârdı. Nuh’un gemisinde kalan birkaç erdemli kişi dışında bütün insanlık mahvolmuştu. Maria ve Marta size yemin ederim ki, başka bir tufan olursa ve sizi gemiye çağıracak olan kimse bensem, sizleri de alırım kardeşlerim, çünkü bu akşam, üstü başı pejmürde çıplak ayaklı bir konuk geldi kapınıza, onun için ateş yaktınız, ısındı; ekmek verdiğiniz, doydu; güzel söz söylediniz ve Tanrı’nın melekleri inip yüreğine girdi. Sağlığınıza içiyorum kardeşlerim, sizlerle karşılaştığım için çok mutluyum!»</p>

  <p class="block_17">Maria yaklaşıp ayakları dibine oturdu. «Sesinizi iyi duyamıyorum yabancı,» dedi kıpkırmızı olarak. «Daha konuşun.»</p>

  <p class="block_17">Marta tencereyi ateşin üstüne koydu, masayı düzenledi ve bahçedeki kuyudan soğuk su çekti. Sonra genç bir komşusundan üç köy ihtiyarını çağırmasını (lütfedip buyurmalarını) rica etti, evlerine bir konuğun geldiğini söyledi.</p>

  <p class="block_17">«Daha konuş,» diye tekrarladı Maria, İsa’yı susar görünce.</p>

  <p class="block_17">«Ne söyleyeyim Maria?» diye sordu İsa. Hafifçe siyah saç örgülerine dokundu. «Sessizlik iyidir. Her şeyi söyler.»</p>

  <p class="block_17">«Susmak bir kadını tatmin etmez. Kadınlar, zavallı mahlûklar, güzel söze ihtiyaçları vardır.»</p>

  <p class="block_17">«Kulak vermeyin ona. Güzel bir söz bile kadını tatmin</p>

  <p class="block_17">etmez,» diye sözünü kesti Marta, sönmesin diye lambanın yağım tazeliyordu, çünkü ihtiyarlar gelip derin tartışmalara girişeceklerdi konukla. «Kadın milletini güzel söz bile tatmin etmez. Kadın, kocasının yürürken evi sarsmasını ister, göğsünü yatıştırmak için bebeğini emzirmek ister... Çok şey ister Nâsıralı İsa, çok şey, ama siz erkekler ne anlarsınız ki bu konudan!»</p>

  <p class="block_17">Gülmeye çalıştı, gülemedi ama. Otuz yaşındaydı, daha evlenmemişti.</p>

  <p class="block_17">Ateşin zeytin ağacı kütüklerini yutmasını ve fokur fokur kaynamaya başlayan toprak kabın çıkardığı sesi dinleyerek sessiz durdular. Üçünün gözleri de ateşin içinde kaybolmuştu. Sonunda Maria konuştu:</p>

  <p class="block_17">«Oturmuş dokurken bilseniz bir kadının zihninden neler geçer. Bilseniz acırdınız Nâsıralı İsa.»</p>

  <p class="block_17">«Biliyorum,» dedi İsa gülümseyerek. «Ben de bir zamanlar başka bir hayatta kadındım, ben de dokurdum.»</p>

  <p class="block_17">«Ya siz ne düşünürdünüz?</p>

  <p class="block_17">«Tanrı’yı. Sadece Tanrıyı Maria, sadece Tanrıyı. Ya siz?»</p>

  <p class="block_17">Maria cevap vermedi ama göğsü kabardı. Marta konuştuklarını duymuştu, içini çekti ama konuşmamak için tuttu kendini. Sonunda dayanamadı.</p>

  <p class="block_17">«Korkmayın,» dedi sesini birden sertleştirerek. «Maria da, ben de ve dünyanın bütün evlenmemiş kadınları da Tanrı’yı düşünüyoruz. Onu bir koca gibi kucağımızda tutuyoruz.»</p>

  <p class="block_17">İsa başım önüne eğdi ve bir şey söylemedi. Marta tencereyi ateşten indirdi. Akşam yemeği kotarmak için büfeye, toprak tabakları almaya gitti.</p>

  <p class="block_17">«Dokuma dokurken bir keresinde bakın ne geldi aklıma,» dedi Maria, gittiği büfeden kızkardeşi duymasın diye fısıldayarak söyledi. «O gün ben Tanrıyı düşünüyordum ve ona dedim ki; Tanrım, yoksul evimize girmeye tenezzül buyurursan efendisi olursun evimizin, bizse senin konukların? Şimdiyse...» Boğulur gibi oldu, sustu.</p>

  <p class="block_17">«Şimdiyse?» dedi İsa, ne diyeceğini duymak için ona doğru eğilerek.</p>

  <p class="block_17">Marta elinde tabaklarla gelmişti.</p>

  <p class="block_17">«Hiç,» dedi Maria fısıldayarak ve ayağa kalktı.</p>

  <p class="block_17">«Gel de ye,» dedi Marta. «İhtiyarlar nerdeyse gelir. Bizi yemekte bulmasınlar.»</p>

  <p class="block_17">Üçü de diz çöktüler. İsa ekmeği aldı, yukarı kaldırarak öyle ateşli ve tutkulu bir şekilde şükretti ki, iki şaşkın kızkardeş dönüp ona baktılar. Ama halini görünce dehşete kapıldılar, çünkü yüzü pırıl pırıldı, başının ardındaki hava ise alev alev yanıyor, tir tir titriyordu. Maria elini uzattı.</p>

  <p class="block_17">«Rabbim,» diye bağırdı, «sen efendimizsin, bizse konukların senin. Buyur bize!»</p>

  <p class="block_17">Ne kadar tedirgin olduğunu görmesinler diye, İsa başını önüne eğdi. Bu ilk çığlıktı, ilk kez bir ruh onu tanımıştı.</p>

  <p class="block_17">Kapının önüne bir gölge düşüp de yaşlı bir adam belirdiğinde alçak masadan kalktılar. Sakalı ırmak gibi akıyordu; iri kemikleri vardı, kolları sertti, göğsü koç gibi tüylüydü. Kendinden daha uzun olan, ucu eğri bir değnek vardı elinde; o değneği üstüne dayanmak için kullanmıyor, köylüleri düzene sokmak için dövüyordu onunla.</p>

  <p class="block_17">«Yoksul evimize hoş geldiniz, Peder Melkedizek;» dedi iki kadın diz kırarak selam verip.</p>

  <p class="block_17">Adam içeri girdi, boş eşikte ikinci bir adam belirdi. Bu seferki zayıftı, uzun, at başını andırır bir başı vardı, dişsizdi. Minik gözlerinden alevler fışkırıyordu, uzun süre yüzüne bakmak imkânsızdı. Gözlerinin ardında yılan zehri var sanılırdı; bu adamın gözleri ardında ateş vardı, ateşin ardında da bozuk ve sapık bir zihin.</p>

  <p class="block_17">Kadınlar onu da selamladılar, hoş karşıladılar, ikisi de içeri girmişti. Onların arkasından üçüncü adam çıkageldi, kördü, tıknazdı domuz gibi şişmandı. Asasını önünde tutu</p>

  <p class="block_17">yordu, asâsının gözleri ona kılavuzluk ediyor, tökezlemesini önlüyordu. İyi bir adamcağızdı. Şakalaşmayı severdi, köylüleri yargılarken, hiçbirini cezalandırmaya eli varmazdı. «Ben Tanrı değilim» derdi. «Yargılayan yargılanacaktır. Fikirlerinizi düzeltin de öteki dünyada benim başıma iş açmayın!» Bazen cezayı kendi cebinden öderdi, bazen suçluyu kurtarmak için hapse kendi girerdi. Kimi ona mecnun derdi, kimiyse aziz ve yaşlı Melkedizek onu görmeye dayanamazdı ama elinden ne gelirdi ki. Harun’un prens soyundan inen ve köyün en güçlü mal sahibiydi.</p>

  <p class="block_17">«Marta,» dedi Melkedizek, asası tavanın kirişlerine değecekti nerdeyse, «köyümüze gelen yabancı nerede?»</p>

  <p class="block_17">İsa sakin sakin ateşin seyrettiği ocak başından kalktı.</p>

  <p class="block_17">«Sen misin?» dedi ihtiyar tepeden tırnağa süzerek.</p>

  <p class="block_17">«Evet, benim,» diye cevap verdi İsa. «Nâsıra’dan geliyorum.»</p>

  <p class="block_17">«Galileli mi?» diye yapıştırdı zehirli olanı. «Nâsıra’dan iyi bir şey çıkmaz. Kitabı Mukaddes öyle der.»</p>

  <p class="block_17">«Paylama onu, Peder Samuel» diye sözünü kesti kör ihtiyar. «Galilelilerin geveze, budala ve taşralı kaba insanlar oldukları doğrudur ama namusludurlar. Bu akşamki konuğumuzun namuslu biri olduğu belli. Sesinden anlıyorum.</p>

  <p class="block_17">İsa’ya döndü. «Hoş geldin, yavrum.»</p>

  <p class="block_17">«Tüccar mısın?» diye sordu yaşlı Melkedizek. «Ne satarsın?»</p>

  <p class="block_17">İhtiyarlar konuşurken köyün ileri gelenleri, ünlü mal sahipleri açılan kapıdan girdiler. Bir yabancının geldiğini duymuşlardı, giyinip kuşanmışlar, takıp takıştırmışlar, nereden geldiğini, ne haber getirdiğini öğrenmek üzere vakit geçirmek için gelmişlerdi. Girip üç ihtiyarın arkasında yere oturdular.</p>

  <p class="block_17">«Bir şey satmıyorum,» dedi İsa. «Köyümdeyken marangozluk yapardım ama işimi bıraktım, annemin evinden ayrıldım ve kendimi Tanrı’ya adadım.</p>

  <p class="block_17">«Dünyadan kaçmakla iyi etmişsin yavrum,» dedi kör adam; «ama şimdi dikkatli olasın zavallıcık, kötü bir iş açmışsın başına şu cinle, Tanrı’yla. Ondan nasıl kaçacaksın?» katıla katıla gülmeye başladı.</p>

  <p class="block_17">Bunu duyan yaşlı Melkedizek, nerdeyse kuduracaktı, ama sustu.</p>

  <p class="block_17">«Keşiş misin?» dedi ikinci ihtiyar alaylı bir sesle. «Şu Levililerden misin sen de? Yoksa Partizanlardan mı? Sahte bir peygamber mi acaba?»</p>

  <p class="block_17">«Hayır, hayır peder» diye cevap verdi İsa tedirgin olmuş gibi. «Hayır! Hayır!»</p>

  <p class="block_17">«Nesin peki?»</p>

  <p class="block_17">Yabancıyı görmek ve onun tarafından görülmek üzere, köy hanımları süslenmiş püslenmiş geliyorlardı. Adam genç miydi, yaşlı mıydı, yakışıklı mıydı? Ne satıyordu? Marta ve Maria gibi güzel ve evde kalmak üzere olan kızlar için bir talip miydi? Bir erkek öpücüğü göreli yıllar geçmişti, nerdeyse çıldıracaklardı zavallılar... Haydi gidip görelim şunu!</p>

  <p class="block_17">Taktılar takıştırdılar ve erkeklerin ardında bir sıra halinde dizildiler.</p>

  <p class="block_17">«Nesin o halde?» diye sordu yaşlı engerek yılanı bir kez daha.</p>

  <p class="block_17">İsa üşür gibi oldu, ellerini ateşe tuttu. Hâlâ ıslak olan giysilerinden buhar çıkıyordu. Bir süre düşünceli düşünceli ağzını açmadı. Tam zamanı konuşmanın, Rabbin bana emanet ettiği sözü açıklamanın ve kendilerini boş kaygılar içinde mahveden bu kadın ve erkeklerin içinde uyumakta olan Tanrı’yı uyarmanın tam zamanı. Ne sattığımı soruyorlar. Şöyle diyeceğim onlara: Göklerin hâkimiyetini, ruhun kurtuluşunu, sonsuz hayatı. Bu Büyük İnciyi satın alabilmek için sırtlarındaki giysileri dahi versinler. Çevik bakışlarla bakındı, lamba ve ateşin ışığıyla aydınlanmış yüzler gördü; yırtıcı, kurnaz, insan kemiren kaygılarla yaşlanmış, korkudan büzülmüş yüzler. Acıdı, kalkıp onlarla konuşmak istedi ama bu gece öylesine yorgundu ki. Bir insan evinde uyumayalı nice ol</p>

  <p class="block_17">muştu, başı yastık bile görmemişti, uyur bir halde, isli ocak duvarına dayanıp gözlerini kapadı.</p>

  <p class="block_17">«Yorgun, efendiler,» diye araya girdi Maria ve yakarır gibi ihtiyarlara bakarak. «Tedirgin etmeyin onu...»</p>

  <p class="block_17">«Doğru!» diye homurdandı Melkedizek. Asasına dayanarak gitmek üzere kalkmaya çalıştı. «Tamamıyla haklısın Maria. Sanki onun yargıçlarıymışız gibi konuştuk.» İkinci ihtiyara döndü, «Meleklerin yeryüzüne çoğu zaman dilenci kılığında indiğini unuttuk, tıpkı bu adam gibi, bir entarisi olan, asası, para torbası veya ayakkabıları olmayan bu adam gibi gelirler. Bu bakımdan dikkatli olup, adama bir melekmiş gibi davranalım. Sağduyu bunu gerektirir.»</p>

  <p class="block_17">«Bu eşekçe bir şey olur,» dedi kör ihtiyar, yeniden araya girip kahkaha atarak. «Ona bakarsan herkesi melek farz et sen, herkesi, yaşlı Samuel’i bile!»</p>

  <p class="block_17">İhtiyar, zehirburun kudurdu. Ağzını açmak üzereydi ama şöyle bir düşünüp vazgeçti. Kör asalak zengindi, bir gün işine yarayabilirdi. En iyisi işitmemezlikten gelmekti, sağduyu bunu gerektirirdi.</p>

  <p class="block_17">Ateşin tatlı parlaklığı İsa’nın saçını, yüzünü, çıplak göğsünü aydınlatıyordu; kıvırcık, kuzguni siyah sakalı üstünde ani mavi pırıltılar yaratıyordu.</p>

  <p class="block_17">«Yoksul da olsa, hoş bir adam,» dedi hanımlar fısıldanarak. «Gözlerini gördünüz mü? Gördüğüm en güzel gözler, kocamın beni kollarını arasına aldığı zamankinden bile güzel.»</p>

  <p class="block_17">«Bu kadar vahşi kimseye rastlamadım,» diye başka bir kadın söze karıştı. «Baştan başa korku ve dehşet izlenimi uyandırıyor. İnsanın nesi var nesi yoksa bırakıp tepelere doğru kaçası geliyor.»</p>

  <p class="block_17">«Marta’yı gördün mü, nasıl gözleriyle yiyordu onu? Zavallıcık bu gece mutlaka aklını oynatır.»</p>

  <p class="block_17">«Ama Maria’ya da kaçamak kaçamak bakıyordu,» dedi başka bir hanım. «İki kızkardeşin bu gece çekecekleri var, inanın bana. Ben komşularıyım, bağırışlarını duyarım.»</p>

  <p class="block_17">«Yürüyün gidelim,» diye buyurdu ihtiyar Melkedizek. «Buraya kadar gelerek boşuna vakit harcadık. Konuğun uykusu var. Kalkın ihtiyarlar gidelim.» Yol açmak için kadın erkek kim önüne çıkarsa asâsıyla bir kenara itiyordu.</p>

  <p class="block_17">Ama kapıya varır varmaz koşan ayak sesleri duyuldu ve benzi atmış bir adam koşarak soluk soluğa içeri girip ocağın başına yığıldı. İki kızkardeş korkudan üstüne atılıp kucakladılar.</p>

  <p class="block_17">«Kardeşim!» diye bağırdılar. «Ne oldu sana? Kim kovalıyor seni?»</p>

  <p class="block_17">Melkedizek durup yeni gelene asasıyla dokundu. «Lazarus, Manahim’in oğlu,» dedi. «Getirdiğin haber kötüyse, kadınlar gitsin de erkekler kalsın, işitelim söyleyeceklerini.»</p>

  <p class="block_17">«Kral, Vaftizci Yahya’yı yakalayıp başını kestirmiş!» diye bağırdı Lazarus bir solukta.</p>

  <p class="block_17">Tir tir titreyerek ayağa kalktı. Sarılığı vardı, yanakları pörsümüş sukabağı halini almıştı; soluk yeşil gözleri ateşin önünde vahşi kedi gözleri gibi parlıyordu.</p>

  <p class="block_17">«Akşamımız boşa geçmedi işte,» dedi kör ihtiyar sevinerek. «Sabahtan, uyandığımızdan, uyumaya gideceğimiz şu ana kadar, bir şey oldu sonunda: Dünya hareket etli. Şimdi oturalım da dinleyelim. Kötü bile olsa haber duymak hoş şeydir.»</p>

  <p class="block_17">Lazarus’a doğru eğildi. «Konuş lütfen yavrum. Bu felaket ne zaman, nasıl ve niçin yer aldı. Her şeyi sırayla anlat, acele etme vaktimizi geçiriniz oluruz böylece. Dur, soluk al bir... Haydi şimdi dinliyoruz.»</p>

  <p class="block_17">İsa irkilerek kalkmıştı. Dudakları titrer bir halde Lazarus’a baktı. Tanrı’nın gönderdiği yeni bir belirliydi bu. Öncü dünyadan ayrılmıştı, artık ona ihtiyaç yoktu. Yolu hazırlamış ve gitmişti, ödevini yapmıştı... Benim vaktim geldi... Benim vaktim geldi, diye düşünüyordu İsa, ürpererek ama sessiz duruyordu, gözleri Lazarus’un yeşile dönmüş dudaklarına takılmıştı.</p>

  <p class="block_17">«Demek adamı katletti, ha?» diye homurdandı ihtiyar Melkedizek, asâsını öfkeyle yere vurarak. «Ne hale geldik yahu, hayâsız zamparalar azizleri öldürüyor, sefihler, dervişlerin canına kıyıyorlar! Dünyanın sonu geldi!»</p>

  <p class="block_17">Kadınlar korku içinde çığlık atmaya başladılar. Kör ihtiyar acıdı onlara.</p>

  <p class="block_17">«Abartıyorsun Melkedizek,» dedi. «Dünya durduğu yerde duruyor. Korkmayın hanımlar.»</p>

  <p class="block_17">«Dünyanın boğazı kesildi,» diye inildiyordu Lazarus, gözlerinden oluk oluk yaş akıtarak. «Çölün sesi susturuldu. Şimdi biz günahkârlar için kim seslenecek Tanrıya? Dünya öksüz kaldı!»</p>

  <p class="block_17">«İnsan yetkiye karşı el kaldırmamak,» dedi ikinci ihtiyar ıslık çalar gibi... «O güçler ne yaparsa yapsın, gözlerinizi kapayın, bakmayın çünkü Tanrı bakmakladır. Vaftizci kendi işine bakaydı... Hak etliğini buldu!»</p>

  <p class="block_17">«Köle miyiz biz?» diye gürledi Melkedizek. «Tanrı’nın insanlara niçin el verdiğini söyleyebilir misin bana? Ben sana söyleyeyim: Zorbalara karşı kaldırsın diye!»</p>

  <p class="block_17">«Sakin olun Pederler, susun da bu kötü şeyin nasıl yer aldığını öğrenelim,» dedi kör ihtiyar öfkeli öfkeli. «Konuş, Lazarus!»</p>

  <p class="block_17">«Başkaları gibi ben de vaftiz olmaya gidiyordum,» diye başladı Lazarus. «Sağlığımı düzeltir belki diyordum. Biliyorsunuz, epeydir iyi değilim. Nitekim, günden güne daha da kötüye gidiyorum. Başım dönüyor, gözlerim şişiyor, böbreklerim de...»</p>

  <p class="block_17">«Peki, peki, bunları biliyoruz,» diye azarladı kör ihtiyar. «Sadede gel bakalım!»</p>

  <p class="block_17">«Erden’e vardım, vaftiz olmak üzere kalabalığın toplandığı yerdeki köprünün yanındaydım. Çığlıklar ve ağlamalar duydum. Kendi kendime, bir şey değildir herhalde, halk günahlarını açığa vuruyordur dedim. Biraz ilerledim, bir de ne göreyim, kadın erkek ırmağın çamuruna yüzü koyun düşmüşler, inliyorlar... Sordum; ne oldu kardeşler? Ne diye ağlıyorsunuz? diye.»</p>

  <p class="block_17">«Peygamber öldürüldü!» dediler.</p>

  <p class="block_17">«Kim öldürdü?»</p>

  <p class="block_17">«Cani, yasa bozucu Hirodes!»</p>

  <p class="block_17">«Nasıl? Ne zaman?»</p>

  <p class="block_17">«Sarhoşmuş, utanmaz üvey kızı Salome de önünde çırılçıplak raks ediyormuş. Güzelliği kart zamparanın aklını başından almış. Kızı kucağına oturtmuş ve dile benden ne dilersen demiş, ülkemin yarısını sana vereyim mi? Hayır demiş kız. Ne islemiş biliyor musunuz? Vaftizci Yahya’nın başını. O da, peki senin olsun demiş, bir gümüş tabak üstünde başı getirtmiş.»</p>

  <p class="block_17">Sözleri, bitkin düşürmüştü Lazarus’u, yeniden yere yığıldı. Herkes susuyordu. Lamba sönmek üzere göz kırpıp duruyordu. Marta kalkıp, yağ koydu. Yeniden aydınlandı ortalık.</p>

  <p class="block_17">«Dünyanın sonu geldi,» dedi ihtiyar Melkedizek bir süre sustuktan sonra. Deminden beri sakalını sıvazlayıp duruyordu ve dünyanın ahlâksızlığını, adaletsizliğini tartıp duruyordu. Pula tapanların tapınağı kirlettiğine dair ikide birde haber geliyordu Kudüs’ten. Her sabah rahipler bir iki kuzu kurban ediyorlardı ama İsrail’in Tanrısına değil, Tanrı tanımaz iğrenç Roma imparatoruna. Zenginler sabahları kapılarını açtıklarında, geceleyin açlıktan ölmüş insanlar buluyorlardı basamaklarda, derken ipek giysilerini kaldırıp cesetlerin üzerinden atlayarak tapınağın çevresindeki kemerli yollarda gezinmek üzere gidiyorlardı. Melkedizek her şeyi tartıyordu zihninde, sonunda karar verdi; gerçekten dünyanın sonuydu. İsa’ya döndü.</p>

  <p class="block_17">«Ya sen, bütün bunlar hakkında neler düşünüyorsun?»</p>

  <p class="block_17">İsa birden derinleşiveren bir sesle öyle tatlı konuştu ki, hepsi birden dönüp ona bakakaldılar. «Onları gördüğüm çölden geliyorum. Evet, göklerden üç melek kalktı bu dünyaya inmek üzere. Kendi gözlerimle gördüm onları, göğün kenarında. Geliyorlar. Birincisi Cüzzam, İkincisi Delilik, üçüncüsü de, en esirgeyicisi Ateş. Ve bir ses işittim: «Marangozun oğlu, bir gemi yaptır, bulabildiğin erdemli kişileri içine al, ama elini çabuk tut! Rabbin günü gelmiştir, benim günüm. Geliyorum!»</p>

  <p class="block_17">Üç ihtiyar tiz çığlık attı. Bağdaş kurmuş oturan öteki erkekler ayağa sıçradı. Dişleri birbirine çarpıyordu. Kadınlar dilsiz kalmışlar, bir vücut halinde kapıya yönelmişlerdi. Maria ile Marta gidip İsa’nın yanında durdular, sanki onun korumasını istiyorlardı. Gemiye almaya yemin etmemiş miydi onları? Zamanı gelmişti.</p>

  <p class="block_17">İhtiyar Melkedizek ak şakaklarından akan teri sildi.</p>

  <p class="block_17">«Yabancı doğruyu söylüyor,» diye bağırdı, «doğruyu! Dinleyin kardeşler bu mucizeyi: Bu sabah kalktığımda her zamanki gibi Kitabı Mukaddes tomarını açtım ve Peygamber Yoel’in sözleriyle karşılaştım; «Çal Sion’un borusunu; kutsal dağ yankılansın. Yeryüzünde oturan herkes titresin, çünkü Rabbin günü geliyor, bulut ve karanlıkla dolu bir gün. Önünde ateş, ardında alevler. Atlar gibi atılacaklar, taşlar üstündeki savaş arabaları gibi çatırdayacaklar. Dağların doruklarına alevler, kamışları yutarken çıkardıkları ses gibi çatırtılar çıkaracaklar... Böyledir Rabbin günü!» O müthiş bölümü birkaç kere okudum ve çıplak ayakla bahçeme çıkıp terennüm etmeye başladım. Derken yüzü koyun secdeye varıp bağırdım: Yakında geleceksen, bir belirti gönder bana. Hazırlanayım, yoksullara acımam gerek, dolaplarımı açıp günahlarımı ödeyim... Bir yıldırım gönder, beni uyaracak bir ses, bir insan, vaktinde yetişeyim!»</p>

  <p class="block_17">İsa’ya döndü: «Şensin belirti. Tanrı gönderdi seni. Zamanım var mı dersin? Gökler ne zaman açılacak yavrum?»</p>

  <p class="block_17">«Her geçen saniye, peder,» diye cevap verdi İsa, «açılmaya hazır bir göktür. Her an Cüzzam, Delilik ve Ateş bir adım atmakta. Kanatları saçıma değmeye başladı bile.»</p>

  <p class="block_17">Lazarus soluk yeşil gözlerini ardına kadar açıp İsa’ya baktı. Sendeleyerek ileri doğru bir adım attı.</p>

  <p class="block_17">«Nâsıralı Isa olmayasınız?» diye sordu. «Dediklerine göre cellat, Vaftizci’nin başını kesmek üzere baltayı eline aldığında, Peygamber çöle doğru elini uzatmış ve bağırmış; Nâsıralı İsa, çölden ayrıl, insanlığa dön. Gel, dünyayı bir başına bırakma.» Nâsıralı İsa’ysanız, yürüdüğünüz toprak kutsaldır. Evim kutsaldır; vaftiz oldum ve iyileştim. Secdeye varıyorum işte!»</p>

  <p class="block_17">Bunu dedikten sonra İsa’nın yara bere kaplı ayaklarını öpmek üzere yere eğildi.</p>

  <p class="block_17">Ama kurnaz ihtiyar Samuel kendini toparladı. Zihni bir ara sendelemişti, ama yeniden ayakları üstüne kalktı. Gönüllerimiz ne istiyorsa peygamberlerde onu buluyoruz diye düşündü. Sayfanın birinde Rab coşkun bir halde kullarına karşı yumruğunu kaldırıyor ve ezmeye çalışıyor; öteki sayfada süt ve bal gibi tatlanıyor. Sabahki ruh durumumuza uyan kehaneti buluyoruz, boşuna uykumuzu işgal etmesin... Ata benzeyen başını sarstı ve sakalı arkasında yılışık yılışık sırıttı, ama bir şey söylemedi. Varsın, korksun halk, iyidir. Korku kalkarsa... Yoksullar daha kalabalık, kasları daha kabarık, neme lazım... Yoksa halimiz haraptır!</p>

  <p class="block_17">Bu yüzden sustu, hor bakışlarla konuğun ayaklarını öpen ve ona hitap eden Lazarus’a baktı:</p>

  <p class="block_17">«Erden’de karşılaştığım Galileliler sizin havarilerinizse, gördüğümde sizlere söylemem için bir haber emanet ettiler bana; oradan ayrılacaklar, sizleri Kudüs’te, Davut’un kapısındaki Kireneli Simun’un meyhanesinde bekleyeceklermiş. Peygamberin boynunun vurulması herhalde korkutmuş onları, onlar da saklanmak üzere kaçmışlar. Kovalama başlamış.»</p>

  <p class="block_17">Bu arada kadınlar, kocalarını çekip çekiştiriyorlar, oradan çekip almaya çalışıyorlardı. Her şeyi anlamışlardı. Bu yabancı, diyorlardı kendi kendilerine, engerek yılanının gözü. İnsana baktı mı akıl fikir kalmıyor. Konuşunca dünya yuvarlanıveriyor... Yürüyün kaçalım!</p>

  <p class="block_17">Kör ihtiyar hallerine acıdı. «Cesaret yavrularım,» diye bağırdı. «Korkunç şeyler duyuyorum ama korkmayın. Her</p>

  <p class="block_17">şey yeniden huzura kavuşacak, göreceksiniz. Dünyanın temeli sağlam duruyor, Tanrı durdukça, o da duracaktır. Görebilenlere kulak vermeyin, hepinizden daha iyi görebilen benim gibi bir körü dinleyin. İsrail soyu ölümsüzdür. Tanrı’yla bir anlaşma imzalanmıştır; Tanrı mührünü basmış ve bize bütün toprağı baştanbaşa armağan etmiştir. Bu bakımdan korkmayın. Nerdeyse gece yarısı olacak, gidip uyuyalım!» Asâsını ileri doğru uzattı ve kapının yolunu gösterdi.</p>

  <p class="block_17">İlkin üç ihtiyar ayrıldı oradan. Sonra geri kalan erkekler onları izlediler, en sonra da kadınlar evi boşalttılar.</p>

  <p class="block_17">İki kızkardeş konuğun yatağını yüksekteki tahta üzerine serdiler. Maria sandığını açıp, zifaf gecesi için sakladığı ipek ve keten yatak takımını çıkardı. Marta, hem kendisini, hem de kocasını saracak olan, nicedir özlemini duyduğu o geceyi bekleye bekleye elini dahi dokunmadığı saten kuştüyü yorganı getirdi. Kokulu otlar da buldu, fesleğen ve naneyi yastığına tıka basa doldurdu.</p>

  <p class="block_17">«Bu gece güvey gibi uyuyacak,» dedi Marta içini çekerek. Maria da içini çekti, ama ağzını açıp bir söz söylemedi. «Kulaklarını tıka Tanrım diye mırıldandı kendi kendine. Dünya iç çekişlerime rağmen güzel. Evet, iyi ama yalnızlıktan öyle korkuyorum ki ve bu konuğu öyle seviyorum ki...»</p>

  <p class="block_17">Kızkardeşler içerdeki küçük odaya geçtiler ve sert şilteler üstüne yattılar. İki erkek tahta üzerinde yatıyor, ayakları birbirine değiyordu. Lazarus mutluydu. Bütün ev üstünde öyle bir kutsallık ve mutluluk havası vardı ki! Sakin sakin yatıyor, derin derin soluyordu, ayak tabanlarını kutsal tabanlara değdirdi, vücudunda yükselen ve dağılan esrarlı bir kuvvet, tanrısal bir güven duydu. Böbrekleri ağrımıyordu artık, yürek çırpıntısı durmuştu, kanı sakin sakin dolaşıyordu, mutlu bir şekilde tepesinden tırnağına kadar gidiyor, hasta, sarılıklı vücudunu suluyordu. Gerçek vaftiz bu, diye düşülüyordu. Bu gece ben, bütün ev halkı, kızkardeşlerim hepsi vaftiz oldular. Erden Irmağı evimize geldi.</p>

  <p class="block_17">İki kızkardeş gözlerini kapayamıyorlardı bir türlü! Yabancı bir erkek nicedir uyumamıştı evlerinde. Gelen konuklar hep köyün ileri gelenlerinin birinin evinde kalırdı, sapa bir yerdeki basit köy evlerine kimse inmezdi. Ama bu gece ne büyük kıvançtı! Titreyen burun delikleriyle havayı kokluyorlardı. Ne kadar da değişmişti, ne güzeldi bu koku, fesleğen veya nane kokusu değildi, erkek kokuşuydu!</p>

  <p class="block_17">«Gemiyi yaptırması için kendisini Tanrı’nın gönderdiğini söylüyor; bizi de içine almaya söz verdi... Beni işitiyor musun Maria, yoksa uyudun mu?»</p>

  <p class="block_17">«Uyumuyorum,» diye cevap verdi Maria. Acıyan memelerini avuçları içine almıştı.</p>

  <p class="block_17">«Tanrım,» diye devam etti Marta, «dünyanın sonu çabuk gelsin, onunla gemiye girelim. Ona hizmet etmek kaygılandırmaz beni, Maria sen de yoldaşı olursun. Gemi sonsuzca gider, bense sonsuzca ona hizmet ederim, sen sonsuzca ayakları dibinde oturursun ve arkadaşı olursun. Cenneti hep böyle düşünürüm ben. Sen de öyle mi düşünüyorsun Maria?»</p>

  <p class="block_17">«Evet,» diye cevap verdi Maria, gözlerini kapayarak.</p>

  <p class="block_17">Konuştular, iç çektiler. Bu arada İsa, derin uykuda olmasına rağmen oturuyordu. Sanki hiç uykuda değildi, huzura kavuşmuş bedeniyle ve ruhuyla Erden’deydi. Çöl kumu, bedeninden gidiyor, insanlığın erdemleri ve kötülükleri de ruhundan ayrılıyordu, onu yeniden bakir bir halde bırakıyordu. Birden, uykusunda öyle geldi ki ona, Erden’den çıkmış, ayak değmemiş yeşil bir yola sapmış, meyve çiçek dolu yoğun bir bahçeye girmişti. Artık kendi değildi, Nâsıralı Meryem’in oğlu İsa değildi artık. Adem idi, yaratılacak olan ilk insan. O an çıkmıştı Tanrı’nın ellerinden, eti henüz taptaze kildendi — kemikleri donsun diye çiçek açan çimenler üstünde güneşe karşı yatmış kuruyordu, yüzüne renk gelecek ve vücudunun yetmiş iki oynak yeri gerilip onun ayağa kalkıp yürümesini sağlayacaktı. Güneş altında yatmış olgunlaşırken, kuşlar başı</p>

  <p class="block_17">üstünde kanat çırpıyorlar, ağaçlardan ağaçlara uçuşuyorlar, ilkbahar çimenleri üstünde geziniyorlardı. Aralarında konuşuyorlar, ötüyorlar yerde yatan bu yeni yaratığa bakıyorlar ve merakla inceliyorlardı. Her birinin söyleyecek bir sözü vardı; o, dilleri bildiğinden, işittikçe hoşuna gidiyordu.</p>

  <p class="block_17">Tüylerini mağrur bir edayla gerip duran tavuskuşu, dolaşıp duruyor, yere uzanmış bu Adem’e yan yan çekici bakışlar fırlatıyor ve ona şöyle diyordu; «Eskiden bir tavuktum, ama bir melek sevdim ve tavuskuşu oldum. Benden daha güzel bir kuş var mı? Yok!» Kumru ağaçtan ağaca uçuyor, gırtlağını göğe kaldırarak: «Sevin! Sevin! Sevin!» diye bağırıyordu. Ardıç kuşu da; «Bütün kuşlar arasında bir ben şarkı söylerim ve kışın donlarında üşümem.» diyordu. Tarla kuşu; «Tan ağarırken şarkı söylemek üzere göğe çıktığımda çocuklarıma allahaısmarladık derim, çünkü hâlâ çınlayan türkümden sağ olarak dönüp dönemeyeceğimi bilemem.» Bülbül; «Şimdiki halime bakma, benim böyle kılıksız halime. Benim de büyük parlak kanatlarım vardı bir zamanlar, ama ben onları türküye çevirdim.» Derken uzun burunlu bir karatavuk geldi ve ilk yaratılan insanın omuzuna kondu, kulağına eğildi, yavaşça, sanki ona büyük bir sır söylüyormuş gibi şöyle dedi;</p>

  <p class="block_17">«Cennetle cehennemin kapıları yan yanadır, birbirine benzerler: İkisi de yeşildir, güzeldir. Dikkat Âdem! Dikkat! Dikkat et!»</p>

  <p class="block_17">İşte tam o sırada, tan ağarırken, zihninde karatavuğun türküsüyle, İsa uyandı.</p>

  <p class="block_17">Tanrı insanla karışırsa büyük şeyler olur. İnsan olmayaydı yeryüzünde, yaratıkları için akıllıca düşünmek ve onun korkunç ama küstahça bilge, her şeye yeler gücünü incelemek Tanrı’nın aklına gelmezdi. Bu yeryüzünde, başkalarının kaygılarına acımaya, Tanrı’nın, ya istemediği ya unuttuğu ya da biçimlendirmekten korktuğu erdemler doğurmak için çalışmaya gönlü olmazdı. Yine de insana üfledi, yaradılışa devam etmesi için güç ve cüret verdi ona.</p>

  <p class="block_17">Ama Tanrısız doğan insan silahsızdır, açlık korku ve soğuktan silinir gider yeryüzünden; bunları yense bile, arslanlarla bit arasında kabuksuz bir sümüklüböcek gibi sürünür; büyük çaba göstererek arka ayakları üstünde durmayı başarsa bile, annesi maymunun sıkı, sıcak ve yumuşak kucağında hiçbir zaman kaçamaz... Bunlar üstüne düşünerek, Tanrı ile insanın birleşebileceğini eskisinden daha derinden duydu İsa.</p>

  <p class="block_17">Sabah erkenden Kudüs’e doğru yola çıkmıştı. Tanrı sağındaydı, solundaydı. Dirsekleriyle ona dokunabiliyordu, birlikte yol alıyorlardı, ikisinin de kaygısı birdi. Dünya sapılmıştı. Göğe yükseleceğine, cehenneme iniyordu. İkisi birlikte, Tanrı ve Tanrı’nın Oğlu, el ele verip, onu doğru yola sokmaya çalışacaklardı. İsa’nın acelesi bundandı. Yolda uzun adımlarla ilerliyordu, bir an önce mücadeleye başlamak üzere arkadaşlarına erişmek istiyordu... Ölü Deniz’den doğan güneş, yeni ışıkla aydınlanmış ötüşen kuşlar, ağaçların titreyen yaprakları, Kudüs duvarlarına doğru yuvarlanıp giden ve onu da</p>

  <p class="block_17">birlikte çeken beyaz yol, hepsi de bağırıyorlardı ona: Çabuk ol! Çabuk! Mahvoluyoruz!</p>

  <p class="block_17">«Biliyorum, biliyorum!» diye cevap veriyordu İsa. «Biliyorum ve geliyorum!»</p>

  <p class="block_17">Aynı sabah, tan ağardıktan hemen sonra, yoldaşlar, Kudüs’ün henüz ıssız yollarındaki duvarlar boyunca kayıyorlardı, hepsi bir arada değildiler, ikişer ikişer dağılmışlardı. Petrus, Andreas ile idi, Yakup, Yuhanna ile, Yahuda da, kendi başına, başta ilerliyordu. Korku içinde, göz ucuyla dört bir yana bakarak izlenip izlenmediklerini kollayarak koşuyorlardı. Davut’un kale kapısı, önlerinde yükseldi. Soldaki ilk yola girdiler ve Kireneli Simun’un meyhanesine daldılar...</p>

  <p class="block_17">Şişko, kambur omuzlu hancı, saman döşeğinden henüz kalkmış, uyuklar bir haldeydi. Gözleri ve burnu kan çanağı gibiydi, şiş şişti, sabaha kadar sarhoş patronlarıyla şarap yudumlamış, türkü söylemiş, kavga etmiş ve geç yatmıştı... Şimdi ağır aksak, keyifsiz keyifsiz tezgâhı temizliyor, kutlamanın artıklarını siliyordu. Ayakta olmasına rağmen, henüz uyanmış değildi: Sanki elinde bez, düşte temizlemeye başlamıştı tezgâhını... Ama uyuşuklukla uyanıklık arasında mücadele ederken, meyhanede soluk soluğa kalmış insan sesleri duydu. Dönüp baktı. Gözleri hâlâ batıyordu, ağzı leş gibiydi, sakalları kabak çekirdeği kabuklarıyla doluydu.</p>

  <p class="block_17">«Kahrolasıcalar, kim var orada?» diye homurdandı kaba kaba. «Basın gidin buradan! Sabah sabah kafa çekmeye mi geldiniz buraya? Keyfim yok, defolun!»</p>

  <p class="block_17">Ama bağırması yavaş yavaş uyandırmıştı onu, eski dostu Petrus ile öteki Galilelileri tanımaya başlamıştı. İlerledi, yakından süzdü, derken kahkahayı koyuverdi.</p>

  <p class="block_17">«Ulan siz ha, vay serseriler! Dillerinizi ağızlarınıza geri tıkın bakalım. Korkudan patlamasın diye pantolonunuzun düğmelerini sıkı tutun. Bu ne gurur böyle benim cesur Galilelilerim!»</p>

  <p class="block_17">«Tanrı’nın hatırı için Simun, koca sesinle bütün dünyayı</p>

  <p class="block_17">ayağa kaldırma,» diye cevap verdi Petrus, eliyle Simun’un ağzını örterek. «Kapıyı kapat. Kral, Vaftizci Yahya’yı öldürmüş, işin farkında değil misin daha? Başını kesmiş de, bir tepsi üstüne koyup...</p>

  <p class="block_17">«Oh olmuş, iyi yapmış. Vaftizci, şu baldız meselesi yüzünden kulaklarımı kemirip durdu. Bana ne! Kral değil mi, istediğini yapar. Sonra da aramızda kalsın bu, tövbe, tövbe et! diyerek benim kulaklarımı da aşındırdı... Rahat bıraksaydı insanı!»</p>

  <p class="block_17">«Ama bütün vaftiz edilenleri öldüreceği söyleniyormuş, kılıçtan geçirecekmiş. Biz de vaftiz edilmiş bulunuyoruz... Anlamıyor musun?»</p>

  <p class="block_17">«Kim dedi size, vaftiz olun diye, bre kafasızlar! Oh olmuş!»</p>

  <p class="block_17">«Ama sen de vaftiz olmuştun şarap fıçısı,» diye azarladı Petrus. «Sen kendin anlattın. Ne diye bize bağırıyorsun öyle?»</p>

  <p class="block_17">«Aynı şey değil ki, sahte balıkçılar sizi. Ben vaftiz olmadım. Siz buna vaftiz mi diyorsunuz? Suya daldım ve yüzdüm. Sahte peygamberin bütün dedikleri bir kulağımdan girdi, ötekinden çıkıp gitti, kafasında beyni olan herkeste aynı şey olmuştur. Ama siz, ah budala herifler... Bu şarlatanlar size, eleğe keçi sütü sağacağını söylüyor, siz de inanıyorsunuz. Suya batmanızı istiyor, pattadak giriyor, zatürre olmak üzere üşütüyorsunuz. Cumartesi günlerinde, yani Sebt günü, pirelerinizi öldürmenin büyük günah olduğunu söylüyor. Siz de öldürmüyorsunuz, bekliyorsunuz, onlar sizi öldürsün. Varlık vergisini vermeyin! Verme de yok ol. Oh olur! Oturun da şöyle, bir kadeh atalım. Sizin biraz yatışmanız, benim de ayılmam gerek!»</p>

  <p class="block_17">İki göbekli fıçı meyhanenin karanlık köşesinde parıldıyordu. Birinin üstünde yağlı boya kırmızı bir horoz resmi vardı, ötekindeyse, kurşuni siyah bir domuz. Horozlu fıçıdan</p>

  <p class="block_17">bir testi doldurdu, altı bardak buldu, temizlemek için de, içi pis suyla dolu bir leğene batırıp çıkardı. Şarap kokusu burnuna çarpınca kendine geldi.</p>

  <p class="block_17">Meyhane kapısında kör bir adam belirdi. Asâsını bacakları arasına alarak öksürdü, boğazını temizledi, sonra da eski bir lavta çalmaya başladı. Gençken deve çobanlığı yapmış olan Eliyakim idi bu. Bununla birlikte, bir öğle vakti çölde giderken hurma ağacı altındaki bir su birikintisinde yıkanan çıplak bir kadın görmüştü. Yüzünü öte yana çevireceğine, zampara, güzel bedevi kadınına gözlerini dikmişti. Talih bu ya, kadının kocası bir kayanın ardında, o sırada ateş yakmakla meşguldü. Devecinin karısına yaklaştığını, çıplaklığını gözleriyle yediğini görünce, elindeki kor kömürlerle koşmuş, onları adamın gözlerinde söndürmüştü... O gün bu gün, talihsiz Eliyakim, kendini mezmur ve türkü okumaya vermişti. Lavtasıyla Kudüs meyhanelerini ve evlerini gezer, bazen Tanrı’nın iyiliğini öven ilahiler okur, bazen de kadının çıplaklığını türküyle dile getirirdi. Bir kuru ekmek parçası, bir avuç hurma, birkaç zeytin alıp, yoluna devam ederdi.</p>

  <p class="block_17">Lavtasını ayarladı, boğazını temizledi, sesini yükselterek en sevdiği mezmuru okumaya başladı:</p>

  <p class="block_18"></p>

  <p class="block_17">ACI BANA TANRIM, O BÜYÜK ESİRGEYİCİLİĞİNLE TÜRLÜ ESİRGEYİCİ DAVRANIŞLARIN VAR YA, YİNE ÖYLE DAVRAN DA SİLİVER ALÇAKLIĞIMI.</p>

  <p class="block_18"></p>

  <p class="block_17">Bu sırada, meyhaneci, elinde şarap testisi ve bardaklarla göründü. Mezmuru duyunca kudurdu:</p>

  <p class="block_17">«Yeter! Kes!» diye bağırdı. «Sen de kafa patlatanlardansın. Hep aynı nakarat! Acı bana, acı bana... Cehennem ol! Ben değilim ya günah işleyen. Elalemin karısı yıkanırken, ben mi seyrettim. Tanrı bize gözü kapalı tutalım diye vermiş. Hâlâ anlamadın mı bunu? Oh olmuş. Haydi bas, defol buradan! Git başkasına dinlet bu teranelerini!»</p>

  <p class="block_17">Kör adam yeniden asâsını eline aldı, lavtayı koltuğu arasına sıkıştırdı ve söz söylemeden oradan ayrıldı.</p>

  <p class="block_17">Simun, «acı bana Tanrım... acı bana Tanrım... diye sinirli sinirli sesini titretiyordu şarkı söyler gibi. «Davut başkalarının karılarına göz kırpıyordu, bu kör budala da aynı şeyi yapmış. Ceremesini çeken de biz oluyoruz... Tanrım, beni bir rahat bıraksalar, başka şey istediğim yok!»</p>

  <p class="block_17">Kadehleri doldurdu sonunda. İçtiler. Kendisininkini yeniden doldurdu ve yuvarladı.</p>

  <p class="block_17">«Şimdi sizin için gidip bir kuzu başı süreceğim fırına. En âlâsından, anne bile dayanamayıp, çocuğunun ağzından çeker alır onu!» Bahçeye koştu; kendi yapmış olduğu küçük bir fırın vardı orada; çalı çırpı, asma dalları topladı, fırını yaktı, kuzu başlı kabı içeri sürdü, sonra arkadaşlarına döndü, şarap ve sohbet için can atıyordu.</p>

  <p class="block_17">Ama yoldaşların keyfi yerinde değildi. Ateşin başında toplanmışlar, gönülsüz birkaç kelime mırıldanıyorlar, sonra yeniden dilsizleşiyorlardı. Sanki kor kömürler üstünde yürüyorlarmış gibiydi. Bir an önce çıkıp gitmek için kapıya bakıyorlardı. Yahuda kalkıp gitti ve eşikte durdu. Korkudan ödleri patlayan bu korkaklardan hiç haz etmiyordu. Nasıl da kaçmışlardı, Erden’den Kudüs’e ne kadar da çabuk gelmişlerdi; yürekleri ağzında, tabanları nasıl da yağlayıp soluklarını bu meyhanede almışlardı! Şimdi de kulakları tavşan kulağı gibi dikilmişti, titriyorlar, iğne üstünde oturuyorlar, kaçmaya hazır bekliyorlardı... Canınız cehenneme cesur Galileliler, dedi kendi kendine. Şükür sana İsrail’in Tanrısı, beni onlar gibi yapmadığın için şükür. Çölde doğdum ben; bedevi granitinden yapılmışımdır, yumuşak Galile toprağından yoğrulmadım. Hepiniz de yaltaklandınız ona, yeminler, öpücükler: Ha, bacaklara kuvvet! Bütün derdiniz postunuzu kurtarmak. Ama ben, o vahşi, o şeytan, o boğaz kesen ben, onu terk etmeyeceğim, Erden Irmağı’ndan dönünceye kadar burada bekleyeceğim, bakalım ne diyecekmiş; o zaman vereceğim kararımı... Postum umurumda değil. Beni tedirgin eden bir tek şey var, o da İsrail’in acı çekmesi.</p>

  <p class="block_17">Meyhaneden alçak sesli bir tartışma duydu. Döndü.</p>

  <p class="block_17">«Bence, güven bulacağımız Galile’ye dönmesi gerek,» dedi Petrus. «Gölümüzü unutmayın çocuklar!» diye içini çekti. Mavi dalga üstünde yüzen yeşil kayığını hatırladı, yüreği kabardı. Çakıl taşlarını zakkum ağaçlarını, balıkla dolu ağları görüyordu. Gözleri yaşlarla doldu. «Yürüyün çocuklar,» dedi, «yürüyün gidelim!»</p>

  <p class="block_17">«Söz verdik ona, meyhanede bekleyeceğiz diye,» dedi Yakup. «Sözümüzde durmamak olmaz.»</p>

  <p class="block_17">«Ayarlarız durumu,» dedi Petrus, «Kireneliye haber bırakarız, gelince o söyler...»</p>

  <p class="block_17">«Hayır, olmaz!» diye karşı çıktı Andreas. «Bu vahşi şehirde onu nasıl bir başına bırakabiliriz? Onu burada bekleyeceğiz.»</p>

  <p class="block_17">«Bence Galile’ye dönelim,» diye ısrara etti Petrus.</p>

  <p class="block_17">Yuhanna ötekilerin ellerini ve omuzlarını yakaladı. «Kardeşlerim,» diye yakardı, «Vaftizci’nin son sözlerini düşünün hele, celladın kılıcı altında elini kaldırmış ve bağırmış: ‘Nâsıralı İsa, çölü bırak. Ben gidiyorum. İnsanlığa dön. Gel, dünyayı bir başına bırakma.’ Bu kelimelerin büyük anlamı var arkadaşlar. Küfürse söylediğim, Tanrı bağışlasın, ama...»</p>

  <p class="block_17">Yüreği durmuştu. Andreas eline yapıştı:</p>

  <p class="block_17">«Konuş Yuhanna. Açıklamaya cesaret edemediğin o müthiş önsezgi nedir?»</p>

  <p class="block_17">«Ama efendimiz şeyse...» diye kekeledi.</p>

  <p class="block_17">«Neyse?»</p>

  <p class="block_17">Yuhanna’nın sesi yumuşaktı, zor çıkıyordu, dehşet doluydu:</p>

  <p class="block_17">«... Mesih ise!»</p>

  <p class="block_17">Hepsi sarsıldı. Mesih! Bu kadar uzun süredir onunla birlikteydiler de, bu düşünce akıllarına gelmemişti hiç! İlkin onu iyi bir adam olarak ele almışlardı, dünyaya sevgi getiren bir aziz gibi. Sonra peygamber olarak düşünmüşlerdi, eski peygamberler gibi vahşi değil, yumuşak ve evcil bir peygamber olarak. Göklerin hâkimiyetini yeryüzüne indiriyordu: Yani, adalet getiriyordu, rahat ve mutlu bir hayat. İsrail’in Atasal Tanrısına «Baba» diyordu, o böyle der demez, eğilmez, inatçı Yehova tatlılaşıveriyor ve herkes onun çocuğu oluyordu... Ama Şimdi Yuhanna’nın dudaklarından kaçan bu söz de neydi? Mesih! Yani, Davut’un kılıcı, İsrail’in her şeye yeter o gücü, savaş! Ve onlar, havariler, ilk izleyiciler: Onun tahtı çevresinde büyük beyler, valiler ve patrikler! Nasıl Tanrı’nın gökte çevresini melekler ve başmelekler çeviriyorsa, havariler de yeryüzünde valileri, patrikleri olacaktı! Gözleri parlıyordu.</p>

  <p class="block_17">«Sözümü geri alıyorum çocuklar,» diye bağırdı Petrus; kıpkırmızı olmuştu. «Ondan hiç ayrılmayacağım!»</p>

  <p class="block_17">«Ben de!»</p>

  <p class="block_17">«Ben de!»</p>

  <p class="block_17">«Ben de!»</p>

  <p class="block_17">Yahuda öfkeyle tükürdü ve kapıya bir yumruk indirdi. «Kahrolası kahramanlar!» diye bağırdı onlara. «Onu hasta ve zayıf gördüğünüz süre kaçmak için ne yapacağınızı bilemiyordunuz. Ama şimdi büyüklük kokusu aldınız, tutmuş; ondan hiç ayrılmayacağım diyorsunuz. Bir gün gelecek, hepiniz bir bir onu bırakıp gideceksiniz, unutmayın bu sözlerimi, bir ben ona ihanet etmeyeceğim. Kireneli Simun, sen tanığımız ol!»</p>

  <p class="block_17">Meyhaneci onları dinliyor ve sarkan bıyığı altında pis pis sırıtıyordu. Yahuda’nın bakışlarına takıldı bakışları.</p>

  <p class="block_17">«Şunlara bak hele! Bir de dünyayı kurtarmaya kalkıyorlar!»</p>

  <p class="block_17">Burun delikleri fırından gelen kokuyu almıştı. «Baş yanıyor!» diye bağırdı ve bir sıçrayışta kendini bahçede buldu.</p>

  <p class="block_17">Şaşkın yoldaşlar birbirlerine baktılar.</p>

  <p class="block_17">«Tamam, Vaftizci onu gördüğünde bu yüzden katılıp kalmıştı demek,» dedi Petrus alnına vurarak.</p>

  <p class="block_17">Konu açılmıştı bir kez, zihinleri alabildiğine genişlemeye başlamıştı.</p>

  <p class="block_17">«Vaftiz edilirken başının üstündeki güvercini gördünüz müydü?»</p>

  <p class="block_17">«Güvercin değildi o, şimşekti.»</p>

  <p class="block_17">«Hayır kumruydu. Kumru gibi ses çıkarıyordu.»</p>

  <p class="block_17">«Ötmüyordu, söz söylüyordu. Kendi kulaklarımla duydum: Aziz! Aziz! Aziz! diyordu.»</p>

  <p class="block_17">«Ruhulkudüs idi o!» dedi Petrus, gözleri altın kanatlarla dolmuştu. «Ruhulkudüs gökten indi, hepimiz katılıp kaldık, hatırlamıyor musun? Bir adım atıp daha bir yaklaşmak istiyordum, ama ayağım uyuşmuştu nasıl hareket edebilirdim ki! Bağırmak istiyordum, ama dudaklarım aralanmıyordu. Rüzgâr durmuştu; sazlar, ırmak, insanlar, kuşlar, her şey korkudan taş kesilmişti. Hareket eden sadece Vaftizci’nin eliydi: Ağır ağır, vaftiz ediyordu...</p>

  <p class="block_17">«Ben ne bir şey gördüm, ne de bir şey işittim,» dedi Yahuda kızgın kızgın. «Sizin gözleriniz ve kulaklarınız sarhoş olmuştu.»</p>

  <p class="block_17">«Görmedin Kızılsakal, çünkü görmek istemedin!» diye çıkıştı Petrus.</p>

  <p class="block_17">«Siz de, zâtı âlileri görmek istediğinizden gördünüz, öyle mi saman sakal. Ruhulkudüs’ü görmek istiyordunuz, gördünüz. Bir şey değil, şimdi de uyuşuk beyinlerinize de göstermeye çalışıyorsunuz. Bunun ceremesini çekersiniz sonra.»</p>

  <p class="block_17">Yakup o ana kadar tırnaklarını yiyerek dinlemiş, ağzını açmamıştı. Ama artık dayanamıyordu.</p>

  <p class="block_17">«Durun hele çocuklar,» dedi; «barut gibi patlamayın. Durun mantığımızla tartışalım. Bir kere, başı kesilmeden önce, Vaftizci acaba bu sözleri söyledi mi? Bana, söylemiş gibi gelmiyor pek. Hangimiz oradaydık da, kulağımızla işittik? Şu da var: Bu sözleri kendi kendine demiş bile olsa, yüksek sesle söylemezdi, çünkü kralın duyacağını bilirdi, adamın kim olduğunu anlamak için casuslar salardı, çöldeki İsa’yı bulur, onun başını da keserdi. İhtiyarın dediği gibi, iki kere iki dört eder. Böylece, fazla şişirmeyelim kafamızda.»</p>

  <p class="block_17">Ama Petrus öfkelendi: «İki kere iki on dört yapar bence, bırakın şu mantığı be, bırakın, kafamız ne derse desin. Bir kadeh içki ver hele Andreas. Zihinlerimizi bulandıralım da gözlerimiz daha iyi görsün!»</p>

  <p class="block_17">Uzun boylu acayip bir adam, avurtları çökmüş, çıplak ayaklı, beyaz bir çarşafa sarılmış, boynunda bir dizi muska olan biri, meyhaneye daldı ve selam alıyormuş gibi elini göğsüne koydu.</p>

  <p class="block_17">«Elveda kardeşler. Ben gidiyorum, Tanrı’ya gidiyorum. Göndereceğiniz bir haber var mı?»</p>

  <p class="block_17">Cevabını beklemeden koşarak çıktı ve yandaki’ eve girdi.</p>

  <p class="block_17">O sırada meyhaneci, elinde tepsiyle girmişti, odayı hoş bir koku doldurdu. Gözü mecnuna takıldı.</p>

  <p class="block_17">«İyi yolculuklar,» diye seslendi ardından. «Selam söyle bizden!.. Al sana bir tane daha!» diye güldü. «Doğrusu dünyanın sonu geldi galiba: Her yer deliyle dolu. Dün değil evvelsi gece işemeye gittiğinde Tanrıyı görmüş. O andan sonra nasıl yaşayabilirmiş! Yemek yemeği bile bırakmış. Gökten çağrıldım! diyordu, «orada yiyeceğim yemeğimi». İşte, kefene sarılmış, bütün kapılara uğruyor. Bir dilekleri var mı diye soruyor, allahaısmarladık diyor ve gidiyor... Tanrıya fazla yaklaşınca bakın neler oluyor insana! Dikkatli olun çocuklar! Kendi iyiliğiniz için söylüyorum, fazla yaklaşmayın ona. Ululuğuna taparım, ama uzaktan. Uzak durun!»</p>

  <p class="block_17">İçinde kuzu başı olan tepsiyi masanın ortasına koydu. Dudakları, gözleri ve kulakları gülüyordu.</p>

  <p class="block_17">«Taze baş!» diye seslendi. «Vaftizci Yahya! Afiyet olsun!»</p>

  <p class="block_17">Yuhanna’nın midesi bulandı, geri çekildi. Elini uzatmış olan Andreas da havada tuttu elini. Tepsinin üstündeki baş, her birine ayrı ayrı sönük bakışlarla, ardına kadar açık gözlerle bakıyordu.</p>

  <p class="block_17">«Simun, serseri herif,» diye bağırdı Petrus, «midemizi bulandırıyorsun, elimizi süremeyeceğiz! Gözlerini nasıl çıkarırım şimdi ben? İştah açar diye severdim ama şimdi ha Vaftizci’nin gözlerini yemişim, ha bu gözleri.»</p>

  <p class="block_17">Meyhaneci katıla katıla gülmeye başladı.</p>

  <p class="block_17">«Kaygılanma, sevgili Petrus,» dedi. «Onları ben yerim ama önce hele şu leziz dilden tadayım biri Tövbe edin! Tövbe edin! Dünyanın sonu geldi diye bağıran o leziz dilden! Yazık ki, kendi sonu daha önce geldi zavallının.»</p>

  <p class="block_17">Bir bıçak çıkardı, dili kesti ve bir yudumda yuttu. Derken ağzına kadar dolu bir kadeh şarap yuvarladı ve gözleri iki fıçıya takılı, hayran hayran bakmaya başladı.</p>

  <p class="block_17">«Pekâlâ çocuklar, unutun dediklerimi. Acıyorum size. Konuyu değiştireyim de Vaftizci’nin kafası çıksın zihninizden, siz de kuzununkini yiyebilin... Şu fıçı üstündeki eşsiz horozla domuzu kim yaptı tahmin edebilir misiniz? Lütufkâr ağırlayıcınız, kendi elleriyle yaptı. Peki neden horoz ile domuz, onu kestirebilir misiniz? Nasıl tahmin edebilirsiniz ki, budala Galileliler sizi! Bu yüzden size sırrı benim açmam ve miniminnacık beyinlerinizi aydınlatmam gerek!»</p>

  <p class="block_17">Petrus başa bakıp ağzını yalıyordu, yine de elini uzatıp gözleri çıkararak yemeye cesaret edemiyordu. Vaftizci’yi aklından çıkaramıyordu bir türlü. Peygamberin gözleri insanlığa bakarken, sanki aynı bu şekilde açılmıştı.</p>

  <p class="block_17">«Dinleyin bakın,» diye devam etti meyhaneci. «Ha, ne diyordum, evet, miniminnacık beyinlerinizi aydınlatmam gerek... Tanrı dünyayı yapıp bitirdiğinde (herifçioğlu ne diye bu kadar zahmete katlandı, boşuna değil ya), ellerindeki çamuru yıkadıktan sonra, yeni doğan bütün yaratıkları çağırıp mağrur bir tavırla şöyle sordu: ‘Söyleyin bakalım kuşlar, hayvanlar, yaptığım dünyayı nasıl buldunuz? Kusurlu bir yanı var mı?’ Hepsi birden melemeye, anırmaya, moo demeye, miyavlamaya, ötmeye başladılar: ‘Hiç yok! Hiç yok! Hiç yok!</p>

  <p class="block_17">«‘Sizden razıyım,’ dedi Tanrı. ‘Ben de en ufak bir kusur göremiyorum. Ellerim, kutlanacak eller.’ Ama, başları önüne eğik duran horozla domuzun söz söylemediğini görünce: ‘Hey domuz,’ diye bağırdı Tanrı ve siz horoz efendi hazretleri, niçin ağzınızı açmıyorsunuz? Yaratmış olduğum dünya hoşunuza gitmedi mi yoksa, ha? Bir eksiği mi var?’ Onlar yine sustular, Şeytan tabii ıslık çalarak kulaklarına talimatını vermiş bulunuyordu. ‘Bir şey eksik deyin ona üzüm veren, ezilerek suyu fıçılara doldurulan, şarap olan bodur bir bitkiyi söyleyin ona.’</p>

  <p class="block_17">«‘Heey hayvanlar, niye konuşmuyorsunuz?’ diye bağırdı Tanrı, dev elini kaldırarak. Sonunda ikisi birden (şeytanın verdiği cesaretle) başlarını kaldırdılar. ‘Büyük usta, ne diyebiliriz ki biz? Ellerini kutlarız, dünyan güzel, nazar değmesin! Ama ezilerek keyif veren, suyu fıçılara doldurulup şarap olan bodur bir bitki eksik.’</p>

  <p class="block_17">«‘Demek buydu istediğiniz! Şimdi ben size gösteririm serseriler,’ dedi Tanrı öfkelenerek. ‘Demek benden şarap istiyorsunuz ha, sarhoşluk, kavga ve kusma ha? Peki o halde asma olsun!’ Kollarını sıvadı, biraz çamur aldı ve bir asma yaparak dikti. ‘Kim fazla içerse,’ dedi, ‘lanetim şöyledir: O kimsenin zihni bir horozunki gibi, yüzü de domuzunki gibi olsun!’»</p>

  <p class="block_17">Yoldaşlar katıla katıla gülmeye başladılar, Vaftizci’yi unuttular ve kızarmış başa yumuldular. En başta Yahuda vardı. Kafatasını ikiye ayırdı ve avucunu beyinle doldurdu. Meyhaneci yağmayı görünce, korktu, kendisine kemik bile bırakmayacaklarını düşündü.</p>

  <p class="block_17">«Hey, çocuklar,» diye seslendi, «yiyin için, güzel, ama merhum Vaftizci Yahya’yı da unutmayın. Ah, o zavallı başı!»</p>

  <p class="block_17">Hepsi de donakaldılar, paylarını ellerinde tutuyorlardı; gözü çiğnemiş olan Petrus da tam yutmak üzereyken boğulur gibi oldu. Yutması iğrenç bir şeydi, ama tükürmek de yazık olurdu. Ne yapsaydı? Aralarında tedirgin olmayan bir Yahuda vardı. Meyhaneci kadehleri doldurdu.</p>

  <p class="block_17">«Adı hatıralarımızdan çıkmasın. Heyhat! Zavallı kesilen baş. Neyse, sağlığınıza çocuklar!»</p>

  <p class="block_17">«Seninkine de, moruk tilki,» dedi Petrus, gözü luppadak yutarak.</p>

  <p class="block_17">«Kaygılanma,» diye cevap verdi meyhaneci. «Hiç korkum yok. Burnumu Tanrı’nın işine sokmuyorum ve dünyanın kurtarılıp kurtarılmaması umurunda değil. Ben bir meyhaneciyim, sizler gibi ne melek ne başmeleğim. Hiç olmazsa sizin kaderinizden kurtardım ya kendimi.» Bunu dedikten sonra, baştan geri kalan ne varsa kaptı.</p>

  <p class="block_17">Petrus ağzını açacak oldu, ama soluğunu alamadı: Vahşi, çiçek bozuğu bir ızbandut, eşikte belirmiş, içeri bakıyordu.</p>

  <p class="block_17">«Barabbas!» diye homurdandı Yahuda kaşlarını çatarak. «Gel içeri.»</p>

  <p class="block_17">Barabbas kalın boynunu kırdı ve sönük ışıktaki havarileri gördü. Çirkin yüzü alaylı alaylı sırıtıyordu: «Sizleri bulduğuma sevindim kuzularım. Buluncaya kadar Çin’in yarı yolunu ettim.»</p>

  <p class="block_17">Meyhaneci ayağa kalktı homurdanarak ona da bir kadeh getirdi.</p>

  <p class="block_17">«Bir sen eksiktin Barabbas,» diye mırıldandı. Kini vardı ona, çünkü ne zaman meyhaneye gelse sarhoş oluyor, oradan geçen Romalı askerlerle kavga çıkarıyor, sonra da meyhanecinin başı belaya girmiş oluyordu. «Yine eski numaralarına başlama domuz horoz seni!»</p>

  <p class="block_17">«Bak, namert, İsrail topraklarını çiğnediği süre, yumruğumu aşağı indirmem, bunu aklından çıkarma. Yiyecek getir, pis at postu!»</p>

  <p class="block_17">Meyhaneci kemiklerle dolu olan tepsiyi ileri itti. «Ye. Köpeğinki gibi dişlerin vardır senin: Kemikleri çıtırdatır.»</p>

  <p class="block_17">Barabbas kadehini bir yudumda yuvarladı, bıyığını büktü ve yoldaşlarına döndü. «İyi çobanımız nerde kuzularım? Onunla hesaplaşmam gerek.» Gözlerinden ateş püskürüyordu.</p>

  <p class="block_17">«Daha içmeden kafayı bulmuşsun sen,» dedi Yahuda onu paylayarak. «Kahramanlıkların yeter derecede başımıza iş açtı zaten. Kapat çeneni!»</p>

  <p class="block_17">«Ne şikâyetin var ondan?» diye soracak oldu Yuhanna. «Kutsal bir adamcağız o. Yürürken üstüne basarım da ezerim diye, karıncayı bile incitmemek için, yere bakar.»</p>

  <p class="block_17">«Yani karınca ona basmasın diye demek istiyorsun değil mi. Korkağın biri. Erkek mi o?»</p>

  <p class="block_17">«Magdalena’yı senin pençenden kurtardı ama şimdi iş işten geçtikten sonra ah ü vah ediyorsun,» demek cüretini gösterdi Yakup da.</p>

  <p class="block_17">«Bana karşı geldi,» diye homurdandı Barabbas, gözleri bulanmaya başlamıştı. «Bana karşı geldi, ücretini ödeyecek şimdi!»</p>

  <p class="block_17">Ama Yahuda onu kolundan tutup bir kenara çekti. Yumuşak bir sesle, acele acele, öfkeyle şöyle dedi:</p>

  <p class="block_17">«Burada ne işin var senin? Galile dağlarından neden ayrıldın? Kardeşlik topluluğu senin orada saklanmana karar vermişti. Kudüs’e başkaları tayin oldu.»</p>

  <p class="block_17">«Özgürlük için savaşıyor muyuz, savaşmıyor muyuz?» diye karşı çıktı Barabbas kudurmuş gibi. «Savaşıyorsak, aklıma her eseni yapmakta serbestim. Belirtileri, büyük mucizeleri olan şu Vaftizci’yi kendi gözlerimle görmek üzere geldim. Belki beklediğimiz odur kim bilir, dedim kendi kendime. Öyleyse, fazla gecikmeden gelsin, önümüze düşsün ve boğazlamaya başlasın. Ama geç kaldım: Başını kesmişlerdi ben geldiğimde... Yahuda, sensin benim kılavuzum, bu konuda ne diyorsun?»</p>

  <p class="block_17">«Ben, kalk ve buradan git derim. Başkalarının işine burnunu sokma.»</p>

  <p class="block_17">«Gideyim mi? Ciddi mi söylüyorsun? Vaftizci için gelmiştim. Marangozun oğlunun, izine rast geldim. Nicedir onun peşindeyim, Tanrı şimdi burnumun dibine getirmişken, sen bana kalk git diyorsun ha?»</p>

  <p class="block_17">«Git!» diye buyurdu Yahuda. «O benim işim. Sen elini sürme benim işime.»</p>

  <p class="block_17">«Maksadın nedir? Ha şunu da söyleyeyim ki, Kardeşlik Topluluğu ortadan kaldırılmasını istiyor. Romalıların habercisiymiş: Göklerin hâkimiyeti diye bağırması için, halkın yeryüzünü unutup köle olması için para veriyorlarmış ona... Senin amacın nedir?»</p>

  <p class="block_17">«Hiç. Benim kendi hesabım var onunla görülecek. Defol!»</p>

  <p class="block_17">Barabbas döndü, kulaklarını dikmiş dinleyen yoldaşlara son bir bakış fırlattı.</p>

  <p class="block_17">«Yakında görüşürüz kuzularım,» diye bağırdı pis pis. «Barabbas’tan kimse kolay kolay kurtulamaz. Göreceksiniz, yine görüşeceğiz sizinle.» Davut’un kapısı yönünde gözden kayboldu.</p>

  <p class="block_17">Meyhaneci, Petrus’a göz kırptı. «Ona emir verdi,» dedi yavaşça. «Buna kardeşlik mi diyorsunuz siz! Onlar bir Romalı öldürüyor, Romalılar on İsrail’i öldürüyorlar. Ne onu! On beş! Aman dikkatli olun, çocuklar!»</p>

  <p class="block_17">Petrus’a doğru eğildi ve ıslık çalar gibi kulağına: «Beni dinle bak: Yahuda İskariyot’a güvenme. Bilmezsin, o kızılsakallar...</p>

  <p class="block_17">Ama durdu. Kızılsakal yeniden yerine oturmuştu.</p>

  <p class="block_17">Yuhanna tedirgin olmuştu. Ayağa kalktı, kapıda durdu ve yukarı, aşağı göz gezdirdi. Hoca görünürde yoktu. Gün başlamıştı; sokaklar insanla doluydu. Davut’un kapısının ötesinde her şey terkedilmişti: Çakıllar, küller, tek bir yaprak bile yoktu, dikili beyaz taşlardan, mezar taşlarından başka hiçbir şey yoktu... Hava, köpek ve deve leşi kokusu ile doluydu... Bu denli ıssızlık Yuhanna’yı korkuttu. Burada her şey taştandı: İnsanların yüzleri, yürekleri, taptıkları Tanrı hep taştandı. Hocanın onlara getirdiği esirgeyici Tanrı neredeydi ah! Ah sevgili efendi gelseydi de Galile’ye dönebilselerdi bir!</p>

  <p class="block_17">Petrus ayağa kalktı. Sabrı tükenmişti. «Kardeşler yürüyün gidelim, gelmeyecek!»</p>

  <p class="block_17">«Yaklaştığını duyuyorum...,» dedi Yuhanna çekingen çekingen.</p>

  <p class="block_17">«Nasıl duyuyorsun kâhin?» dedi Yakup. Kardeşinin hayal oyunlarına aldırmıyordu. Petrus gibi o da göle ve kayıklarına yeniden kavuşmak için sabırsızlanıyordu. «Nasıl duyuyorsun, söyler misin bana? »</p>

  <p class="block_17">«Yüreğimle,» diye cevap verdi küçük kardeş. «İlk duyan ve ilk gören hep o oluyor...»</p>

  <p class="block_17">Yakup ile Petrus omuz silktiler, ama meyhaneci girdi araya: «Alay etmeyin. Çocuk haklı. Biri demişti. Durun bakayım. Nuh’un gemisi hah, ne sanırsınız siz onu? İnsanın yüreği tabi! İçinde Tanrı, bütün yaratıklarıyla oturmuştur. Yalnız, o yüküyle birlikte sular üstünde yüzerken, her şey boğuluyor ve suyun dibine gidiyor. İnsanın yüreği her şeyi bilir, bilir diyorum, gülmeyin, her şeyi bilir!»</p>

  <p class="block_17">Borazanlar çaldı, bir gürültüdür koptu, sokaklardaki halk yol açtı. Yoldaşlar kuşkulanıp kapıya koştular. Yakışıklı, çevik gençler altın süslü bir sedye getiriyorlardı; içinde sakalını sıvazlayıp duran, başlan aşağı ipek giysiler giyinmiş, altın yüzükler takmış, rahat yaşamanın verdiği yağlı bir yüzü olan ileri gelenlerden bir şişko vardı.</p>

  <p class="block_17">«Kayfa, yüksek keçi rahibi!» dedi meyhaneci. «Burunlarınızı tıkayın çocuklar. Balık baştan kokar.» Burun deliklerini sıkarak yere tükürdü. «Yine bahçesine gidiyor, yiyip içmeye, kadınlarıyla, güzel oğlanlarıyla oynaşmaya. Kahrolasıca, bir Tanrı olaydım ah... Dünya bir pamuk ipliğine asılı durmaktadır. O ipliği keserdim ben şarabımın üzerine yemin ederim ki keserdim, dünyayı da cehenneme yollardım!»</p>

  <p class="block_17">«Haydi gidelim,» dedi yine Petrus. «Burası tekin yer değil. Benim yüreğimin de kulakları, gözleri var. Bana, ‘kaç’ diyor. ‘Hepiniz kaçın sefil yaratıklar!’»</p>

  <p class="block_17">Yüreğini duyduğunu söyler söylemez, gerçekten de duymuştu. Birden korktu, sıçrayıp köşede bulduğu asaya yapıştı. Onu gören ötekiler de korkuya kapıldılar. Korkusu herkese bulaşmıştı.</p>

  <p class="block_17">«Simun, tanıyorsun onu. Gelirse, Galile’ye gittiğimizi söyleyiver ona,» diye talimat verdi Petrus.</p>

  <p class="block_17">«Parayı kim verecek,» diye meyhaneci kaygı içinde, «başın, şarabın...»</p>

  <p class="block_17">«Ahirete inanıyor musun, Kireneli Simun?» diye sordu Petrus.</p>

  <p class="block_17">«Elbette inanıyorum.»</p>

  <p class="block_17">«Peki orada sana ödeyeceğime söz veriyorum. İstersen yazılı not bırakayım.»</p>

  <p class="block_17">Meyhaneci başını kaşıdı.</p>

  <p class="block_17">«Ne o? Ahirete inanmıyor musun yoksa?» dedi Petrus haşin bir sesle.</p>

  <p class="block_17">«İnanıyorum Petrus. Kahrolasıcaya inanıyorum, ama pek o kadar da değil...</p>

  <p class="block_17">Onlar konuşurken, ansızın eşiğe mavi bir gölge düştü. Hepsi geri geri çekildi. Ayakları kan içinde, üstü başı çamura belenmiş, yüzü tanınmayacak bir halde, İsa duruyordu karşılarında. Kimdi bu: Tatlı Hoca mı, vahşi Vaftizci mi? Saçları, bükülmüş örgüler halinde omuzlarına düşmüştü, derisi yanmış, sertleşmişti, avurtları çökmüştü, gözleri öylesine büyümüştü ki, bütün yüzünü kaplamıştı. Kuvvetle yumulmuş duran yumruğu, saçı, yanakları ve gözleri aynı Vaftizci’ninki gibiydi. Ağzı açık havariler, susmuş, ona bakıyorlardı. İki adam birleşip bir kimse olabilir miydi?</p>

  <p class="block_17">Vaftizci’yi o öldürdü, o..., o..., diye düşünüyordu Yahuda, tedirginlik yaratan yeni gelene yol açmak için geri çekilirken. İsa’nın eşiği nasıl aştığını, haşin haşin her birine nasıl baktığını, dudaklarını nasıl ısırdığını gördü... Her şeyi ondan almış, her şeyi; vücudunu yağma etmiş diyordu Yahuda. Ama ruhunu, o vahşi sözlerini? Şimdi konuşur, görürüz...</p>

  <p class="block_17">Bir süre hepsi de sustular. Meyhanenin havası değişmişti. Meyhaneci sessizce bir köşeye çömelmişti, aval aval İsa’ya bakıyordu. İsa ise dudaklarını ısırarak, ağır ağır ilerliyordu. Şakaklarındaki damarlar şişmişti. Birden hepsi de boğuk sesini işittiler. Yoldaşlar tir tir titrediler. Çünkü bu onun sesi değildi, korkunç peygamber Vaftizci’nin sesiydi.</p>

  <p class="block_17">«Gidiyordunuz demek?»</p>

  <p class="block_17">Kimse ağzını açıp cevap vermedi.</p>

  <p class="block_17">«Gidiyordunuz demek?» diye öfkeyle tekrarladı. «Konuş, Petrus!»</p>

  <p class="block_17">«Efendimiz,» diye cevap verdi Petrus, güvensiz bir sesle. «Yuhanna ayak seslerinizi duydu yüreğinde, biz de sizi karşılamaya çıkacaktık...</p>

  <p class="block_17">Isa kaşlarını çattı. Acı ve öfke üstüne çullanmıştı, ama kendini tuttu.</p>

  <p class="block_17">«Yürüyün gidelim,» dedi kapıya doğru dönerek. Yahuda’yı gördü, bir kenarda durmuş, sert bakışlı mavi gözleriyle ona bakıyordu.</p>

  <p class="block_17">«Geliyor musun Yahuda?» diye sordu ona.</p>

  <p class="block_17">«Ölüme kadar seninleyim. Biliyorsun.»</p>

  <p class="block_17">«Yetmez bu! Duyuyor musun, yetmez! Ölümden ötede de benimle olman gerek... Yürüyün haydi!»</p>

  <p class="block_17">Meyhaneci fıçılar arasındaki uyuşuk, kasılmış durumundan fırlayarak kalktı, «talihimiz açık olsun çocuklar!» diye seslendi, «İyi kurtuluşlar! Yolunuz açık olsun Galileliler, mutlu zaman gelip de cennete girdiğinizde, size verdiğim şarabı unutmayın, başı da unutmayın!»</p>

  <p class="block_17">«Söz verdik ya,» diye cevap verdi Petrus, yüzü ciddiydi, üzgündü. Korkudan Hocaya yalan söylediğine canı sıkılmıştı. İsa’nın çatık kaşları söylediği yalanı anladığını gösteriyordu. Sessiz sessiz paylıyordu onu. Petrus, korkak, yalancı, hain! Kahrolasıca, ne zaman adam olacaksın? Korkuyu ne zaman yeneceksin? Ne zaman dönmeyi bırakıp duracaksın, yel değirmeni seni!</p>

  <p class="block_17">Petrus meyhanenin giriş yerinde durmuş, efendisinin ne yöne gideceğine bakıyordu. Ama İsa kıpırdamadan durmuş, Davut’un kapısının arkasından gelen tiz, çatlak sesleri dinliyordu. Cüzzamlılardı bunlar. Tozlara yayılmışlar, kollarını geçenlere doğru uzatırken, bir yandan da Davut’un haşmetini ve Tanrı’nın esirgeyiciliğini türküyle dile getiriyorlardı, günahlarını yeryüzünde ödemek üzere onları cüzzamlı yapmış olan Tanrı’ya dua ediyorlardı, gelecek hayatta yüzleri güneşler gibi sonsuzca parlayacaktı.</p>

  <p class="block_17">İsa’nın yüreği burkuldu. Şehre doğru döndü. Dükkânlar, atelyeler, meyhaneler açılmıştı: Sokaklar hıncahınç insanla doluydu. Nasıl da koşuşuyorlar, bağırmıyorlardı, vücutlarından ter akıyordu oluk oluk! Atlardan, insanlardan borazanlardan ve borulardan korkunç bir böğürtü yükseliyordu: Kutsal şehir; hasat, içi cüzzam, çılgınlık ve ölümle dolu, korkunç bir hayvan gibiydi.</p>

  <p class="block_17">Sokaklardaki böğürtüler artmaya devam ediyordu, adamlar koşuşup duruyordu. Aceleleri nedir, diye soruyordu İsa kendi kendine. Ne diye koşar bu insanlar, nereye? İçini çekti. Hepsi de, hepsi de cehenneme!</p>

  <p class="block_17">Tedirgin oldu. Bu yamyam şehirde durmak, tapınağın damına çıkıp ‘Tövbe edin, Rabbin günü gelmiştir’ diye seslenmek miydi ödevi? Sokaklarda bir aşağı bir yukarı soluk soluğa koşuşup duran bu zavallı halkın, Galile’nin kendi halindeki balıkçılarından ve çiftçilerinden daha çok nedamete ve iç huzuruna ihtiyaçları vardı. Burada kalacağım, diye düşündü İsa. İlk olarak burada dünyanın yıkımını ve göklerin hâkimiyetini açıklayacağım!</p>

  <p class="block_17">Andreas üzüntüye dayanamamıştı. İsa’ya yaklaştı. «Efendimiz,» dedi «Vaftizci’yi yakalayıp öldürdüler!»</p>

  <p class="block_17">«Önemi yok,» diye sakince cevap verdi İsa. «Vaftizci ödevini yapmak için yeteri kadar zaman buldu. Andreas dilerim biz de vakit buluruz ödevimizi yerine getirmek için!» Öncünün eski havarisinin gözlerinin yaşla dolduğunu gördü. «Üzülme, Andreas,» dedi omuzuna hafif hafif vurarak. «O ölmedi. Ölenler, ölümsüzlüğe geç kalanlardır. O geç kalmadı. Tanrı ona zaman bıraktı.»</p>

  <p class="block_17">Bunu söyleyince zihninin aydınlandığını duydu. Doğrusu bu dünyada her şey zamana bağlıydı. Zaman her şeyi olgunlaştırıyordu. Zamanınız varsa, insan çamurunu içten işleyerek, onu ruha çevirmeyi başarabiliyordunuz. O zaman ölümden korkmuyordunuz. Zamanınız yoksa, o zaman mahvoluyordunuz... Sevgili Tanrım, diye yakarıyordu İsa sessizce, bana zaman ver, bütün istediğim bu senden. Zaman ver bana...</p>

  <p class="block_17">Hâlâ içinde çok çamur kaldığını duyuyordu, insan tarafı çoktu. Hâlâ öfkeleniyor, korkuyor, kıskanıyordu; Magdalena aklına geldiğinde, gözleri dumanlanıyordu; daha dün gece Lazarus’un kızkardeşi Maria’ya gizlice baktığında bile...</p>

  <p class="block_17">Utançtan kızardı ve hemen kararını verdi: Bu şehirden gidecekti. Ölüm zamanı henüz gelmemişti; henüz hazır değildi... Sevgili Tanrım, diye yalvardı yeniden, zaman ver bana, sadece zaman başka bir şey değil. Yoldaşlarına başıyla işaret etti:</p>

  <p class="block_17">«Gelin, kardeşlerim, Galile’ye dönelim. Tanrı adına!»</p>

  <p class="block_17">Sevgili ahırına dönen, aç, içi sızlayan atlar gibi Genasaret Köyü’ne koştu yoldaşlar. Kızılsakal Yahuda, yine önde gidiyordu. Islık çalıyordu. Yıllardır yüreğini bu denli mutlu duymamıştı. Çölden gelişinden beri hocada gördüğü ses değişikliği, vahşiliği pek hoşuna gitmişti. Vaftizci’yi öldürdü, deyip duruyordu kendi kendine. Onu kendine aldı; kuzuyla arslan birleşti, bir tek gövde oldu. Mesih hem arslan, hem de kuzu olabilir mi eski canavarlar gibi?.. Islık çalarak, sabrederek yürüyüp gidiyordu. İnsan hep susamaz diye düşünüyordu. Göle varmadan bir gece ağzını açıp konuşacaktır. Sırrını açıklayacaktır bize: Çölde ne yaptığını, İsrail’in Tanrısını görüp görmediğini ve ikisinin ne konuştuğunu. Sonra veririm yargımı.</p>

  <p class="block_17">İlk gece gelip geçti. İsa söz söylemeden yıldızlara baktı. Çevresinde, yorgun yoldaşlar uyuyorlardı. Ama Yahuda’nın mavi gözleri karanlıkta kıvılcımlar saçıyordu... O ve İsa bütün gece uyumadılar, karşılıklı oturdular ama ağızlarını açıp tek kelime söylemediler.</p>

  <p class="block_17">Tan ağarırken yeniden yola koyuldular. Yahudiye’nin taşlarını arkalarında bıraktılar ve Samarya’nın beyaz toprağına vardılar. Yakup’un kuyusunda kimsecikler yoktu: Hiçbir kadın gelip de onların susuzluğunu gidermedi. Zındık ülkeden geçtiler ve sevgili dağlarını gördüler. Doruğu karlı Hermon’u, güzel Tabor’u ve kutsal Karmel’i.</p>

  <p class="block_17">Hava karardı. Sık yapraklı bir sedir ağacı altına yattılar ve güneşin batışını seyrettiler. Yuhanna akşam duasını okudu. «Kapılarını bize aç Rabbim. Gün kararıyor, güneş batıyor, güneş kayboluyor. Senin kapına geldik Rabbim. Aç bize onu. Sonsuz Olan! Sana yalvarıyoruz, bağışla bizi. Sonsuz olan! Yalvarıyoruz, acı bize. Sonsuz Olan, kurtar bizi!»</p>

  <p class="block_17">Hava lacivertli. Gök güneşini kaybetmiş, henüz yıldızlarını bulmamıştı. Süssüz olarak yeryüzüne düştü. İsa’nın çevik uzun parmaklı elleri, toprağa yapışık bir durumda alaca karanlıkta belli belirsiz parlıyordu, içinde akşam duası hâlâ dolaşıyor, işini yapıyordu. İnsanların titreyen ellerinin Rabbin kapılarına vurduğunu, ama kapıların açılmadığını duyuyordu. İnsanlar kapıları çalıyorlar ve bağırıyorlardı. Neye bağırıyorlardı?</p>

  <p class="block_17">İyi işitebilmek için gözlerini kapadı. Gündüz kuşları yuvalarına dönmüşlerdi, gece kuşları gözlerini henüz açmamıştı. İnsanlığın köyleri çok uzaktaydı: Ne insanların gürültüsünü, ne köpeklerin havlamalarını duyuyordunuz. Yoldaşlar akşam dualarını mırıldandılar, ama uykuları gelmişti, kutsal sözler içlerinde yankı uyandırmadan kayboldu gitti. Ama İsa içinde insanların Rabbin kapılarına vurduğunu, kendi kapısına vurduğunu duyuyordu. Sıcak insan yüreğine vuruyorlar: «Aç! Aç! kurtar bizi!» diye bağırıyorlardı.</p>

  <p class="block_17">İsa, sanki kendi de kapısına vuruyormuş, açılması için yalvarıyormuş gibi elini göğsüne götürdü. Kendisini yalnız sanarak böyle mücadele ederken, arkasından birinin kendisini seyrettiğini hissetti. Döndü: Yahuda’nın soğuk ateşle yanan gözleri üstündeydi. İsa ürperdi. Kızılsakal mağrur, ele avuca sığmayan bir hayvandı. Bütün yoldaşlar arasında, onun kendisine en yakın bununla birlikte en uzak duranı olduğunu duyuyordu. Sanki ondan başka kimseye herhangi bir açıklamada bulunmak zorunda değildi. Sağ elini uzattı.</p>

  <p class="block_17">«Yahuda, kardeşim,» dedi, «bak elimde ne var?»</p>

  <p class="block_17">Yahuda alaca karanlıkta ne olduğunu görmek için boynunu uzattı.</p>

  <p class="block_17">«Hiç,» diye cevap verdi. «Hiçbir şey görmüyorum.»</p>

  <p class="block_17">«Birazdan görürsün,» dedi İsa gülümseyerek.</p>

  <p class="block_17">«Göklerin hâkimiyeti,» dedi Andreas.</p>

  <p class="block_17">«Tohum,» dedi Yuhanna. «İlk kez gölün kıyısında ağzını açıp da söylediğin sözleri hatırlıyor musun efendimiz? «Ekici tohumunu ekmeye geldi...</p>

  <p class="block_17">«Ya sen, Petrus?» diye sordu İsa.</p>

  <p class="block_17">«Ne söyleyebilirim ki sana efendimiz? Gözlerime sorsam: Bir şey söylemiyor. Gönlüme sorsam: Her şeyi söylüyor. İkisi arasında yüreğim çalan çan gibi gidip geliyor.»</p>

  <p class="block_17">«Yakup, sen?»</p>

  <p class="block_17">«Hiç. Bağışla beni efendimiz, ama elindeki tek şey değil ki...</p>

  <p class="block_17">«Bakın!» dedi İsa kolunu şiddetle kaldırarak. Kolunu yükseğe kaldırıp indirmesi yoldaşları ürküttü. Yahuda o kadar mutluydu ki gül gibi kızardı, bütün yüzü parladı. İsa’nın elini tutup öptü.</p>

  <p class="block_17">«Efendimiz, efendimiz!» diye bağırdı, «Gördüm, gördüm ben! Vaftizci’nin baltası var elinde!»</p>

  <p class="block_17">Ama hemen utanıverdi, sevincini tutamadığından kızmıştı. Yeniden çekilip, sedirin gövdesine dayandı. İsa’nın sesi, sakin ve ağır çıkıyordu:</p>

  <p class="block_17">«Onu benim için getirip, çürümüş ağacın köküne bıraktı. Onun için doğmuştu o. Onu bana getirmek için. Başka şey elinden gelmezdi. Ben geldim, eğilip elime baltayı aldım, ben de bunun için doğmuştum. Şimdi benim işim başlıyor, çürümüş ağacı kesmek işi... Kendimi elimde bir çiçek açmış badem dalı tutan bir güvey sanmıştım hep, oysa oduncuymuşum. Hatırlıyor musunuz Galile’de nasıl kalkıp oynamıştık, gezinmiştik, dünyanın güzelliğini, gökle yerin birliğini bağıra bağıra açıklamıştık, cennetin, neredeyse açılıp, içine bizi alacağını söylemiştik? Hepsi bir düştü arkadaşlar. Şimdi uyandık artık.»</p>

  <p class="block_17">«Yani cennet yok mu?» diye dehşet içinde bağırdı Petrus.</p>

  <p class="block_17">«Var Petrus var, ama içimizde. Cennet içimizde, şeytanın cehennemiyse dışarımızda. İki hâkimiyet çarpışıyor. Savaş! savaş! İlk ödevimiz şeytanı bu baltayla devirmek.»</p>

  <p class="block_17">«Hangi Şeytanı?»</p>

  <p class="block_17">«Çevremizdeki dünyayı. Cesur olun dostlarım. Sizi savaşa çağırıyorum, düğüne değil. Bağışlayın beni, kendimi bilmediğim için. Ama aranızda karısını, çotuğunu çocuğunu, tarlalarını, mutluluğunu düşünen varsa, bırakıp gitsin! Utanılacak bir şey yok. Kalksın, bize usulca allahaısmarladık desin ve hayır duamızı alarak gitsin. Henüz vakit geç değil.»</p>

  <p class="block_17">Susuyordu. Gözlerini yoldaşlar üstünde gezdiriyordu. Kimse kıpırdamıyordu. Akşam Yıldızı koca bir su damlası gibi sedir ağacının karanlık dalları ardından yuvarlandı. Gece kuşları kara kanatlarını sarsarak uyandı. Dağlardan serin bir esinti geldi, Petrus ileri atılarak bağırdı:</p>

  <p class="block_17">«Bu baş başa savaşta birlikte ölene kadar seninle beraberim efendimiz!»</p>

  <p class="block_17">«Bu sözler büyük sözler Petrus, hoşuma gitmedi. Güç bir yoldan geçiyoruz. Karşımıza insanlar çıkacak Petrus, çünkü kim ister kurtulmayı? Hiç olmuş mudur, bir peygamber ulusunu kurtarmak için ortaya çıkmış olsun da, ulusu onu taşlayarak öldürmemiş olsun. Çetin bir yolda ilerliyoruz. Değeri büyük hayatınız için ruhunuza yapışın, kaçmasın sakın, insanın bedeni zayıftır, ona güvenmeyin... İşittiniz mi? Sana söylüyorum. Petrus.»</p>

  <p class="block_17">Petrus’un gözleri birden yaşlarla doldu. «Bana inanıyor musun efendimiz?» diye mırıldandı. «Böyle gördüğün ve güvenmediğin adam bir gün senin için ölecek.»</p>

  <p class="block_17">İsa Petrus’un dizine elini koyup hafif hafif vurdu.</p>

  <p class="block_17">«Olabilir..., olabilir...,» diye mırıldandı. «Bağışla beni sevgili Petrus.»</p>

  <p class="block_17">Ötekilere döndü. «Vaftizci Yahya şarapla vaftiz ediyordu,» dedi, «onu öldürdüler. Ben ateşle vaftiz edeceğim sizi. İyi bilesiniz diye, güç anlar gelip de bizi ezeceği zaman bana</p>

  <p class="block_17">yakınmayasınız diye bunu bu gece açıklıyorum size. Yola çıkmadan daha nereye yöneleceğimizi söylüyorum size: Ölüme, öldükten sonra da ölümsüzlüğe. Yol budur. Hazır mısınız?»</p>

  <p class="block_17">Yoldaşlar katılıp kalmışlardı. Ses haşindi. Artık oynak ve gülen bir ses değildi; onları savaşa çağırıyordu. Göklerin hâkimiyetini elde etmek için ille de ölümden geçmesi mi gerekiyordu yolun? Yok muydu başka yol? Basit adamlardı bunlar, yoksul, okuma yazma bilmez, gündelikçi işçilerdi, dünyaysa zengin ve güçlüydü, onunla nasıl savaşabilirlerdi ki? Melekler gökten inip de onların yardımına koşsaydı bari! Ama havarilerin hiçbiri yeryüzünde yürüyen, yoksula ve hor görülene yardım eden bir melek görmemişlerdi. Bu yüzden susuyorlardı ve tehlikeyi akıllarında tartıyorlardı. Yahuda onları gözlerinin ucuyla seyrediyor ve gururla sırıtıyordu. Bir o hesaplamıyordu. Ölümden nefret ederek, bedenini umursamayarak, ruhunu hele hiç aklına getirmeden giriyordu savaşa. Bir tek büyük tutkusu vardı ve o tutku uğruna kendini mahvetmesi büyük bir zevk olacaktı.</p>

  <p class="block_17">Petrus sonunda ağzını açtı. İlk o konuştu:</p>

  <p class="block_17">«Efendimiz, melekler gökten inip bizim yardımımıza koşacak mı?»</p>

  <p class="block_17">«Bizler Tanrı’nın yeryüzündeki melekleriyiz Petrus,» diye cevap verdi İsa. «Başka melek yok.»</p>

  <p class="block_17">«Ama bizler bu işi bir başımıza yapabilir miyiz dersin?» diye sordu Yakup.</p>

  <p class="block_17">İsa kalktı. Burnunun köprüsü titriyordu.</p>

  <p class="block_17">«Gidin,» diye bağırdı. «Bırakın beni!»</p>

  <p class="block_17">«Seni bırakamam efendimiz,» diye bağırdı Yuhanna. «Ölüme dek seninleyim.»</p>

  <p class="block_17">«Ben de efendimiz,» diye bağırdı Andreas hocasının dizlerine sarılarak.</p>

  <p class="block_17">İki iri damla yuvarlandı Petrus’un gözlerinden, ama bir şey söylemedi; dinç bir delikanlı olan Yakup da utanarak başını önüne eğdi.</p>

  <p class="block_17">«Ya sen, Yahuda, kardeşim?» diye sordu İsa; susmuş, ötekilere vahşi vahşi bakan Kızılsakal’ı görerek.</p>

  <p class="block_17">«Sözlerle işim yok benim,» diye gürültüye getirdi. «Petrus gibi de ağlamıyorum. Baltayı elinde tuttuğun sürece seninleyim. Bıraktığın anda ben de seni bırakırım. Pekâlâ biliyorsun ki ardından gittiğim sen değilsin, balta.»</p>

  <p class="block_17">«Efendimizle böyle konuşmaya utanmıyor musun?» dedi Petrus.</p>

  <p class="block_17">Ama İsa memnundu. «Yahuda haklı,» dedi. «Dostlar, ben de baltanın arkasından gidiyorum.»</p>

  <p class="block_17">Hepsi de yere uzandılar, sırtlarını sedir ağacına verdiler, gökte yıldızlar çoğaldı.</p>

  <p class="block_17">«Bu andan sonra,» dedi İsa, «Tanrı’nın sancağını açıp savaşa başlıyoruz. Rabbin bayrağına bir yıldızla bir haç işlenmiştir. Tanrı bizimle olsun!»</p>

  <p class="block_17">Hepsi de susuyorlardı. Kararlarını vermişlerdi; yürekleri yiğitleşmişti.</p>

  <p class="block_17">«Sizlere yine mesel ile konuşacağım,» dedi İsa yoldaşlarına, karanlık İsa’yı yutmuştu. «Muharebeye girişmeden son bir mesel daha... Bilin ki, yeryüzü yedi sütun üzerinde duruyor, sütunlar suyun, su bulutların, bulutlar rüzgârların, rüzgârlar fırtınanın, fırtına şimşeğin üstünde. Şimşekse bir balta gibi Tanrı’nın ayakları dibinde.»</p>

  <p class="block_17">«Anlamıyorum,» dedi Yuhanna kızararak.</p>

  <p class="block_17">«Yuhanna, Yıldırımın oğlu!» diye cevap verdi İsa, sevgili yoldaşının saçını okşayarak. «Yaşlanınca, bir adada derviş olunca, gökler başının üstünde açılınca ve zihnin ateşle tutuştuğu zaman anlayacaksın!»</p>

  <p class="block_17">Susmuştu. Tanrı’nın yıldırımının ne olduğunu, ilk kez bu kadar açıkça görüyordu: Tanrı’nın ayaklan dibinde yakıcı bir balta, bu baltada da bir dizi teşbih tanesi gibi, fırtına, rüzgâr, bulut ve su asılı duruyordu: Bütün toprak asılıydı. Yıllardır insanlarla, kutsal yazılarla baş başa yaşamış olmasına rağmen, kimse onu bu korkunç sırrı açmamıştı. Hangi sırrı mı? Yıldırımın, Tanrı’nın Oğlu, Mesih olduğu sırrını. Dünyayı temizleyecek olan Mesih’ti!</p>

  <p class="block_17">«Partizan arkadaşlarım,» dedi Petrus, tam o sırada boynuza benzeyen iki alevin birden alnından fışkırdığını gördü, «Biliyorsunuz, Tanrı’yla karşılaşmak için çöle gittim. Açtım, susuzdum, sıcaktan pişiyordum. Bir kaya üstünde tortop oldum ve Tanrı’dan görünmesini istedim. Dalga dalga cin sürüleri üzerime geldi, üzerimde kırılıp geri çekildiler, köpük köpük olup gerisin geri akıp gittiler. İlkin beden cinleriydi bunlar, derken zihin cinleri oldular, en sonunda da yüreğin, o güçleri her şeye yeten cinleri. Ama Tanrı’yı önümde tunçtan bir kalkan gibi tutuyordum, çevremdeki kum da pençe, diş ve boynuz parçalarıyla dolmuştu. Derken üstümde büyük bir ses işittim: ‘Kalk, Öncünün getirdiği baltayı al ve vur!’»</p>

  <p class="block_17">«Kimse kurtulmayacak mı?» diye bağırdı Petrus. Ama İsa duymadı.</p>

  <p class="block_17">«Birden elime sanki bir balta verilmiş gibi kolum ağırlaştı. Kalkmaya çalıştım, ama kalkarken bir kez daha işittim o sesi: ‘Marangozun oğlu, yeni bir tufan kopuyor, bu kez su değil gelen, ateş. Yeni bir gemi yap, azizleri seçip içine koy!’ Seçme başladı dostlarım. Gemi hazır, kapı henüz açık. Girin!»</p>

  <p class="block_17">Hepsinde bir kıpırdama oldu. Sürtünerek İsa’nın çevresini aldılar, sanki İsa gemideydi de, içine girmek istiyorlardı.</p>

  <p class="block_17">«Sesi yine duydum: ‘Davut’un Oğlu, alevler dinince gemi Yeni Kudüs’te karaya oturunca, atalarının tahtını kur ve insanlığı yönet. Eski toprak kaybolmuş olacaktır, eski gök kaybolmuş olacaktır. Azizlerin üstünde yeni bir gök gerilecektir. Yıldızlar ve insanların gözleri eskisinden yedi kez daha parlak, parlayacaktır.»</p>

  <p class="block_17">«Efendimiz,» diye bağırdı yeniden Petrus, «Seninle savaşacak olan hepimiz, tahtının sağında ve solunda yer aldığımız günü görmeden ölmemeliyiz!»</p>

  <p class="block_17">Ama İsa duymadı. Gölün ateşli görüntüsüne dalmış konuşuyordu:</p>

  <p class="block_17">«Son olarak, başımın üstünde bir kez daha duydum o sesi: ‘Tanrı’nın Oğlu, hayır duam seninledir!’»</p>

  <p class="block_17">Tanrı’nın Oğlu! Tanrı’nın Oğlu! diye bağırıyordu her biri içinden, ama hiçbiri ağzını açmaya cesaret edemiyordu.</p>

  <p class="block_17">Bütün yıldızlar görünmüştü artık. Bu gece alçakçaydılar, insanlara gök arasında, ortada duruyorlardı.</p>

  <p class="block_17">«Peki şimdi,» diye sordu Anderas, «askerlik hayatımıza nerede başlayacağız?»</p>

  <p class="block_17">«Tanrı,» dedi İsa, «Nâsıra’dan toprak alıp, benim şu bedenimi yoğurdu. Nasıra’dan savaşa başlamam ödevidir benim için. Etimin ruha çevrilmesi orada başlamalıdır.»</p>

  <p class="block_17">«Sonra da Kefernahum’a gideriz,» dedi Yakup. «anamı babamı kurtarırım.»</p>

  <p class="block_17">«Derken Magdala’ya uğrarız,» diye ileri sürdü Andreas, «zavallı Magdalena’yı da alır gemiye koyarız!»</p>

  <p class="block_17">«Oradan da bütün dünyaya!» diye bağırdı Yuhanna, doğuyu ve batıyı göstererek.</p>

  <p class="block_17">Petrus onları duyunca güldü. «Ben karnımız için kaygılanıyorum,» dedi. «Gemide ne yeriz? Bana kalırsa, yenen cinsten hayvan alalım yanımıza. Hey Rabbim, arslanlara, kenelere ne ihtiyacımız var?»</p>

  <p class="block_17">Açtı, aklı fikri yemekteydi şimdi. Ötekilerin hepsi de güldü.</p>

  <p class="block_17">«Bütün düşündüğün şey tıkınmak,» diye payladı onu Yakup. «Biz burada dünyanın kurtuluşundan bahsediyoruz.</p>

  <p class="block_17">«Sizler hepiniz de benim düşündüğümü düşünüyorsunuz,» diye karşı çıktı Petrus, «ama açığa vurmazsınız, iyi kötü aklıma ne gelirse açıkça söylüyorum ben. Zihnim bir yerde kalmıyor ki, dolanıp duruyor, ben de onunla dolanıp duruyorum. O yüzden bana yel değirmeni diye ad takmışlar. Haklı mıyım, değil mi, efendimiz?»</p>

  <p class="block_17">İsa’nın yüzü gülümsemeyle aydınlandı. Eski bir hikâye geldi aklına.</p>

  <p class="block_17">«Bir zamanlar hahamın biri, inananların, işitip de havra</p>

  <p class="block_17">ya gelebilmesi için büyük ustalıkla boru çalabilecek birini arıyormuş. Bütün iyi boru çalanların gelmesini ilan etmiş. Hahamın kendi seçecekmiş en iyisini. Şehirdeki boru çalanların en ustası olan beş kişi çıkagelmiş. Her biri boruyu alıp çalmış. Bu iş bitince haham onları birer birer sorguya çekmiş: ‘Boruyu çalarken ne düşünüyorsun yavrum?’ Birincisi: ‘Tanrı’yı düşünüyorum’ demiş. İkincisi: ‘İsrail’in kurtuluşunu,’ demiş. Üçüncüsü: ‘Açlıktan ölen yoksulları’ demiş. Dördüncüsü: ‘Öksüzlerle dul kadınları...’ demiş. Sadece biri, oradakilerin en pejmürde kılıklısı, bir köşede durmuş, ağzını açmıyormuş. ‘Ya sen?’ diye sormuş haham. ‘Boruyu çalarken ne düşünüyorsun yavrum?’ ‘Peder’ diyerek kızarmış. ‘Ben yoksulum, okuma yazma bilmem, dört de kızım var. Zavallılara drahoma veremiyorum, herkes gibi evlenemiyorlar. Onun için boruyu çaldığımda kendi kendime diyorum ki: Tanrım, bak senin için nasıl çalışıyor, kölelik ediyorum. Ne olur kızlarım için dört koca gönder! Hayır duam seninledir.’ Haham da ‘Seni seçiyorum,’ demiş.»</p>

  <p class="block_17">İsa Petrus’a dönerek güldü. «Hayır duam seninledir Petrus,» dedi. «Seni seçiyorum. Zihninde yiyecek var, dilinde de o var. Zihninde Tanrı olduğu zaman Tanrı üstüne konuşursun. Aferin! Bu yüzden işte insanlar sana yel değirmeni diyorlar... Seçiyorum seni. İnsanların yiyebilmesi için buğdayı öğütecek, ekmek yapacak olan yel değirmenisin sen.»</p>

  <p class="block_17">Bir parça ekmekleri vardı. Isa böldü. Herkese bir lokma düştü, ama İsa kutsamıştı ekmeği, hepsi de doydular. Sonradan birbirlerinin omuzlarına dayanıp uyudular.</p>

  <p class="block_17">Gece boyunca her şey uyudu, taşlar, sular ve ruhlar… Yoldaşlar, sabah uyandıklarında, ruhları dal budak salmış, vücutlarının her bir köşesine yayılmış, onlara güven ve sevinç vermişti. Bulutlar toplanıyordu, sonbahar göğüydü. Geç kalmış turnalar geçiyor, kırlangıçları güneye doğru götürüyordu. Kaygısı olmayan havariler yolda yıldırım gibi ilerliyorlardı: Gökle yer gönüllülerinde birleşmişti, en önemsiz taş bile Tanrı’yla dolu, pırıl pırıl yanıyordu.</p>

  <p class="block_17">İsa yapyalnız önde ilerliyordu. Zihni uyuşuk bir durumdaydı, Tanrı’nın esirgeyiciliğine sığınmıştı. Ardındaki köprüleri sonunda yakıp yıktığını, artık geri gitmenin imkânı olmadığını biliyordu. Kaderi, önünde gidiyor, o da onu izliyordu. Tanrı neye karar verirse, o yer alacaktı... Kader mi? Ansızın, nicedir amansız olarak onu izlemekte olan esrarlı ayak seslerini yeniden duydu. Kulak dikip dinledi. Çabuk çabuk, ağır ve kesin adımlarla ilerliyordu. Ama ardında değillerdi artık, önüne geçmiş, ona kılavuzluk ediyorlardı... «Daha iyi» diye düşündü, «daha iyi, arlık yolumu yitirme korkum yok...</p>

  <p class="block_17">Sevinçle adımlarını açtı. Önündeki ayak sesleri sanki hızlanmıştı, o da hızlandırdı adımlarını. Görünmeyen kılavuza «İleri! İleri!» diye fısıldayarak ilerliyordu; kayalar onu tökezletiyordu, hendeklerden atlıyordu, koşuyordu. Birden bir çığlık attı. Ellerinde ve ayaklarında korkunç bir acı duydu, sanki çiviler batmıştı. Bir kaya üstüne yığıldı, ter soğuk taneler halinde alnından akıyordu... Bir an başı döndü. Toprak ayakları altından kaydı ve önünde vahşi, karanlık bir umman açıldı. Yelkenleri patlayacak derecede şişmiş, cesurca ilerleyen minik bir tekneden başka görünürde hiçbir şey yoktu... İsa baktı, baktı, derken gülümsedi: «Yüreğim,» diye mırıldandı, «yüreğimdir o küçük tekne...» Başı yeniden durulmuştu, acı dinmişti? Havariler geldiğinde, onu sakin sakin, kaya üstünde oturmuş, gülümser buldular.</p>

  <p class="block_17">«İleri çocuklar, daha hızlı!» deyip ayağa kalktı.</p>

  <p class="block_17">Sebt gününün, Tanrı’nın kucağında oturan besili bir çocuk olduğunu söylerler. Onunla birlikte sular dinlenir, kuşlar yuvalarını yapmayı bırakır, insanlar da çalışmaz. Giyinirler kuşanırlar, süslenirler püslenirler ve havraya gidip hahamın, üstünde kırmızı ve siyah harflerle Tanrı’nın Yasası’nın yazılı bulunduğu kutsal tomarı açışını seyreder, bilginlerin her bir heceden, her bir kelimeden büyük bir sanatla Tanrı’nın buyruğunu çıkarışına kulak verirler.</p>

  <p class="block_17">Bugün Sebt günü. Şu anda inananlar Nâsıra havrasından çıkmakta, önlerine çağrılmış yaşlı haham Simun’un hayalleriyle gözleri kamaşmış durumda. Gözlerindeki ışık o kadar kuvvetli ki, körler gibi tökezliyorlar. Köy alanında dağılıyorlar ve dengelerini bulmak için yavaş yavaş yüksek hurma ağaçları altında geziniyorlar.</p>

  <p class="block_17">Bugün Kutsal Yazıları gelişigüzel açmıştı haham. Peygamber Nahum’a tesadüf etti. Yine rastlantıya bırakarak parmağını bir yere koydu, parmak şu kutsal metnin üstünde durdu: «Dikkat! Dağlardan sizlere müjde getiren ayak sesleri duyuluyor!» Yaşlı haham bu sözleri okudu, bir daha okudu, birden alev aldı:</p>

  <p class="block_17">«Mesih!» diye bağırdı. «Geliyor. Çevrenize bakın, içinize bakın. Gelişinin belirtileri bir yerde görünüyor. İçimizde: Öfke, utanç, ümit ve «Yeter artık!» çığlığı... Dışımızda: Bakın! Şeytan, Evrenin tahtına kurulmuş. Bir dizinde insanın çürümüş vücudunu tutup okşuyor; öte dizindeyse insanın bozulmuş ruhunu. Peygamberlerin ağzından konuşan da</p>

  <p class="block_17">Tanrı’dır. Kutsal Yazıları açın. Ne diyorlar? «İsrail tahtından atılınca ve kutsal toprağımız barbar ayakları altında çiğnenince, dünyanın sonu gelmiş demektir!» Başka ne diyor Kutsal Yazılar: «Son kral sefih olacak, yasaya karşı gelecek, Tanrıtanımaz olacak; çocukları haylaz çıkacak. Ve taç da İsrail’in başından kayıp düşecek» Sefih ve meşru olmayan kral geldi: Hirodes. İyileştirmek için beni Eriha şehrine çağırdıklarında, onu kendi gözlerimle gördüm. Gizli otlarımı yanımda götürdüm, bu gibi gizli bilgilerin hepsini bilirim. Gittim, o gün bugün et yemez oldum, çünkü çürümekte olan etini gördüm onun; şarap içemedim bir daha, çünkü kanının kurtlarla dolu olduğunu gördüm. Leş gibi kokusu otuz yıldır burnumdan çıkıp gitmedi... Öldü, cesedi çürüdü. Oğulları geldi: Beş para etmez, adi, sefil yaratıklar. Kral tacı başlarından kayıp düştü...</p>

  <p class="block_17">«Demek ki kehanetler yer almış oluyor: Dünyanın sonu gelmiştir! Erden’den bir ses yankılandı: ‘Geliyorlar’ İçimizden bir ses yankılanıyor: ‘Geliyor!’ Kutsal Yazıları açtım bugün, harfler bir araya gelip, hep birlikte: ‘Geliyor’ diye bağırdılar. Yaşlandım, gözlerim görmez oldu, dişlerim döküldü, dizlerimin bağı çözüldü. Kıvançlıyım! Kıvançlıyım, çünkü Tanrı bana söz vermişti: ‘Simun,’ demişti, ‘Mesih’i görmeden ölmeyeceksin.’ Böylece ölüme yaklaştıkça ben, Mesih de bize o kadar yaklaşıyor... Cesaret çocuklarım. Artık kölelik yok, şeytan yok, Romalılar yok! Sadece Mesih var, o da geliyor! Arkadaşlar silahlarınızı kuşanın: Savaştır bu! Hanımlar, lambalarınızı yakın, güvey geliyor! Saatini, anını bilmiyoruz gelişinin, bugün gelebileceği gibi, yarın da gelebilir. Nöbet bekleyin! Yakındaki dağların taşları ayakları altında eziliyor, duyuyorum. Geliyor! Gidin bakın, çıkın dışarı, belki de görürsünüz!»</p>

  <p class="block_17">Halk dışarı çıkıp, hurma ağaçları altına dağıldı. Hahamın sözleri darmadağın etmişti onları, dinleyicileri o sözleri tamamıyla unutmak, kabaran alevlerin durulmasını, böylece</p>

  <p class="block_17">ruhlarının da henüz eldeki kaygılarla uğraşmasını istiyorlardı... Gezinerek, konuşarak, tartışarak ve yiyerek kutsal sözleri unutacakları evlerine dönme zamanı olan öğle vaktini kaygı içinde bekliyorlardı. Böyle gezinip dururken, bir de ne görsünler! Yırtık pırtık giysiler içinde ayakları çıplak, yüzü şimşek gibi yanan Meryem’in oğlunu görmezler mi! Dört havari çekingen çekingen arkasına sokulmuşlardı; en arkada da karanlık gözlü çekimser duran Kızılsakal vardı.</p>

  <p class="block_17">Halk şaşırmıştı. Bu serseriler de nereden çıkmışlardı? Başlarındaki de Meryem’in oğlu değil miydi?</p>

  <p class="block_17">«Bakın nasıl yürüyor. Kollarını açıp kanat gibi çırpıyor. Tanrı başını şişirmiş, uçmaya çalışıyor.»</p>

  <p class="block_17">«Bir kaya üstüne çıkıyor, hareketlerine bakın. Konuşacak.»</p>

  <p class="block_17">«Gidip matrak geçelim biraz!»</p>

  <p class="block_17">İsa, alanın ortasında bir kaya üstüne çıkmıştı. Halk kahkahayla gülerek çevresini aldı, bu kâhini görmek sevindirmişti onları. Artık hahamın ağır sözlerini unutabileceklerdi. «Bu savaştır,» demişti onlara. «Nöbet bekleyin, geliyor!» Yıllardır aynı nakaratla kulaklarını aşındırıp durmuştu, bıkmışlardı artık. Şimdi Tanrı’ya şükür, Meryem’in oğlu zihinlerini ondan uzaklaştıracaktı.</p>

  <p class="block_17">İsa kollarını sallıyor, halkın çevresine toplanmasını işaret ediyordu. Her yer sakallarla, serpuşlarla ve çizgili entarilerle dolmuştu. Kimi nefislerini köreltmek için hurma çiğniyordu, kimi ay çiçeği yiyordu, en yaşlılar ve en çok Tanrı’dan korkanlarsa her birinin içinde Kutsal Yazılardan birer metin olan mavi kumaştan minik düğümlerden meydana gelmiş teşbih taneleri çekiyorlardı.</p>

  <p class="block_17">İsa’nın gözlerinde şimşek çakıyordu. Bu denli büyük bir kalabalığın karşısında olmasına rağmen, yüreğinde hiçbir korku yoktu. Dudaklarını araladı:</p>

  <p class="block_17">«Kardeşlerim,» diye seslendi, «kulaklarınızı açın, söyleyeceğim sözleri iyi dinleyin. İşaya şöyle seslenmişti: ‘Rabbin</p>

  <p class="block_17">ruhu üzerime aktı, yoksullara müjde getirmem için beni seçti, kölelere özgürlük, körlere aydınlık verileceğini açıklamam için gönderdi beni!’ Kehanette bulunulan gün gelmiştir, kardeşlerim. İsrail’in Tanrısı sizlere müjde vermem için beni göndermiş bulunuyor. Yahudiye Çölü’nde beni meshetti, oradan geliyorum! Büyük sırrı bana emanet etti. Aldım, ovaları dağları aşarak geldim, dağlarda ayak seslerimi duymadınız mı? İlkin buraya, doğduğum köye, mutlu haberi getirmek için geldim. Hangi mutlu haberi mi? Göklerin hâkimiyetinin gelmiş olduğunu!»</p>

  <p class="block_17">Deveye benzeyen çift hörgüçlü bir ihtiyar teşbihini havaya kaldırarak, gevezeliğe başladı:</p>

  <p class="block_17">«Belirsiz sözler ediyorsun marangozun oğlu, ne idüğü belirsiz sözler, aslı faslı olmayan şeyler. ‘Tanrının hâkimiyeti,’ adalet’, özgürlük’ ve ‘yağma edin beyler, hepsi sizin.’ Yeter artık! Mucizeymiş! Mucizeyse şimdi burada bir şey yap da görelim. Sana inanmamız için bize mucize göster. Yoksa kapat çeneni!»</p>

  <p class="block_17">«Her şey mucize ihtiyar,» diye cevap verdi İsa. «Daha ne mucizesi bekliyorsun? Önüne bak: En önemsiz bir ot yaprağının bile yanı başında duran ve büyümesine yardım eden koruyucu meleği vardır. Yukarı bak; şu yıldız dolu gök ne büyük mucizedir! Gözlerini kapayınca da ey ihtiyar, içimizdeki dünya ne büyük mucizedir! Yüreğimiz ne kadar yıldız dolu bir göktür!»</p>

  <p class="block_17">Şaşkın şaşkın onu dinliyorlar bakışıp duruyorlardı:</p>

  <p class="block_17">«Yahu bu Meryem’in oğlu değil mi? Nasıl böyle güvenle konuşabiliyor?»</p>

  <p class="block_17">«Cindir konuşan onun ağzından. Kimseyi ısırmasın diye, kardeşleri olsa da burada bağlasalar onu?»</p>

  <p class="block_17">«Suss... Ağzını yeniden açtı. Suss!»</p>

  <p class="block_17">«Rabbin günü gelmiştir, kardeşlerim. Hazır mısınız? Birkaç saatiniz kaldı. Yoksulları çağırın ve mallarınızı dağıtın. Bu dünyanın malları için ne diye kaygılanırsınız? Ateş geliyor onları yutmak için! Tanrı’nın hâkimiyeti gelmeden önce ateş hâkim olacaktır. Rabbin gününde zenginlerin evlerinin taşları ayaklanacak, içindekileri ezecektir; zenginlerin kasalarından ter fışkıracak, bu ter de refah içinde olanlarla yoksulların kanları üstüne akacaktır. Gökler yarılacaktır, ateşler püskürecektir, yeni gemi de suların üstünde yüzecektir. Anahtarları bende geminin, gemiyi açıp, içinizden seçeceğim. Nâsıralı kardeşlerim, sizden başlıyorum işte. İlk çağırdıklarım sizlersiniz. Gelin, girin içeri. Tanrının alevleri inmeye başladı bile!»</p>

  <p class="block_17">«Yuuh! Yuuh! Meryem’in oğlu bizi kurtarmaya gelmiş! Ha, ha, ha!» diye ulumaya başlamıştı kalabalık, kahkahalar içinde. Bir sürü insan yere eğilip taş aldılar ve beklediler.</p>

  <p class="block_17">Alanın kenarında koşan biri belirdi. Çoban Filipus idi bu: Dostlarının geldiğini duyunca koşa koşa gelmişti. Gözleri şiş şişti, ağlamaktan yanıyordu, avurtları da çökmüştü. Gölün kıyısında İsa’ya ve arkadaşlarına güle güle deyip ayrıldığı gün, «Gelemiyorum ben, koyunlarım var benim, onları kime bırakayım» diyerek ayrıldığı gün, Lübnan’dan haydutlar inmiş, onu yakalamışlar, soyup soğana çevirmişler, kendisine bir asasını bırakarak koyup gitmişlerdi. Asası elindeydi hâlâ, köy köy dolaşıyor, dağlardan dağlara gidiyor, tahtından indirilmiş bir kral gibi sürüsünü arayıp duruyordu. Lanetler savuruyor, meydan okuyor, koca bir kama biliyor ve Lübnan’a gideceğini söylüyordu. Ama geceleri yalnızken ağlıyordu... Koşa koşa eski dostlarının yanına gidiyordu, hepsine derdini anlatacak, onlar da ona katılıp Lübnan’a gideceklerdi. Gülmeler ve yuhalamalar işitildi. «Ne oluyor orada,» diye mırıldandı. «Ne diye gülüyorlar?» Daha yaklaştı. İsa öfkelenmişti:</p>

  <p class="block_17">«Ne gülüyorsunuz,» diye bağırıyordu. «İnsanın oğluna atmak için neden taş topluyorsunuz? Evlerinizle, zeytinliklerinizle, asma bahçelerinizle neden övünüp duruyorsunuz? Hepsi yanıp kül olacak! Kızlarınız oğullarınız da yanıp kül olacaklar! Alevler, büyük haydutlar, dağlardan inip, koyunlarınıza el koyacak!»</p>

  <p class="block_17">«Ne haydutları, ne koyunları?» diye homurdandı Filipus, çenesini asasına dayamış dinliyordu. «Nedir bize getirdiği bu alevler?»</p>

  <p class="block_17">İsa konuştukça, aşağı mahallelerin toprak rengi halkı da çoğalmaya başlamıştı. Yoksulların yeni bir peygamberi çıktığı kulaklarına çalınmış, koşarak gelmişlerdi. Dediklerine göre, elinin birinde zengini yakacak olan göğün ateşi, öteki elindeyse mallarını yoksullara dağıtmak için bir terazi tutuyormuş. Yeni bir Musa’ydı bu onlar için, yani, daha adil bir yasa getiriyordu. Halk durmuş, onu dinliyordu, büyülenmiş gibiydiler. Gelmişti! Gelmişti! Yoksulların hâkimiyeti gelmişti!</p>

  <p class="block_17">Ama İsa konuşmak üzere dudaklarını araladığında, dört kol sarıldı ve onu kayadan alaşağı etti. Çabucak bir urgan sardılar beline. İsa döndü ve Yusuf’un oğullarını, kendi kardeşlerini topal Simun ile sofu Yakup’u gördü.</p>

  <p class="block_17">«Eve dön eve, içeri gir! Cinler çarpmış seni!» diye bağırıyorlar, bir yandan da onu sürükleyerek götürüyorlardı.</p>

  <p class="block_17">«Evim yok benim. Bırakın beni. Burası benim evim. Bunlar kardeşlerim!» diye bağırıyordu İsa kalabalığı göstererek.</p>

  <p class="block_17">«Yürü evine! Yürü!» diye halk da bağırmaya başlamıştı kahkahalar arasında. Biri kolunu kaldırdı ve elindeki taşı fırlatıp attı. İsa’nın alnını yalayarak geçti: İlk kan damlası aktı. İki hörgüçlü ihtiyar bağırıyordu:</p>

  <p class="block_17">«Ölüm! Ölüm! Büyücünün biri o, bize büyü yapıyor, bizi yakıp kavurması için ateşi davet ediyor, gelecektir de!»</p>

  <p class="block_17">«Ölüm! Ölüm!» diye haykırıyordu kalabalık.</p>

  <p class="block_17">Petrus ileri atıldı. «Ayıp, utanın!» diye bağırdı. «Ne yaptı size o? Suçsuz o, ne yaptı size!»</p>

  <p class="block_17">Genç bir delikanlı üstüne atladı: «Sen de ondan yanasın galiba ha?» Gırtlağından yakaladı.</p>

  <p class="block_17">«Hayır! Hayır ! Hayır! Değilim!» diye bağırdı Petrus, boğazını koca elden kurtarmaya çalışarak.</p>

  <p class="block_17">İsa’nın öteki üç yoldaşı korkudan akıllarını oynatacaklardı nerdeyse. Yakup ile Andreas güç topluyorlardı. Yuhanna’nın gözleri yaşla dolmuştu. Ama Yahuda kollarıyla kalabalık arasından bir yol açtı ve çılgın kardeşlerini İsa’dan çekip öteye itti ve ipini çözdü.</p>

  <p class="block_17">«Defolun gidin!» diye bağırdı onlara, «eğer gözünüze kestiriyorsanız karşınızda ben varım. Defolun diyorum size!»</p>

  <p class="block_17">«Efendilik taslıyorsan git de kendi köyünde tasla!» diye bağırdı topal Simun.</p>

  <p class="block_17">«Yumruklarımın geçtiği yerde efendiyimdir, bastıbacak!» Dört havariye döndü: «Utanmıyor musunuz ulan, daha şimdiden onu inkâr etmeye başladınız! Yürüyün ileri! Çevresini alın da kimse dokunmasın ona!»</p>

  <p class="block_17">Dördü de utanmıştı. Dilenciler ve pejmürde kılıklılar, ileri atılıp: «Arkadaşlar, biz de sizdeniz! Öldürelim hepsini!» diye bağırmaya başladılar.</p>

  <p class="block_17">«Ben de sizdenim,» diye bağırdı vahşi bir ses. Filipus asâsını havada sallayarak geçmek için kalabalığı yardı. «Ben de geliyorum.»</p>

  <p class="block_17">«Hoş geldin, Filipus,» diye cevap verdi Kızılsakal. «Gel sen de bizimle! Yoksulu, haksızlığa uğramışı, hep birlikte!»</p>

  <p class="block_17">Bu kenar mahalle sürülerinin başkaldırdığını görünce, şehirlilerin sabırları taştı. Marangozun oğlu yoksulların kafalarına fitne sokup dünyanın düzenini altüst edecek yeni bir yasa getireceğini söylemedi mi? Ölüm! Ölüm!</p>

  <p class="block_17">Alevlenip, kimi asâlarıyla, kimi bıçaklarıyla, kimi de taşlarla ileri atıldılar. Yaşlılar bir kenara çekilmiş, bağırışlarıyla cesaret veriyorlardı. İsa’nın arkadaşları alanın kenarlarındaki çınar ağaçlarının arkasında istihkâmlarını kurmuşlardı; ötekilerse açığa atılmışlardı. İsa’nın kendi ileri yürüyüp iki taraf arasında durdu. Kollarını iki yana açarak bağırdı: «Kardeşlerim! Kardeşlerim!» ama kimsenin dinlediği yoktu. Taşlar yağıyordu dört bir yandan, ilk yaralılar da inildemeye başlamıştı.</p>

  <p class="block_17">Dar bir sokaktan bir kadın atıldı. Yüzünün çevresinde, sadece ağzının yarısı ile yaşlarla dolu iri kara gözünü gösteren al bir başörtüsü vardı.</p>

  <p class="block_17">«Tanrı rızası için öldürmeyin onu!» diye bağırdı tiz bir sesle.</p>

  <p class="block_17">«Meryem, annesi!» diye mırıldandı kalabalık.</p>

  <p class="block_17">Ama ihtiyarlar, bu durumda anneye nasıl acıyabilirlerdi ki: kudurmuşlardı. «Ölüm! Ölüm!» diye uluyorlardı. «Halkı uyarmaya, başkaldırtmaya, mallarımızı baldırıçıplak serseriler arasında üleştirmeye geldi. Ölüm!»</p>

  <p class="block_17">Rakipler göğüs göğüse savaşıyorlardı şimdi. Yusuf’un iki oğlu uluyarak yerlerde yuvarlanıyordu, Yakup eline bir taş almış, başlarını yarıyordu. Yahuda, İsa’nın önünde elinde bıçak, durmuş kimsenin yaklaşmasına imkân bırakmıyordu. Filipus koyunlarını hatırladı. Artık kendini tutamadığından elindeki asâyı rakiplerinin kafasına indirmeye başladı.</p>

  <p class="block_17">«Tanrı adına,» diye yeniden bağırdı Meryem, «hasta o, hasta! Aklını oynatmış. Acıyın ona!»</p>

  <p class="block_17">Ama çığlığı gürültü içinde kayboldu. Yahuda şimdi yiğitlerin en güçlüsünü eline geçirmiş, ayağını göğsüne dayamış, bıçağını neredeyse gırtlağına batıracaktı. Ama İsa tam zamanında yetişip, Kızılsakal’ın kolunu çekti.</p>

  <p class="block_17">«Yahuda, kardeşim» diye bağırdı, «kan dökmek yok! Kan dökmek yok!»</p>

  <p class="block_17">«Ne dökeceğiz peki, su mu?» diye bağırdı Kızılsakal kudurmuş gibi. «Elinde balta olduğunu unuttun mu? Vakit geldi işte!»</p>

  <p class="block_17">Yemiş olduğu darbelerin etkisi altında, Petrus bile vahşileşmişti. Koca bir taş yakalayıp ihtiyarın üstüne atladı. Meryem kavga edenlerin ortasında girerek oğluna yaklaştı. Elinden tuttu:</p>

  <p class="block_17">«Yavrum,» dedi, «ne oldu sana? Nasıl oldu da alçaldın böyle? Gel eve, yıkan, üstünü başını değiş de ayağına sandallarını giy. Baştan aşağı pisliğe bulaşmışsın, oğlum.»</p>

  <p class="block_17">«Evim yok benim,» dedi, «annem yok. Sen kimsin?»</p>

  <p class="block_17">Anne ağlamaya başladı. Tırnaklarını yanağına batırıyor, ağzını bıçak açmıyordu.</p>

  <p class="block_17">Petrus elindeki taşı fırlattı. Taş, çift hörgüçlü ihtiyarın ayağını ezdi. Adam acıyla ve topallayarak kenar yollardan hahamın evine doğru gitmeye başladı. Ama tam o sırada haham soluk soluğa görünmüştü. Gürültüyü duyunca, aklı Kutsal Yazılar içine dalmış, sözlerden ve hecelerden Tanrı’nın buyruğunu açmaya çabalamakta olduğu masasından ayağa sıçramıştı. Ama kargaşalığı görünce, asâsını kaptığı gibi olup biteni görmeye koşmuştu. Yolda gördüğü yaralılardan olayı öğrenmişti, h’mdi kalabalığı iterek açıp Meryem’in oğluna vardı.</p>

  <p class="block_17">«Nedir bütün bunlar İsa?» dedi sert bir sesle. «Sen, sevgi getiren! Bu mudur senin getirdiğin sevgi? Utanmıyor musun?»</p>

  <p class="block_17">Kalabalığa döndü:</p>

  <p class="block_17">«Yavrularım, evlerinize dönün. Bu yeğenim benim. Hasta, bahtsız bir kişi; yıllardır hastadır kendi. Söyledikleri için kin beslemeyin sakın, bağışlayın onu. Konuşan o değildir, başka biridir ağzını kullanan.»</p>

  <p class="block_17">«Tanrı!» diye bağırdı İsa.</p>

  <p class="block_17">«Sen sus,» diye araya girdi haham ve asâsıyla paylarmış gibi ona dokundu.</p>

  <p class="block_17">Bir kez daha döndü kalabalığa:</p>

  <p class="block_17">«Bırakın onu yavrularım, garez bağlamayın ona, ne dediğinden haberi yok. Hepimiz, zenginimiz yoksulumuz, hepimiz İbrahim’in torunlarıyız. Kavga etmeyesiniz birbirinizle. Vakti öğle, evlerinize dönün. Bu bahtsız kişiyi iyi edeceğim ben.»</p>

  <p class="block_17">Meryem’e döndü. «Meryem, sen de git eve. Birazdan geliriz.»</p>

  <p class="block_17">Anne son bir bakış fırlattı oğluna, özlem dolu bir bakış, sanki ona elveda diyordu. İçini çekti, başörtüsünü ısırdı ve dar yollarda kayboldu.</p>

  <p class="block_17">Halk birbirini öldürürken, bulutlar kaplamıştı göğü; yağmur, toprağa huzur vermek üzere, yağdı yağacaktı. Bir rüzgâr çıktı, çınar ve incir ağaçlarında kalan son yapraklar sapları arasından ayrıldı ve yapraklar da yere saçıldılar. Alan boşalmıştı. İsa Filipus’a döndü, elini uzattı:</p>

  <p class="block_17">«Filipus, kardeşim, hoş geldin.»</p>

  <p class="block_17">«Sizi görmek sevindirdi beni efendimiz,» diye cevap verdi öteki, İsa’nın elini sıkıp değneğini ona vererek.</p>

  <p class="block_17">«Şunu al da üstüne dayan,» dedi.</p>

  <p class="block_17">«Gelin partizan dostlarım,» dedi İsa, «yürüyün gidelim. Ayaklarınızdaki tozu silkin. Elveda, Nasıra!»</p>

  <p class="block_17">«Kimse sizi tedirgin etmesin diye köyün ucuna dek sizinle birlikte geleceğim,» dedi yaşlı haham.</p>

  <p class="block_17">İsa’nın elinden tuttu, birlikte önde yürümeye başladılar. Haham İsa’nın avucunun yandığını duyuyordu eli içinde.</p>

  <p class="block_17">«Oğlum,» dedi, «başkalarının dertlerini üstüne alma. O dertler seni yutar sonra.»</p>

  <p class="block_17">«Kendi derdim yok ki, Peder. Bırak da başka insanların dertleri yutsun beni!»</p>

  <p class="block_17">Nâsıra’nın ucuna varmışlardı. Meyva bahçeleri göründü, ötede de tarlalar. Arkadan gelen havariler derede yaralarını yıkamak için bir ara durmuşlardı. Yanlarında bir sürü dilenci, sakat, iki de kör vardı ve hepsi de peygamberin mucize göstermesi için bekleşiyor, çene çalıyordu. Sanki büyük bir savaştan dönüyormuş gibi heyecanlı ve sevinçliydiler.</p>

  <p class="block_17">Ama dört havari sessizce yürümesine devam ediyordu. Tedirgin bir durumda, bir an önce İsa’nın yanına yaklaşıp kendilerini yatıştırmasını istiyorlardı. Nâsıra, İsa’nın yurdu, onları yuhalamış ve kovmuştu: Büyük savaş kötü başlamıştı! Kana’dan da kovulursak diye düşünüyorlardı, sonra Kefernahum ve Genasaret Gölü çevresindeki bütün köşe ve bucaktan kovulursak nice olur halimiz? Nereye gideriz sonra biz? Tanrı’nın sözünü kimlere aktarırız? İsrail ulusu bizi geri çevirdiğine, yuhaladığına göre kime baş vururuz? Kâfirlere mi?</p>

  <p class="block_17">Hepsi de İsa’ya bakıyor, ama kimse ağzını açmıyordu. İsa gözlerindeki korkuyu görmüş, Petrus’un elinden tutmuştu.</p>

  <p class="block_17">«Petrus, inancın ne kadar da zayıf,» dedi, «gözbebeklerinde tüyleri diken diken olmuş kara bir hayvan büzülmüş, tir tir titremekte. Korku bu, Petrus, korku. Korkuyor musun?»</p>

  <p class="block_17">«Senden uzak düştüğümde korkuyordum efendimiz. Bu yüzden geldim yanına; hepimizin sana dokunuşu bu yüzden. Konuş da yüreklerimizi yatıştır.»</p>

  <p class="block_17">İsa gülümsedi. «Ruhumun derinliklerine eğildiğimde,» dedi, «bilmem neden, gerçek, içimden hep bir mesel şeklinde çıkıyor. Böylece yine sizlere bir mesel söyleyeceğim dostlar:</p>

  <p class="block_17">«Büyük bir asilzade vaktiyle, oğlunun düğününde, sarayda zengin bir sofra hazırlatmıştı. Boğalar kesilip de sofra kurulduğunda davetlilere haber salmış: ‘Her şey hazır. Lütfen düğüne buyurun’. Ama her biri gelmemek için bir bahane uydurmuştu: ‘Bir tarla aldım, gidip görmem gerek,’ demişti biri. ‘Ben de yeni evliyim, gelemem,’ demişti öteki. ‘Beş çift öküz aldım, gidip sınamam gerek,’ diye bir bahane uydurmuştu üçüncüsü... Uşaklar dönüp şöyle demişler efendilerine: ‘Davetlilerin hiçbiri gelemiyor. Hepsinin de işi varmış.’ Asilzade kızmış. ‘Çabuk alana koş, dörtyol ağzına var, yoksulu, topalı, körü, sakatı topla, al getir buraya. Dostlarımı çağırdım gelmediler. Ben de yesinler içsinler, oğlumun düğününde neşelensinler diye çağırılmayan kişilerle dolduracağım evimi.’»</p>

  <p class="block_17">İsa sustu. Durgun başlamıştı sözüne, ama konuştukça Nâsıralılar, Yahudiler aklına geldikçe, gözlerinde gittikçe alev parlamaya başlamıştı. Havariler şaşkın şaşkın ona bakıyordu.</p>

  <p class="block_17">«Davetliler kim, davetsizler kim, hangi düğündür bu sözünü ettiğin? Bağışla bizi, efendimiz, anlayamadık,» dedi Petrus, çaresizlik içinde, kalın kafasını kaşıyarak.</p>

  <p class="block_17">«Anlarsın,» dedi İsa, «davetlileri gemiye çağırdığımda</p>

  <p class="block_17">anlarsın. Tarlalarını, bağlarını, karılarını düşündüklerinden; gözleri kulakları, dudakları, burun delikleri ve elleri çift süren beş çift öküz olduğundan davetliler çağrıma gelmediğinde anlarsın! Neyi mi sürüyorlar? Dipsiz çukuru!»</p>

  <p class="block_17">İçini çekti. Yoldaşlarına bakıp, kendini bir başına kalmış gibi duydu.</p>

  <p class="block_17">«Konuşup duruyorum,» diye mırıldandı, «kime? Havaya. Tek dinleyen ben oluyorum. Çöl, beni işitmek için, ne zaman kulaklanacak?»</p>

  <p class="block_17">«Bağışla bizi efendimiz,» diye tekrarladı Petrus. «Zihinlerimiz çamur tarlaları. Sabırlı ol: Çiçek açacaklar bir gün.»</p>

  <p class="block_17">İsa dönüp hahama baktı, yaşlı adam yere bakıyordu. O müthiş, gizli anlamı sezer gibiydi, nemli, kirpiksiz gözlerinden yaş taşıyordu.</p>

  <p class="block_17">Nâsıra’nın ucunda, ahşap kulübenin önünde, vergi toplayan bir gümrük memuru vardı. Adı Malta idi. Köye giren çıkan bütün tüccarların Romalılara vergi ödemesi gerekiyordu. Tıknaz, sarılıklı bir adamdı; elleri sarı ve yumuşaktı, parmakları mürekkepliydi, tırnakları karaydı; uzun, kıllı kulakları, bir de haremağası sesine benzeyen tiz bir sesi vardı. Bütün köy ondan iğreniyor, nefret ediyordu. Kimse onunla el sıkışmak istemezdi, kulübenin önünden geçenler başını öte yana çevirirdi. Kutsal Yazılar: «Vergi ancak Tanrı’yadır, insana değil» demiyor muydu? Bu adam vergi topluyordu, zorbanın emrinde çalışıyordu. Yasayı çiğniyordu, kanunsuz yoldan para kazanıyordu. Çevresindeki havanın yedi kilometre kadarı kirlenmiş bulunuyordu «Hızlı yürüyün çocuklar,» dedi Petrus. «Soluğunuzu tutun. Başlarınızı öte yana çevirin!»</p>

  <p class="block_17">Ama İsa durdu. Kulübenin dışında duran Matta, tüy kalemini dişleri arasına almıştı. Sık sık soluyor, ne yapacağını bilemiyordu. Olduğu yerde kalmaya korkuyordu, kulübenin içine girmek de istemiyordu. Nicedir bütün insanların kardeş olduğunu ileri süren yeni peygamberi yakından görmek istemişti, «Tanrı, günah işleyip de tövbe etmiş olanı, hiç günah</p>

  <p class="block_17">işlememiş olandan daha çok sever» diyen o değil miydi? Başka bir gün de: «Doğru yolda gidenler için gelmedim ben dünyaya, günahkârlar için geldim: Onlarla konuşup, yiyip içmek isterim,» dememiş miydi? Bir keresinde de, ona: «Efendimiz, gerçek Tanrı’nın adı nedir?» diye sorduklarında, «Sevgidir» dememiş miydi?</p>

  <p class="block_17">Günlerce, gecelerce düşünüp durmuştu Matta bu sözler üzerinde, içini çekerek: «Onu ne zaman göreceğim! Ayaklarına ne zaman kapanacağım!» deyip durmuştu. İşte şimdi karşısındaydı, ama gözlerini kaldırıp da yüzüne bakmaya cesaret edemiyordu. Başı önüne eğik, kıpırdamadan duruyor, bekliyordu. Ne bekliyordu? Peygamber gidiyordu işte, artık bir daha göremeyecekti.</p>

  <p class="block_17">İsa ona doğru bir adım atarak, öyle sessiz ve tatlı «Matla» dedi ki, vergi toplayıcısı yüreğinin eridiğini duydu, gözlerini kaldırıp baktı. İsa karşısında durmuş, ona bakıyordu. Bakışı yumuşaktı, güçlüydü: İçine işledi, yüreği huzura, zihni aydınlığa kavuştu. Hayati uzuvları tir tir titremekteyken, şimdi güneş vurmuş, onları ısıtmıştı. Ne büyük zevk, güvenlik ve dostluktu bu! Dünya bu kadar basit, kurtuluş bu kadar kolay mıydı?</p>

  <p class="block_17">Matta içeri girdi, defterlerini kapattı, koltuğunun altına içi boş bir bir defter aldı, tunç divitini kemerine soktu, tüy kalemini de kulağının arkasına taktı. Sonra, kemerinden bir anahtar çıkardı, kulübeyi kilitledi, anahtarı da bahçeye attı. İşi biter bitmez, dizleri titreyerek İsa’ya yaklaştı. Durdu. İlerlese miydi, ilerlemese mi? Gözlerini kaldırıp, acı bana der gibi İsa’ya baktı... İsa ona gülümsedi ve elini uzattı:</p>

  <p class="block_17">«Hoş geldin, Matta. Sen de gel!» dedi.</p>

  <p class="block_17">Havariler tedirgin oldular, bir kenara çekildiler. Yaşlı haham İsa’nın kulağına eğildi. «Yavrum,» dedi, «vergi toplayıcısı bu! Büyük günahkâr. Yasaya boyun eğmen gerek.»</p>

  <p class="block_17">«Peder,» diye cevap verdi İsa. «Ben kendi yüreğime kulak veririm.»</p>

  <p class="block_17">Nâsıra’yı geçmişlerdi. Meyve bahçelerinden çıkıp, tarlalara vardılar. Soğuk bir rüzgâr esiyordu. Uzakta Hermon Tepesi, doruğuna serpili ilk karla pırıl pırıl yanıyordu.</p>

  <p class="block_17">Haham İsa’nın elini yeniden tuttu. Ayrılmadan onunla konuşmak istiyordu... Ama ne diyebilirdi ki? Nereden başlasaydı söze? İsa, Yahudiye Çölü’nde, Tanrı’nın kendisine bir eline ateşi, bir eline de tohumu emanet ettiğini görmüştü. Bu dünyayı yakacağını söylüyordu, yakıp yeni bir dünya dikecekti... Haham gizliden gizliye ona bakıyordu. Ona inansa mıydı? Kutsal Yazılar demiyor muydu, Tanrı’nın Elçisinin, insanlar tarafından hor görülüp, taşlar arasında büyüyüp solmuş bir ağaç gibi, koparılıp atılacağını yazmıyor muydu? Bu adamın, O olması mümkündü o halde...</p>

  <p class="block_17">Haham İsa’ya doğru eğildi. «Kimsin sen?» diye yavaşça sordu, ötekiler duymasın diye.</p>

  <p class="block_17">«Ne zamandır benimlesin de tâ doğduğum andan beri nasıl tanımazsın beni, Simun Amca?»</p>

  <p class="block_17">Yaşlı adamın yüreği durdu. «Zihnimin alacağı gibi değil bu,» diye mırıldandı, «alacağı gibi değil...»</p>

  <p class="block_17">«Yüreğin ne der peki, Simun Amca?»</p>

  <p class="block_17">«Yavrum, ben yüreğime kulak vermem. İnsanı uçuruma sürükler.»</p>

  <p class="block_17">«Tanrı’nın uçurumuna, kurtuluşa!» dedi İsa, sevimli sevimli ihtiyara bakarak. «Peder, peygamber Daniel’in, Babil’ de bir gece İsrail soyu konusunda gördüğü düşü hatırlıyor musun? Atamız tahtında duruyormuş, giysileri kar gibi beyazmış, başındaki saçlar da koç yapağı gibiymiş. Tahtı alevlerinden meydana gelmişmiş, ayakları ucunda da alevden bir ırmak akıyormuş. yargıçlar, sağında ve solunda kurulmuş oturuyorlarmış. Derken gökler yarılmış ve bulutlar üstünde biri inmiş: Kimdir o inen? Hatırlıyor musun, Peder?»</p>

  <p class="block_17">«İnsanoğlu,» diye cevap verdi yaşlı haham, kuşaklar boyunca bu düşle beslenmişti. Bazı geceler o düşü kendi bile gördüğü oluyordu.</p>

  <p class="block_17">«Peki o İnsanın Oğlu, kim acaba, Peder?»</p>

  <p class="block_17">Yaşlı hahamın diz bağları çözülmüştü. Delikanlıya dehşet içinde baktı.</p>

  <p class="block_17">«Kim?» diye fısıldadı, İsa’nın dudaklarına bakarak. «Kim?»</p>

  <p class="block_17">«Ben,» dedi İsa sakince, elini kutsar gibi yaşlı adamın başına koydu.</p>

  <p class="block_17">Yaşlı haham bir şeyler söylemek istiyordu, ama ağzını açamıyordu.</p>

  <p class="block_17">«Hoşça kal, Peder,» dedi İsa, elini uzatarak. «Mutlu kişisin Simun, çünkü Tanrı, ömrün boyunca ölmeden görmek istediğin şeyi görmeye layık kılmış seni.»</p>

  <p class="block_17">Haham durmuş, dışarı uğrayan gözleriyle bakıyordu... Neydi çevresindeki bütün bu şeyler: Tahtlar, kanatlar ve bulutlar üstünde İnsanın Oğlu? Düş mü görüyordu? Peygamber Daniel miydi karşısındaki? Geleceğin kapıları açılıyordu da, görmesini mümkün mü kılıyordu? Toprak üstünde durmuyordu, bulutların üstündeydi; ve elini uzatmış gülümseyen bu adam da Meryem’in oğlu değil, İnsanın Oğluydu!</p>

  <p class="block_17">Başı döndü, asasını yere batırarak, düşmemek için üstüne abandı. Sonra, çoban değneği elinde, sonbahar ağaçları altından geçen İsa’ya baktı. Gökler kararmıştı: Yağmur gökte tutamaz olmuştu kendini, yağmaya başladı. Yaşlı hahamın giysileri sırılsıklam oldu, vücuduna yapışmaya başladılar. Saçlarından su akıyordu. Tir tir titremesine rağmen yolun ortasında kalakalmıştı. İsa, arkasında yoldaşları, ağaçların ardında kaybolmuştu, ama yaşlı haham yağmur ve rüzgârda durmuş, onların paçavralar içinde, çıplak ayaklarla ilerlediklerini, tepeyi tırmandıklarını görüyordu... Nereye gidiyorlardı? Hangi yöne sapmışlardı? Bu baldırıçıplak pejmürde kılıklılar, dünyayı ateşe mi vereceklerdi? Rabbin işleri akıl ermez bir uçurumdur...</p>

  <p class="block_17">«Adonay!» diye mırıldandı, «Adonay!» ve gözyaşları akmaya başladı.</p>

  <p class="block_17">Roma, her şeye uzanan, tatmin olmak bilmez kollarını açmış, uluslar üstüne abanmış durarak, dünyanın ve denizlerin dört bir bucağından gelen gemileri, kervanları, Tanrıları ve ürünleri kabul etmektedir. Hiçbir Tanrı’ya inanmamasına rağmen, korkmadan ve alaylı bir tenezzül ile bütün Tanrıları sarayında ağırlamaktadır: Uzaklardaki, ateşe tapan Perslerden, çok geçmeden ölecek olan kutsal boğanın üstüne binmiş Ahuramazda’nın güneş yüzlü oğlu Mitras’ı; verimli Nil toprağından, çiçek açan tarlalarda kocası ve kızkardeşi Osiris’in Tayfun tarafından parçalanmış on dört uzvunu arayan İsis’i; Suriye’den, yürek parçalayıcı iniltiler arasında o eşsiz Adonis’i; Frikya’dan, bir tabut üstüne yatırılmış ve soluk menekşelerle örtülü Attis’i; utanmaz Finike’den, binlerce kocalı Astarte’yi; Asya ve Afrika’nın bütün Tanrılarım ve cinlerini; Yunanistan’dan da beyaz doruklu Olimpus’u ve kara Hades’i.</p>

  <p class="block_17">Bütün Tanrıları kabul ediyor; yollar açmıştır, denizi korsanlardan, toprağı haydutlardan temizlemiştir, dünyaya barış ve düzen getirmiştir. Onun üstünde kimse yoktur, Tanrı bile. Ama, altında herkes. Tanrılar, insanlar: Hepsi de Roma’nın vatandaşları ve köleleridir. Zaman ve mekân, yumruğu içinde dürülmüş, baştan başa donatılmış tomarlardır. Ben sonsuzum diye övünmektedir, kanlı kanatlarını kapatmış, efendisinin dizi dibinde duran iki başlı kartalı okşamaktadır. «Her şeye gücü yetmez, ölümsüz olmak ne ihtişamdır, ne yok edilemeyecek bir zevktir» diye düşünmektedir Roma: Tombul, allıklı yüzünden geniş bir gülümseme akıyor.</p>

  <p class="block_17">Memnun memnun gülümsemekte..., ve unutuyor. Toprak ve deniz yollarını kimin için açmıştı, dünyaya barış ve güven getirmek üzere kimin için çaba göstermişti? Bu aklından bile geçmiyor. Ülkeler fethedilmişti, kimin içindi peki? Kimin için?</p>

  <p class="block_17">Şu anda, ardında bir sürü pejmürde kılıklı, Nâsıra’dan Kana’ya giden ıssız yolda ilerleyen çıplak ayaklı için. Uyuyacak bir yeri, giyecek bir şeyi, yiyecek bir lokması yoktu. Sandığı sepeti, atları ve muhteşem ipeklileri henüz gökteydi ama inmeye başlamışlardı.</p>

  <p class="block_17">Elinde çoban değneği, kanlı ayaklarıyla toz ve taşlar arasında ilerlemekte şimdi. Bazen duruyor, değneğine dayanıp gözlerini dağlar üzerinde gezdiriyor, derken dorukların üzerindeki ışığa bakıyor: Yüksekte oturan ve insanlardan gözünü ayırmayan Tanrı’ya. Değneğini kaldırarak onu selamlıyor, sonra yeniden yürümeye başlıyor...</p>

  <p class="block_17">Sonunda Kana’ya vardılar. Köyün dışında, kuyu başında karnı şişik genç bir kadın sevinçli sevinçli su çekip testisini dolduruyordu. Tanıdılar onu. Yazın düğününe gitmiş oldukları kızdı bu. Oğlu olsun diye dilekte bulunmuşlardı.</p>

  <p class="block_17">«Dileğimiz yerine geldi,» dedi İsa, kadına gülümseyerek. Kadın kızardı, susamış olup olmadıklarını sordu. Susamışlardı, kadın da testisini başına koyup köye doğru kayboldu.</p>

  <p class="block_17">Petrus başa geçmiş eşikten eşiğe koşarak bütün kapıları çalıyordu. Esrarlı bir sarhoşluk onu sürüklüyordu. Raks ederek «Açın! Açın!» diye bağırıyordu.</p>

  <p class="block_17">Kapılar açılıyor, kadınlar görünüyordu. Gece gelmek üzereydi; çiftçiler tarlalarından dönüyorlardı. «Ne var arkadaş?» diye soruyorlardı şaşkın şaşkın. «Ne diye kapıları açtırıyorsun?»</p>

  <p class="block_17">«Rabbin günü geldi!» diye cevap veriyordu Petrus. «Tufan geldi! Tufan! Yeni gemiyi taşıyoruz biz. Bütün inananlar içeri! Bakın işte, Efendimizin elinde. Canlı adımlarla girin içeri!»</p>

  <p class="block_17">Kadınlar korkmuşlardı. Erkekler bir kaya üstünde otur</p>

  <p class="block_17">muş bulunan ve elindeki değnekle toprağa çarmıhlar ve yıldızlar çizen İsa’ya doğru yaklaştılar.</p>

  <p class="block_17">Bütün köylü halk, hastası, sakatı, çevresinde toplandı.</p>

  <p class="block_17">«Efendimiz, dokun bize de, iyileşelim. Bize güzel bir söz söyle de, kör, sakat ve cüzzamlı olduğumuzu unutalım.»</p>

  <p class="block_17">Uzun boylu, asil, karalar giyinmiş bir kadın bağırdı: «Bir oğlum vardı, çarmıha gerdiler. Onu dirilt!»</p>

  <p class="block_17">Kimdi bu asil kadın? Şaşkın çiftçiler döndüler. Köylerinden kimse çarmıha gerilmiş değildi. Sesin nereden geldiğini görmek istiyorlardı ama yaşlı kadın alaca karanlıkta kaybolmuştu.</p>

  <p class="block_17">İsa toprağa eğilmiş, haç ve yıldız çizip duruyor ve karşısındaki tepeden gelen savaş borusunu dinliyordu. Ağır, tempolu yürüyüşler duyuldu ve ansızın tunç kalkanlar ve miğferler göründü. Akşam güneşinde köylüler dönüp baktı, yüzleri karardı.</p>

  <p class="block_17">«Kahrolası avcı, avdan dönüyor. Yine asi avına çıkmış.»</p>

  <p class="block_17">«İyileşsin diye inmeli kızını köyümüze getirmiş, havanın onu iyileştireceğini sanıyor. Ama İsrail’in Tanrısı defter tutuyor ve bağışlamıyor. Kara toprağa gömecektir onu!»</p>

  <p class="block_17">«Bağırmayın serseriler, kendi de burada!»</p>

  <p class="block_17">Üç atlı geçti önlerinden. Ortalarında, Nâsıralı Yüzbaşı Rufus vardı. Atını mahmuzlayarak köylü kalabalığa yaklaştı.</p>

  <p class="block_17">«Niçin toplandınız?» diye bağırdı, kırbacını kaldırarak. «Dağılın!» Yüzü acıyla doldu. Birkaç ay içinde yaşlanıvermişti: Saçları ağarıyordu. Biricik kızının verdiği acı belini bükmüştü, sabahın birinde yatağında iken inme inivermişti kızcağıza. Böyle atılıp da köylüleri dağıtmaya kalkışırken, İsa’nın bir kenarda, taş üzerinde oturduğunu gördü. Birden parladı yüzü. Atını mahmuzlayıp yanma vardı.</p>

  <p class="block_17">«Marangozun oğlu,» dedi. «Yahudiye’den geliyorsun, hoş geldin! Ben de seni arıyordum.»</p>

  <p class="block_17">Nasıra’dan gelen havarilerle, pejmürde kılıklıları gördü, çoğunu tanıdı, kaşlarını çattı.</p>

  <p class="block_17">«Marangozun oğlu,» dedi, «başkalarının çarmıha gerilmesine yardım ettin. Dikkat et, sen de gerilmeyesin. Halka dokunma, kafalarına fikir sokma. Elim ağırdır, Roma ise ölümsüzdür.»</p>

  <p class="block_17">İsa gülümsedi. Roma’nın ölümsüz olmadığını pek iyi biliyordu ama ağzını açmadı.</p>

  <p class="block_17">Çiftçiler homurdanarak dağıldı. Biraz geride durdular ve üç başkaldırana bakmaya başladılar; çatal sakallı yaşlı biri ile iki oğluydu başkaldıranlar; lejyon askerleri tarafından ele geçirilmişlerdi, şimdi de zincire vurulmuşlar, götürülüyorlardı. Üçü de başları yukarda, Romalı miğferlere üstten bakıyorlar, kalabalığı görmeye çalışıyorlardı. Ama havada dimdik duran, öfkeli, İsrail Tanrısından başka bir şey görmüyorlardı.</p>

  <p class="block_17">Yahuda tanıdı onları. Bir zamanlar onlarla yan yana savaşmıştı. Başıyla selam verdi, ama onlar, Tanrı’nın ihtişamından gözleri kamaşmış olduğundan onu göremediler.</p>

  <p class="block_17">«Marangozun oğlu,» dedi yüzbaşı, atı üstünde eğilerek, «bizden nefret eden ve bizi öldüren Tanrılar olduğu gibi tenezzül edip bize bakmayan Tanrılar da var, aralarında öyleleri de var ki, iyi niyetli, pek esirgeyici, zavallı ölümlülerin hastalıklarını iyi ediyor. Marangozun oğlu, senin Tanrın hangisinden?»</p>

  <p class="block_17">«Bir tek Tanrı vardır,» diye cevap verdi İsa. «Küfürde bulunma yüzbaşı!»</p>

  <p class="block_17">Rufus başını salladı. «Seninle ilahiyat üstünde tartışacak değilim,» dedi. «Yahudilerden nefret ediyorum; kusura bakma ama, Tanrıyı bir türlü rahat bırakmıyorsunuz. Sana sormak istediğim bir tek sorum vardı: senin Tanrın acaba...</p>

  <p class="block_17">Sustu. Bir Yahudi’den yardım istemek üzere alçalmasına kızdı.</p>

  <p class="block_17">Ama birden, dar bir bakire yatağı belirdi hayalinde, üstünde de kıpırdamadan duran, kendisine iki iri yeşil gözle bakarak yalvaran bir genç kızın soluk vücudu...</p>

  <p class="block_17">Gururunu yuttu, bir daha eğilerek: «Marangozun oğlu, Tanrın hasta iyi edebilir mi?» diye sordu.</p>

  <p class="block_17">Can çekişirmiş gibi İsa’ya bakıyordu.</p>

  <p class="block_17">«Ha?» diye sordu, İsa’nın sustuğunu görünce.</p>

  <p class="block_17">İsa oturmakta olduğu kayanın üstünden ağır ağır kalktı ve atlıya yaklaştı.</p>

  <p class="block_17">«‘Babalar koruk yediler, çocukların dişleri kamaştı.’ Benim Tanrımın yasası budur.»</p>

  <p class="block_17">«Haksızlık bu!» diye bağırdı yüzbaşı ürpererek.</p>

  <p class="block_17">«Hayır, değil!» diye karşı çıktı İsa. «Baba ile oğul aynı kökten gelmedir. Birlikte çıkarlar göğe, birlikte inerler cehenneme. Birine vurursan ikisi de yaralanır; biri bir yanlışlık işlerse ikisi de ceza görür. Sen, yüzbaşı ava çıkıyor ve bizi öldürüyorsun, İsrail’in Tanrısı da senin kızına inme indiriyor.»</p>

  <p class="block_17">«Marangozun oğlu, bunlar ağır sözler. Bir zamanlar, tesadüfen Nâsıra’da seni konuşurken işitmiştim, sözlerin bir Yahudi’ye yakışmayacak şekilde daha da tatlı gelmişti o zaman. Ama şimdi...»</p>

  <p class="block_17">«O zaman konuşan Tanrı’nın hâkimiyetiydi, şimdi dünyanın sonu. Yüzbaşı, benim sözlerimi duyduğun günden beni, Adil Yargıç tahtına oturmuş bulunuyor, defterlerini açıp adaleti çağırıyor, o da elinde kılıç, gelip yanı başında durmuş bulunuyor.»</p>

  <p class="block_17">«Yani, adaletten ileri gidemeyen Tanrılardan biri midir senin Tanrın?» diye bağırdı çılgına dönen yüzbaşı. «Orada mı kalır? Geçen yaz, Galile’de sözünü ettiğin yeni sevgi müjdesi neydi o halde? Kızımın, Tanrı’nın adaletine ihtiyacı yok, onun sevgisine muhtaç. Adaleti aşan ve kızımı iyileştirebilen bir Tanrı arıyorum ben. Bu yüzden, İsrail’de altına bakmadığım taş kalmadı seni bulmak için... Sevgi! Duyuyor musun? adalet değil, sevgi!»</p>

  <p class="block_17">«Aman tanımayan, sevgi nedir bilmeyen Romalı yüzbaşı! Kimdir vahşi ağzından bu sözleri çıkartan senin?»</p>

  <p class="block_17">«Acım ve yavrum için olan sevgim. Çocuğumu iyileştirecek bir Tanrı arıyorum, iyileştirsin de ona inanayım.»</p>

  <p class="block_17">«Mucize aramadan Tanrı’ya inananlara ne mutlu.»</p>

  <p class="block_17">«Evet, ne mutlu. Ama benim yüreğim sert, kolay kolay inanmaz. Roma’da bir sürü Tanrı gördüm kafeslerde binlercesi var hepsinden bıktım usandım!»</p>

  <p class="block_17">«Nerede kızın?»</p>

  <p class="block_17">«Burada. Köyün en yüksek noktasındaki bir bahçede.»</p>

  <p class="block_17">«Haydi gidelim.»</p>

  <p class="block_17">Yüzbaşı geldi ve atının üstünden atladı. Isa ile birlikte ilerlemeye başladılar. Arkalarından, uzaktan havariler izliyordu, daha da geride, köylü kalabalığı geliyordu. Tam o sırada sevinçten kendinden geçmiş olan Tomas, lejyonun artçıları arasında belirdi. Askerlerin ardından gidiyor, mallarını büyük kârla onlara satıyordu.</p>

  <p class="block_17">«Hey, Tomas,» diye bağırdı ona havariler, «hâlâ bizimle gelmiyor musun, ha? Şimdi mucizeyi görür ve inanırsın.»</p>

  <p class="block_17">«İlkin göreyim hele,» diye cevap verdi Tomas, «bir dokunayım.»</p>

  <p class="block_17">«Neye dokunacaksın, kurnaz tüccar seni!»</p>
</body>
</html>
