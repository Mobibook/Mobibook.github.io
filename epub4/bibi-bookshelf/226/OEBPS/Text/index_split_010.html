<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Günaha Son Çağrı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_17">«İşte,» dedi, «budur gökler hâkimiyeti.»</p>

  <p class="block_17">Yerinden kalkmaya yeltenen Lazarus’a yaklaştı. Ama kasıkları çatırdıyordu Lazarus’un, kırılacağından korkarak oturdu. Elini uzatarak parmak uçlarıyla İsa’nın elinde dokundu. İsa ürperdi. Lazarus’un eli buz gibiydi, karaydı ve toprak kokuyordu.</p>

  <p class="block_17">İsa yeniden soluk almak için avluya çıktı. Bu dirilen adam hâlâ hayatla ölüm arasında sendeleyip duruyordu. Tanrı henüz içindeki çürüklüğü yenememişti. Ölüm, bu adamda olduğu kadar başka hiçbir kimsede gücünü göstermemişti. İsa korku ve dehşetli üzüntüye kapıldı.</p>

  <p class="block_17">İhtiyar Salome koltuk altında iği, ona doğru yaklaştı ve ayak ucunda durarak kulağına şöyle Fısıldadı:</p>

  <p class="block_17">«Efendimiz,» diye başladı sözüne. İsa işitebilmek için eğildi.</p>

  <p class="block_17">«Söyle Salome,»</p>

  <p class="block_17">«Efendimiz, göğe çıktığında, senden bir ricam var. Gördün, senin için ne kadar çırpındık...»</p>

  <p class="block_17">«Söyle Salome...» İsa’nın yüreği sıkışır gibi oldu birden. İyi işlerin hiçbir zaman mükâfat bekleyecek kadar alçalmayacağını ne zaman anlayacaktı şu insanlar.</p>

  <p class="block_17">«Tahtına çıktığında yavrum, oğullarım Yuhanna ile Yakup’u sağına ve soluna oturt.»</p>

  <p class="block_17">Konuşmamak için dudaklarını sıkan İsa yere bakıyordu.</p>

  <p class="block_17">«İşittin mi, yavrum? Yuhanna...»</p>

  <p class="block_17">İsa uzun bir adım atarak eve girdi. Lambanın yanı başında hâlâ dizleri üzerinde açık tuttuğu defteri ile Matta’yı gördü. Durdu. Matta’nın gözleri kapalıydı: Okumuş olduğu şeylere dalmıştı.</p>

  <p class="block_17">«Matta,» dedi İsa, «defterini buraya getir. Ne yazıyorsun?»</p>

  <p class="block_17">Matta ayağa kalktı ve yazdıklarını İsa’ya verdi. Pek mutluydu.</p>

  <p class="block_17">«Efendimiz,» dedi, «burada senin hayatını ve işlerini anlatıyorum gelecek kuşaklar için.»</p>

  <p class="block_17">İsa lambanın önünde diz çöküp okumaya başladı. Daha ilk bakışta irkildi. Dehşet içinde sayfaları çeviriyor, yüzü kızararak, öfkelenerek hızlı hızlı okuyordu. Onu gören Matta, korku içinde bir köşeye büzülmüş, bekliyordu. İsa üstünkörü okuduktan sonra kendini tutamayarak Matta’nın İncilini yere çarptı.</p>

  <p class="block_17">«Bu ne?» diye bağırdı. «Baştanbaşa yalan! Yalan! Mesih’in mucizeye ihtiyacı yoktur. Kendisi mucizedir, başka mucizenin gereği yoktur! Ben Beytlehem’de değil, Nâsıra’da doğdum. Beytlehem’e ayak basmadım ve hiçbir Müneccim</p>

  <p class="block_17">de hatırlamıyorum. Ömrümde Mısır’a gitmişliğim yok; ya güvercinin sözleri için yazdıkların: ‘Bu benim sevgili oğlum,’ diye ben vaftiz olduğumdaki o sözler. Kim sana söyledi? Ben kendim bile doğru dürüst işitemedim. Sen nereden buldun, sen ki orada yoktun?»</p>

  <p class="block_17">«Melek söyledi bana,» diye cevap verdi Matta tir tir titreyerek.</p>

  <p class="block_17">«Melek mi? Hangi melek?»</p>

  <p class="block_17">«Her gece geldiğinde elime kalemimi alırım. Kulağıma eğilerek bana yazacaklarımı söyler.»</p>

  <p class="block_17">«Melek mi?» diye sordu İsa telaş içinde. Demek melek yazdırıyor sana, sen de yazıyorsun?»</p>

  <p class="block_17">Matta cesaretlendi. «Evet, melek. Bazen onu gördüğüm de oluyor, hep kulağımda sesi: Dudakları sağ kulağıma dokunuyor. Kanallarının beni sardığını duyuyorum. Melek bebek gibi beni kundaklıyor ve ben yazıyorum; hayır, yazmıyorum. onun söylediğini kopya ediyorum. Ne sanıyordun ya? Bütün bu mucizeleri kendi başıma yazabilir miydim ki?»</p>

  <p class="block_17">«Melek mi?» diye mırıldanıp duruyordu İsa, düşüncelere daldı. Beytlehem, Müneccimler, Mısır ve «Sen benim sevgili oğlumsun»: Bütün bunlar en doğru gerçek idiyse...? Bunlar doğruluğun en yüksek katı idiyse. Sadece Tanrı’nın içinde bulunduğu doğruluğun? Hak dediğimiz şey. Tanrı yalanlara...?»</p>

  <p class="block_17">Sustu. Eğilerek, yere atmış olduğu kâğıtları bir bir topladı ve Matta’ya verdi. Malta da onları işlemeli örtüsüne yeniden sarıp mintanı içine, derisine değecek şekilde sakladı.</p>

  <p class="block_17">«Melek ne yazdırıyorsa, yaz,» dedi İsa. «Artık benim için geç...» Cümlesinin sonunu getirmedi.</p>

  <p class="block_17">Bu arada, havariler avluda, Yahuda’nın çevresinde çember yapmışlardı ve Pilatus’un İsa’dan ne islediğini soruyorlardı. Ama Yahuda dönüp onlara bakmadan, gidip sokak kapısında durdu. Onları görmek de, işitmek de tiksindiriyordu onu: Şimdi sadece İsa ile konuşabilirdi artık. Müthiş bir sır</p>

  <p class="block_17">bağlıyordu onları şimdi, bu da ötekilerden ayırıyordu onları... Dünyayı yutmuş olan geceye baktı Yahuda: İlk yıldızlar parlamaya yeni başlayan küçük ikon lambaları gibiydi.</p>

  <p class="block_17">«İsrail’in Tanrısı,» diye mırıldandı içinden, «yardım et bana, yoksa aklımı oynatacağım.»</p>

  <p class="block_17">Magdalena tedirgin olmuştu, gidip onun yanında oturdu. O tam gitmek üzereyken, giysisinin ucuna yapıştı.</p>

  <p class="block_17">«Yahuda, korkmadan bana o sırrı açıklayabilirsin. Beni tanıyorsun.»</p>

  <p class="block_17">«Ne sırrı? Pilatus ona dikkatli olmasını söylemiş o kadar. Kayfa...»</p>

  <p class="block_17">«O sırrı demedim, ötekini.»</p>

  <p class="block_17">«Hangisini? Yine için için yanıyorsun Magdalena. Gözlerin kor kömür.» İstemeye istemeye güldü. «Ağla, ağla sen. Gözyaşların söndürür onları.»</p>

  <p class="block_17">Ama Magdalena başörtüsünü ısırdı ve dişleriyle yırttı. «Niye seni seçti acaba?» diye mırıldandı, «seni, Yahuda İskariyot’u?»</p>

  <p class="block_17">Kızılsakal öfkelenmişti. Magdalena’yı tuttuğu elini sıktı. «Kimi seçsin istiyordun Magdalena, yeldeğirmeni Petrus’u mu, budala Yuhanna’yı mı..., yoksa seni mi, seni, bir kadını? Ben çöl taşlarındanım. Kolay kolay aşınmam. Ondan seçti beni!»</p>

  <p class="block_17">Magdalena’nın gözleri yaşla doldu. «Haklısın,» diye mırıldandı. «Ben bir kadınım, yaralı, sakat bir kadın...» İçeri girip ateşin başında tortop oldu.</p>

  <p class="block_17">Marta akşam yemeği için, sofrayı kurmuştu. Havariler avludan gelip, diz çöktüler. Lazarus tavuk suyunu içmişti. İçinde kana çevrilmişti, artık yere bakıp duruyordu. Yarık yarık olan vücudu hava, ışık ve besiyle kalafatlanıyor, güç buluyordu.</p>

  <p class="block_17">İç kapı açıldı, ihtiyar haham, solgun, canlı cenaze gibi içeri girdi. Dizleri artık onu çekmek istemediğinden asasına dayanıyordu. İsa’yı görünce, onunla görüşmek istediğini belirten bir işaret yaptı. İsa yerinden kalktı, ihtiyarı tutup oturttu, sonra kendi de Lazarus’un yanına oturdu.</p>

  <p class="block_17">«Peder,» dedi. «Ben de seninle konuşmak istiyordum.»</p>

  <p class="block_17">«Bugün sana bir şikâyetle bulunacağım yavrum,» dedi ihtiyar haham ciddi bir yumuşaklıkla ona bakarak. «Herkesin önünde açıkça söylüyorum. Herkes kadın erkek, duysun söyleyeceklerimizi: Mezardan kalkan Lazarus’un da birçok sırları olmalı. Herkes duysun ve yargısını versin.»</p>

  <p class="block_17">«İnsanlar ne bilebilir ki?» diye cevap verdi İsa. «Matta’ ya sor bak, bu evin içinde bir melek dolaşıyor. O yargılasın. Nedir şikâyetin Peder?»</p>

  <p class="block_17">«Kutsal yasayı ne diye yıkmak istiyorsun? Şimdiye dek saygı göstermiştin, tıpkı bir oğulun babasına saygı göstermesi gerektiği gibi. Ama bugün tapınağın önünde, kendi sancağını dalgalandırdın. Yüreğin daha ne kadar devam edecek başkaldırmaya?»</p>

  <p class="block_17">«Sevgiye kadar, Peder, Tanrı’nın ayakları dibine kadar. Orada destek ve huzur bulacak.»</p>

  <p class="block_17">«Kutsal yasa ile oraya erişemiyor musun peki? Kutsal Yazılarımızın ne dediğini bilmiyor musun ki? Bu yasa, Tanrı dünyayı kurmadan dokuz yüz on dört kuşak önce konmuştu. Postunu verecek hayvan o sırada bulunmadığından, parşömen kâğıdı üstüne yazılmamıştı; tahta üstüne de yazılmamıştı, çünkü ağaç filan yoktu; taş üstüne de yazılmamıştı: Henüz taş da yoktu. Rabbin sol kolu üstündeki beyaz ateş üstüne kara alevlerle yazılmıştı. Tanrı’nın kutsal yasaya göre dünyayı yaratmış olduğunu bilmeni isterdim.»</p>

  <p class="block_17">«Hayır! Hayır!» diye bağırdı İsa kendini artık tutamayarak, «Hayır!»</p>

  <p class="block_17">Yaşlı haham İsa’nın elini tuttu. «Niçin böyle bağırıyorsun, oğlum?»</p>

  <p class="block_17">İsa utandı ve kızardı. Dizginleri elinden kaçırmıştı, ruhunu yönetemez olmuştu artık. Sanki tepeden tırnağa kadar yaralanmıştı. Ne kadar hafif dokunursanız dokunun, hep bir yeri açıyormuş gibi çığlık atıyordu.</p>

  <p class="block_17">Yine bağırdıktan sonra durgunlaşmıştı. Yaşlı hahamın elinden tuttu ve sesini alçaltarak:</p>

  <p class="block_17">«Kutsal Yazılar, Peder, yüreğimin sayfalarıdır. Öteki bütün sayfaları yırttım.»</p>

  <p class="block_17">Ama konuşurken fikrini değiştirdi: «Ben değilim yırtan..., ben değilim, beni gönderen Tanrı.»</p>

  <p class="block_17">İsa’nın yanında dizleri birbirine değecek kadar yakın oturan yaşlı haham, İsa’nın bedeninden, dayanılması güç bir kuvvetin fışkırdığını duydu; açılan pencereden güçlü bir rüzgâr esip de lambayı söndürünce, haham karanlıkta, Meryem’ in oğlunun odanın ortasında dimdik, ateşten bir sütun gibi ihtişamla durduğunu gördü. Musa ile İlyas’ın yine orada olup olmadığını anlamak için sağına ve soluna baktı, ama hiçbirini göremedi. İsa ihtişamında yalnızdı, başı kamışlı tavana değiyor ve pırıl pırıl parlıyordu. Yaşlı haham çığlık atmak üzereyken, İsa kollarını iki yana açtı. Şimdi bir çarmıh halini almıştı ve alevler tarafından sarılıyordu.</p>

  <p class="block_17">Marta ayağa kalkıp lambayı yeniden yaktı. Her şey birden eski düzene girdi. İsa hâlâ başı önüne eğik, düşünceli düşünceli duruyordu. Haham bakındı: Başka kimse bir şey görmemişti karanlıkta. Ötekilerin hepsi de masanın çevresine yerleşmişlerdi, sakin sakin yemeye hazırlanıyorlardı. Tanrı beni elinde tutuyor, benimle oynuyor diye düşündü haham. Doğruluk yedi kattır. Beni aşağı yukarı indirip çıkarıyor, sarhoş oluyorum...</p>

  <p class="block_17">İsa aç değildi, yemeye oturmadı. İhtiyar haham da bir şey yemek istemedi. Gözlerini kapamış, uykuya dalmış gibi görünen Lazarus’un yanında kaldılar. Lazarus uyumuyordu ama düşünüyordu. Neydi o gördüğü düş? Ölmüş müydü yani, toprağın altına gömülmüş müydü, derken: ‘Lazarus, çık gel!’ diye müthiş bir ses duymuş muydu da kefeniyle birden dışarı fırlamış, uyandığında düşünde gördüğü kefene sarılı, bulmuştu kendini. Yoksa gördüğü düş değil miydi? Hades’e gerçekten inmiş olabilir miydi?</p>

  <p class="block_17">«Niçin onu mezardan çıkardın, yavrum?»</p>

  <p class="block_17">«Ben istemedim,» diye cevap verdi İsa yavaşça, «İstemedim ben Peder. Mezar taşını kaldırdığını görünce korktum, kaçmak istedim, ama pek utandım. Orada kalıp titredim...</p>

  <p class="block_17">«Her şeye tahammül edebilirim,» dedi haham, «her şeye, sadece çürüyen leş kokusuna dayanamam. Başka bir korkunç ceset daha görmüştüm. Canlıyken daha çürümeye başlamıştı, bir yandan yiyor, konuşuyor ve iç çekiyordu. Kral Hirodes, o cehennemlik asil... Sevdiği kadın Mariana’yı öldürmüştü; dostlarını, generallerini, oğullarını öldürmüştü. Ülkeler fethetmiş, şatolar yapmış, saraylar, şehirler kurmuş, Süleyman’ın eski tapınağından daha muhteşem bir tapmak olan Kudüs’ün kutsal tapınağını kurmuştu. Adını taşlara tunç ve altın harflerle yazdırmıştı; ölümsüzlüğe susamıştı. Derken ihtişamının en yüksek noktasında, Tanrı’nın parmağı boynuna dokunmuş, birden çürümeye başlamıştı. Her zaman açtı. Durmadan yiyor, yine de doymuyordu. Barsakları müzmin, çürüyen bir yaraydı; öyle açtı ki, çakallar geceleyin onun böğürmesini duyduğunda, tir tir titremişlerdi. Karnı, ayakları ve koltuk altları şişmeye başlamıştı. Hayalarından kurtlar çıkıyordu, ilkin orası olmuştu çürümeye başlayan. Pis koku öylesine keskindi ki, hiçbir insan varlığı yanına yanaşamıyordu. Köleleri baygın düşüyorlardı. Erden’in yakınındaki Kallirhoe’deki sıcak su pınarlarına götürülmüştü, orada durumu daha da beterleşti. Sıcak yağa batırdılar, daha kötü oldu. O sıralarda hastalıkları iyi etmek ve cinler çıkarmak konusunda ünüm etrafa yayılmıştı. Krala söylenince, beni çağırmıştı. O sırada Eriha’daki bahçelerde bulunuyordu, leş kokusu Kudüs’ten ta Erden’e kadar geliyordu. İlk yanına vardığımda, bayıldım. Melhemler yapıp baştan aşağı sürdüm. Gizlice başımı önüme eğdim ve kustum. Bu bir kral mı diye sordum kendi kendime. İnsan denen şey mi bu: Pislik ve koku? Onu bunu düzene sokacak ruh nerde peki?»</p>

  <p class="block_17">Haham pek yumuşak bir sesle konuşuyordu. Yemek</p>

  <p class="block_17">yerken bu gibi sözlerin başkaları tarafından duyulması doğru olmazdı. İsa dinliyor, ümitsizlik içinde başını önüne eğiyordu. Hahamdan bu akşam rica etmek istediği şey buydu: Güç bulsun diye kendisine ölümden söz açılmasını istiyordu. Alışması için, ölümü daima karşısında görmesi gerekti. Ama şimdi... Elini uzatıp hahamı susturmak bağırmak istiyordu: «Yeter artık» diye, ama bu noktada ihtiyarı nasıl kesebilirdi ki? Haham bütün pisliği anlatmak ve hatırasından çıkarıp kendini arıtmak için sabırsızlanıyordu.</p>

  <p class="block_17">«Melhemlerim işe yaramadı, kurtlar onu da yediler. Ama o pislik içinde bir şeytan hâlâ tahta kurulmuş, buyruk veriyordu. İsrail’in bütün zenginlerini ve iktidar sahiplerini birleştirmiş, avluda hapsetmişti. Ölmek üzereyken bacısı Salome’yi çağırdı, ‘Ruhumu teslim eder etmez,’ dedi, ‘hepsini öldür ki, ölümümden sevinç duymasınlar!’ Derken yok oldu. Büyük Hirodes, Yahudilerin en son kralı yok oldu. Ağaçların ardına saklandım ve dans etmeye başladım. Yahudiye’nin son kralı yok olmuştu, kutlu an gelmişti, Musa’nın Ahidi’nde kehanette bulunduğu o kutlu an: ‘Sonunda ahlaksız, sefih bir kral gelecek, çocukları hayırsız çıkacak ve batıdan barbar ordular ile bir kral gelip kutsal ülkeyi işgal edecek. Sonra da dünyanın sonu gelmiş olacak!’ Musa peygamber böyle kehanette bulunmuştu. Hepsi de yer aldı. Dünyanın sonu geldi.»</p>

  <p class="block_17">İsa irkildi. Bu kehaneti ilk olarak duyuyordu. «Nerede yazılı bu?» diye bağırdı. «Peygamber kim? İlk duyuyorum bunu!»</p>

  <p class="block_17">«Birkaç yıl önce Yahudiye Çölü’nün bir mağarasında bir keşiş kil bir kavanoz içinde eski bir parşömen bulmuştu. Açtığında, üstte kırmızı harflerle yazılı: «Musa’nın Ahdi» olduğunu görmüştü. Ölmeden önce, büyük ata, tahtını bırakacağı, Nuh’un oğlu Yoşua’yı çağırmış, gelecekte bütün olacak olanları ona yazdırmıştı. İşte! Kehanette bulunmuş olduğu yıllar geldi. Sefih kral Hirodes idi, barbar oldular Romalılardı; dünyanın sonu ise; başını kaldırsan, kapıdan geldiğini görürsün.»</p>

  <p class="block_17">İsa kalktı. Ev onu sıkıyordu. Kaygısız kaygısız yemek yemekte olan yoldaşların yanından geçip avluya çıktı. Orada başını havaya kaldırdı. Kocaman, üzgün ay, o sırada Moab Dağları’nın ardından yükseliyordu. Neredeyse dolunay olacaktı ve Fısıh bayramında doğacaktı.</p>

  <p class="block_17">Ömründe sanki ilk kez görüyormuş gibi, şaşkın şaşkın gözünü dikmiş, bakıyordu. Nedir bu ay, diye soruyordu kendi kendine, dağlardan doğan ve korkan köpeklerin kuyruğunu bacakları arasına alıp havlatan bu ay. Dehşet dolu sessizlikte, sessiz sessiz yükseliyor ve zehir damlatıyor. İnsan yüreği zehirle dolan bir kuyu oluyor... İsa, yanakları, boynu ve kolları üstünde zehirli bir dil, yalayan, yüzünü ve bedenini beyaz bir ışıkla, beyaz bir kefenle soran bir dil duydu.</p>

  <p class="block_17">Efendisinin acı çektiği Yuhanna’ya malûm olmuştu. Avluya çıkıp onu gördü, bütün vücudu ayışığına batmıştı. Ürkütmemek için yavaşça konuştu, «Efendimiz,...» diye ayak ucuna basa basa yaklaştı.</p>

  <p class="block_17">İsa dönüp ona baktı. İnce, tüysüz ergin bir kişi kayboldu ve ayın altında avlunun ortasında yaşlı, pek yaşlı bir adam durdu. Bir elinde açık, boş bir defter, öteki elinde bir tüy kalem; uzun, bakır, uçlu bir mızrak gibi tüy bir kalem vardı. Baştan başa beyaz sakalı dizlerine akıyordu.</p>

  <p class="block_17">«Gök gürültüsünün oğlu,» diye bağırdı İsa benliğinin dışına çıkarak, «yaz: ‘Ben Alfayım ve Omegayım, var olmuş olan, var olan ve var olacak olan, Ordular Rabbiyim.’ Borazan gibi yüksek bir ses işittin mi?»</p>

  <p class="block_17">Yuhanna dehşete düşmüştü. Efendimizin zihninin dengesi bozulmaya başladı! Ayın insanı sarhoş ettiğini biliyordu, bu yüzden çıkmıştı avluya: Onu alıp içeri sokmak için. Ama yazık! Geç kalmıştı. «Sakin ol efendimiz,» dedi. «Ben sevgilin Yuhanna. İçeri girelim. Burası Lazarus’un evi.»</p>

  <p class="block_17">«Yaz!» diye buyurdu İsa. «Tanrı’nın tahtı çevresinde, her birinin ağzında bir borazan, yedi melek vardır.’ Görüyor musun onları Gök gürültüsünün oğlu! Yaz: ‘İlk melek yeryüzüne düştü, kanla karışık dolu ve ateş. Yeryüzünün üçte biri, ağaçların üçte biri, yeşil çimenlerin üçte biri yanıp kavruldu. İkinci melek borazanım çaldı. Bir ateş dağı düştü denize, denizin üçte biri kan oldu, balıkların üçte biri öldü, yüzen gemilerin üçte biri battı. Üçüncü melek borazanını çaldı: Gökten büyük bir yıldız düştü ve ırmakların, göllerin ve çeşmelerin üçte biri zehirlendi. Dördüncüsü çaldı borazanını: Güneşin üçte biri karardı, ayın üçte biri ve yıldızların üçte biri. Beşincisi çaldı borazanını: Başka bir yıldız atıldı, uçurum açıldı ve dışarı duman bulutları çıktı, duman içinde de çimen veya ağaç üstüne değil, insanlar üstüne çekirgeler yağı; saçları kadın saçları gibi uzundu, dişleri arslan dişleri gibiydi. Demir zırh giymişlerdi, kanatları savaşa katılan çok atlı savaş arabaları gibi gürültü çıkarıyordu. Altıncı melek çaldı borazanını...»</p>

  <p class="block_17">Ama Yuhanna dayanamaz olmuştu. Gözyaşları içinde İsa’nın ayakları dibine düşüp, «Efendim,» diye bağırdı, /«sakin olun..., sakin olun...</p>

  <p class="block_17">İsa ağlamayı duydu, titredi ve eğildiğinde sevgili havarisinin ayakları dibinde olduğunu gördü.</p>

  <p class="block_17">«Sevgili Yuhanna,» dedi, «niye ağlıyorsun?»</p>

  <p class="block_17">Yuhanna, İsa’nın ayın altında bir an için aklını yitirdiğini açıklamaya ulandı. «Efendimiz,» dedi, «içeri girelim. İhtiyar, ne olduğumuzu sordu, havariler de sizi görmek istiyor.»</p>

  <p class="block_17">«Onun için mi ağlıyorsun, sevgili Yuhanna?... Girelim haydi.»</p>

  <p class="block_17">İçeri girip yine ihtiyar hahamın yanı başına oturdu. Pek yorgundu. Elleri terliyordu: Yanıyordu baştan ayağa, bir yandan da ürperiyordu. Yaşlı haham ona korku içinde baktı.</p>

  <p class="block_17">«Yavrum, aya bakma,» dedi İsa’nın ter damlayan elini tutarak. «Şeytanın baş sevgilisi, gecenin meme ucu derler ve ondan akan...»</p>

  <p class="block_17">Ama İsa ölümü düşünüyordu.</p>

  <p class="block_17">«Peder,» dedi, «öyle geliyor ki bana, ölüm üstüne kötü konuştun. Ölüm Hirodes’in görünüşünde değildir. Hayır, büyük bir efendidir, Tanrı’nın anahtarlarının bekçisidir ve kapıyı açar. Başka ölümleri hatırlamaya çalış Peder, hatırla da için yatışsın.»</p>

  <p class="block_17">Havarilerin yemesi bitmişti. Söz dinlemek üzere gevezeliklerini kısa kestiler. Marta sofrayı temizledi; iki Maria, İsa’nın ayakları dibine çöktüler. Ara sıra biri ötekinin kollarına, göğsüne, gözlerine ağzına ve saçına bakıyor, hangisinin daha güzel olduğunu kaygı içinde hesaplıyorlardı.</p>

  <p class="block_17">«Haklısın, yavrum,» dedi ihtiyar. «Tanrı’nın kara başmeleği için kötü söz söyledim. Hep ölenin çehresine bürünür. Hirodes ise ölen, Hirodes olur; ölen bir aziz ise, yedi güneş gibi parıldar. Büyük bir efendidir, savaş arabasıyla gelir ve azizi yerden kaldırıp, göğe yükseltir. Sonsuzda bürüneceğin yüzü görmek ister misin? O zaman son anında ölümün sana nasıl geleceğine bak.»</p>

  <p class="block_17">Hepsi ağzı açık, dinliyordu, her biri de zihninde kendi ruhunu tartıyordu. Uzun bir süre konuşmaz oldular, sanki her biri kendi ölümünün yüzünü görmek ister gibiydi.</p>

  <p class="block_17">Sonunda İsa ağzını açarak konuştu. «Bir keresinde Peder, ben on iki yaşlarındayken, havraya gitmiş ve senin İşaya peygamberin şehit oluşunu Nâsıralılara anlatmana kulak vermiştim. Ama çok oluyor, unuttum. Bu akşam onun sonu hakkında konuşmanı pek istiyorum, ruhum yatışsın, ölümle uzlaşabileyim diye: Çünkü ruhumu pek kızdırdın Hirodes hakkında konuştuklarınla.»</p>

  <p class="block_17">«Niçin bu akşam hep ölümden söz edilmesini istiyorsun yavrum? Bu muydu benden rican?»</p>

  <p class="block_17">«Evet. Daha büyük rica olamaz.» Havarilere döndü. «Ölümden korkmayın arkadaşlar. Hayırlı olsun! Ölüm olmayaydı Tanrı’ya nasıl erişir de sonsuzca onunla birlikte kalabilirdik? Doğrusu size derim ki, ölüm anahtarları tutmakta ve kapıyı açmakta.»</p>

  <p class="block_17">İhtiyar haham şaşkın şaşkın ona bakıyordu. «İsa ölüm hakkında nasıl böyle sevgi ve kesinlikle konuşabilirsin? Sesini bu denli tatlı nicedir işitmemiştik.»</p>

  <p class="block_17">«Bize İşaya peygamberin ölümünü anlat, haklı olduğumu görürsün.»</p>

  <p class="block_17">Yaşlı haham Lazarus’a değmemek için duruşunu değiştirdi.</p>

  <p class="block_17">«Ahlaksız Kral Manasse, babasının, Tanrı’dan korkan Hezekiah’ın buyruklarını unutmuştu; şeytan girip onu ele geçirdi. Manasse Tanrı’nın sesi olan İşaya’yı dinlemez oldu. Bu yüzden onu bulup bir daha konuşmasın diye boğazlatmak üzere Yahudiye’nin dört bir yanına caniler gönderdi. Ama İşaya Beytlehem’deydi. Koca bir sedir kovuğu içine saklanmış, dua ediyor oruç tutuyor, Tanrı’nın İsrail’e acıyıp onu kurtarması için yalvarıyordu. Birgin Samiriyeli biri, yasa dışında olan biri, dua eden peygamberin eli ağaçtan dışarı çıkmışken gördü. Yasa düşmanı Samiryeli onu görünce, doğru koşup krala haber verdi. Peygamber yakalanıp krala götürüldü. Ağaç kestikleri testereyi getirip ‘onu ikiye bölün’ diye buyurdu lanet olası herif. Adamı yere yatırdılar. İki adam testerenin başına geçip kesmeye başladı. ‘Sözlerini inkâr et!’ diye bağırdı kral, ‘öldürmem seni!’ Ama İşaya cennete girmiş bulunuyordu, yeryüzünün seslerini duymaz olmuştu. ‘Tanrı’yı inkâr et!’ diye bağırıyordu kral, ‘teb’am ayaklarına kapanıp, sana tapacak!’</p>

  <p class="block_17">«‘Gücün yetmez,’ diye cevap verdi ona peygamber, ‘ancak bedenimi öldürebilirsin. Ruhuma erişemezsin, sesimi de boğamazsın. İkisi de ölümsüzdür çünkü. Biri Tanrı’ya yükselir; öteki sesim, sonsuzca yeryüzünde kalıp vaaz eder.’ Konuşması bitince ölüm, saçında yaldızlı sedirden bir taç, ateşten bir savaş arabası içinde gelip onu aldı.»</p>

  <p class="block_17">İsa ayağa kalktı, gözleri pırıl pırıldı. Üzerinde ateşten bir savaş arabası duruyordu.</p>

  <p class="block_17">«Arkadaşlar!» dedi havarilerine bir bir bakarak, «sevgili</p>

  <p class="block_17">yoldaşlar: Beni seviyorsanız, bu gece size söyleyeceğim sözlere kulak verin. Her an giyimli kuşamlı ve hazır olmanız gerek. Sandalları olanlar, sandallarıyla, asaları olanlar asâlarıyla yolculuğa çıkmaya hazır olmalısınız. Beden nedir ki? Ruhun çadırı. ‘Çadırlarımızı alıp ayrılıyoruz!’ demeniz gerek her an. ‘Ayrılıp vatanımıza dönüyoruz’. Hangi vatan mı? Gök!</p>

  <p class="block_17">«Dostlarım, bu gece size söyleyeceğim son söz şu olacak: Sevgili bir mezarın önünde bulduğunuzda kendinizi, ağlamaya başlamayın. Aklınızdan şu büyük avuntu çıkmasın: Ölüm, ölümsüzlüğün yoludur, başka yol yoktur. Sevgiliniz ölmedi, ölümsüzleşti.»</p>

  <p class="block_17">İlkbahar, bütün gün boyunca, tanrısal şafakla birlikte, hatla kimsenin farkında olmadığı geceleyin daha da güçle, kayaları ve toprakları aralayarak İsrail toprağından fışkırıyordu. Bir gece içinde Samiriye’deki Şaron Ovaları ile Galile’dcki Esdrelon, sarıpapatyalar ve yabani leylaklarla dolmuştu; kısa ömürlü gelincik çiçekleri, iri kan lekeleri gibi Yahudiye’nin asık suratlı kayalarından çıkıyordu. Asmalarda dışarı uğrayan yengece benzer gözleriyle her bir pembe-yeşil goncada olmamış salkımlar, olgun üzümler yeni şarap verebilmek için hız kazanıyordu; daha da derinde her goncanın yüreğinde insanların türküsü vardı. Her bir minik yaprak başında koruyucu bir melek durmuş, büyümesine yardım ediyordu. İlkin yaradılış günlerinin geri geldiğini sanıyordunuz, Tanrı’nın her bir sözünün, ağaçla, yabani çiçeklerle ve yeşilliklerle dolu, yeni bellenmiş toprağa düştüğünü görür gibi oluyordunuz.</p>

  <p class="block_17">Bu sabah kutsal Gerizim Tepesi’nin eteğinde Samiriyeli kadın, yine Yakup’un kuyusunda testisini dolduruyor, kendisine bir zamanlar ölümsüz sudan söz eden soluk genci görmek islermiş gibi Galile yolundan aşağı doğru bakıyordu. Şimdi bahardı, bu zevk âşığı dul, terli göğsünün uçlarını daha belirli gösterecek bir şekilde giyinmişti.</p>

  <p class="block_17">Bu ilkbahar gecesi İsrail’in ölümsüz ruhu, her evlenmemiş Yahudi kızının açık penceresine tünemiş, onu tan ağarıncaya dek ötüşüyle uyanık tutan bir bülbül olmuştu. Ne diye yalnız girersin yatağına? diye öterek paylıyordu onu. Sana niye uzun saçlar, iki meme, yuvarlak geniş kalçalar verdim?</p>

  <p class="block_17">Kalk mücevherlerini takın, eğil pencerenden. Şafak atarken eşiğinde bulun, testini alıp kuyuya git, karşına çıkan bekâr Yahudi’yle flört et ve birlikte bana çocuk yap. Biz İbranilerin çok düşmanı vardır ama kızlarım bana çocuk doğurduğu süre ben ölümsüzümdür. İsrail’de ekilmemiş tarlalardan, aşılanmamış ağaçlardan ve bakirelerden nefret ediyorum.</p>

  <p class="block_17">İdumea Çölü’nde, Tanrı’nın koruduğu Hebron’da, İbrahim’in kutsal mezarında, İbrani çocukları sabahleyin erken uyanıyor ve Mesihçilik oynuyorlardı. Sepetçi söğüdünden yaylar yapıyorlar, göğe kamıştan oklar fırlatarak, uzun kılıcı ve altın miğferleriyle insin artık diye Mesih’e, İsrail’in kralına sesleniyorlardı. Kutsal mezar üstüne bir parça koyun postu gerip ona bir taht hazırlamışlardı. Onun için bir de özel türkü bestelemişlerdi, görünmesi için el çırpıyorlardı. Ansızın, mezarın ardında alkışlar duyuldu, davul sesi ile, mısır püskülünden sakalı olan, vahşi bir şekilde boyalı bir yüzle kurula kurula homurdanarak yürüyen bir Mesih çıktı. Elinde hurma dalından yapılmış uzun bir kılıç vardı ve bir bir çocukların boyunlarına vuruyordu. Hepsi de yere düştü, kılıçtan geçirildi.</p>

  <p class="block_17">Lazarus’un Beytanya’daki evinde de şafak atıyordu ama İsa gözlerini kapamamıştı henüz. Kaygısı bir türlü yatışmak bilmemişti. Tek bir yoldan başka çare bulamıyordu: O da ölümdü. Kehanetler benden söz ediyor, diye düşünüyordu. Üstüne dünyanın günahlarım alıp bu Fısıh bayramında kesilecek olan koyun benim. Bu durumda varsın bir saat önce kesilsin koyun. Bedenimiz zayıftır; güvenim yok ona. Son anda insana oyun oynayabilir. Ruhumu hâlâ ayakta dikilir durumda duyduğum şu anda gelsin ölüm... Ah şu güneş çıksa da tapınağa gitsem. Her şeye son vermem gerek arlık bugün!</p>

  <p class="block_17">Kararı verdikten sonra, zihni epey yatıştı. Gözlerini kapadı, uyudu, bir düş gördü: Gök, demir parmaklıkla çevrili, yabani hayvan dolu bir meyva bahçesi gibi geliyordu ona. O</p>

  <p class="block_17">da yabani bir hayvandı, o da onlarla birlikte sıçrayıp oynuyordu, sıçrayışlarını da görünce dehşete kapılıyordu. Kadınlar bağrışıyor, hayvan yemesin diye sokaktaki çocuklarını kapıp içeri koşuyorlardı. Erkekler, mızrak, kılıç, taş ele geçirmiş, ava çıkmıştı... Tepeden tırnağa kadar kana belenmişti, yüzükoyun yere düştü. Derken öyle geldi ki ona, sanki yargıçlar çevresinde toplanmış, onu yargılıyorlardı. Bunlar insan değildi ama tilkiler, köpekler, yaban domuzları ve kurtlardı. Onlar yargılıyorlar, onu ölüme mahkûm ediyorlardı. Ama tam asmaya götürürlerken, ölemeyeceğini hatırladı: O Tanrısal bir hayvandı, ölümsüzdü. Bunu hatırlayınca bir kadın elinden tuttu, Maria Magdalena idi. Onu şehirden çıkarıp, tarlalara götürdü. «Göğe gitme,» dedi ona. İlkbahar geldi bak, bizimle kal...» Birlikte yürüdüler. Yürüdüler, tâ Samiriye sınırına kadar. Orada testisi omuzunda Samiriyeli kadın belirdi. Su sundu ona, o da içti; derken o kadın elinden tuttu ve konuşmadan onu Galile sınırına kadar götürdü. Sonra eski çiçek açan zeytin ağaçları altından annesi çıktı. Kara bir başörtüsüne sarılmış ağlıyordu. Yara bere içinde, baştan aşağı kana belenmiş olduğunu, saçında dikenden bir taç bulunduğunu görünce ellerini kaldırdı: «Sen beni yakıp kavurdun ya,» dedi ona, «Tanrı da seni yakıp kavursun. Adımı insanların diline doladın: Bütün dünya uğulduyor. Elini anavatanına karşı kaldırdın, yasaya, İsrail’in Tanrısına karşı geldin. Tanrı’dan korkmadın mı hiç, insanların karşısında utanmadın mı? Ananı babanı düşünmedin mi hiç? Lanet sana!» Bu sözleri söyledikten sonra kayboldu.</p>

  <p class="block_17">Ter içinde irkilerek uyandı. Çevresinde havariler yayılmış, horulduyorlardı. Dışarda avluda horoz öttü. Petrus işitti ve gözlerini araladı. İsa’nın ayakta olduğunu gördü, «Efendimiz,» dedi, «horoz öttüğünde düş görüyordum. İki çapraz tahta almıştın. Ellerinde biri lir öteki yay oluverdiler. Hem çalıyor, hem de türkü söylüyordun. Yeryüzünün dört bir bucağından yabani hayvanlar toplanmış seni dinliyordu... Nedir acaba anlamı? İhtiyar hahama sorayım bir.»</p>

  <p class="block_17">«Düş orada bitmiyor Petrus,» diye cevap verdi İsa. «Ne diye uyanmakta o kadar acele ettin? Düşün devamı var.»</p>

  <p class="block_17">«Devamı mı? Anlamıyorum. Yoksa sen de mi gördün onu düşünde?»</p>

  <p class="block_17">«Yabani hayvanlar türküyü işitince ileri atılıp türkü söyleyeni yediler.»</p>

  <p class="block_17">Petrus’un gözleri dışarı fırladı. Yüreği anlamını sezer gibi olmuştu ama zihni kıpırdamadan, olduğu yerde duruyordu. «Anlamıyorum,» dedi.</p>

  <p class="block_17">«Anlarsın,» diye cevap verdi İsa, «başka bir sabah yine horozun sesini duyduğunda.»</p>

  <p class="block_17">Arkadaşlarına birer birer tekme indirdi. «Kalkın, miskinler, dedi. Bugün işimiz çok.»</p>

  <p class="block_17">«Gidiyor muyuz?» diye sordu Filipus, gözlerini ovuşturarak. «Bence Galile’ye dönsek iyi olur, güven altında oluruz.»</p>

  <p class="block_17">Yahuda dişlerini gıcırdattı ama bir şey söylemedi.</p>

  <p class="block_17">İç odada kadınlar uyandılar ve gevezeliğe başladılar. Yaşlı Salome ateşi yakmak için geldi. Havariler avluda toplanmışlardı bile. Hahamın üzerine doğru eğilmiş alçak bir sesle konuşuyordu İsa. Ağır hasta olan ihtiyar, evin arka köşesinde yatalak olmuştu.</p>

  <p class="block_17">«Nereye gidiyorsun şimdi yavrum?» diye sordu haham. «Ordunu nereye götürüyorsun? Yine Kudüs’e mi? Yine tapınağı alaşağı etmek için elini mi kaldıracaksın? Bilirsin söz büyük bir ruhtan çıktı mı eylem olur, seninkiyse büyük bir ruhtur. Söylediğin sözden sorumlusun. Tapınak yıkılacaktır dersen, bürgün gerçekten yıkılır. Bu yüzden sözlerini tart ve öyle konuş!»</p>

  <p class="block_17">«Tartıp da konuşuyorum Peder. Konuştuğum zaman bütün dünya zihnimin içinde. Neyin kalıp neyin yıkılması gerektiğine ben karar veriyorum. Sorumluluğu ben alıyorum üstüme.»</p>

  <p class="block_17">«Kim olduğunu görebilecek kadar yaşayabilseydim ah! Ama yaşlandım. Dünya başımın çevresinde dolaşıp duran ve</p>

  <p class="block_17">içeri girmek isteyen bir hayal oldu. Ama bütün kapılar kapalı.»</p>

  <p class="block_17">«Birkaç gün daha ölmemeye çalış Peder. Fısıh bayramına kadar. Canını dişine tak, tut ruhunu göreceksin ki... Henüz gelmedi vakit. »</p>

  <p class="block_17">Haham başını salladı. «Ne zaman gelecek?» diye yakındı. «Tanrı beni aldattı mı? Vaadi nerde kaldı? Ölüyorum, ölüyorum, Mesih nerde?» Kalan gücüyle İsa’nın omuzlarına sarıldı.</p>

  <p class="block_17">«Fısıh’a kadar dayan, Peder. Tanrı’nın sözünde durduğunu görürsün!» İsa kendini ihtiyarın kollarından kurtarıp avluya çıktı.</p>

  <p class="block_17">«Natanael!» dedi «ve sen, Filipus, köyün ucuna en son eve gidin. Orada bir eşek bulacaksınız, sıpası da kapı çengeline bağlıdır. Onu çözüp buraya gelirin. Biri size onu nereye götürdüğünüzü sorarsa «Efendimizin ihtiyacı var geri getireceğiz diye cevap verirsiniz.»</p>

  <p class="block_17">«Başımızı belaya sokacağız,» diye fısıldadı Natanael arkadaşına.</p>

  <p class="block_17">«Gidelim,» dedi Filipus. «Ne olursa olsun, ne derse yap sen.»</p>

  <p class="block_17">Matta sabah ilk iş olarak eline kalemini almış gözlerini açmış, kulak kesilmişti. İsrail’in Tanrısı, diye düşünüyordu, bak bir, peygamberler tanrısal vahiyle nasıl bilmişler’ bütün olacakları. Zekeriya peygamber ne der «Sevin ve kıvanç duy, Sion’un kızı, sevinç kahkahaları at. Kudüs’ün kızı. Bak kralın seni bulmaya geliyor, bir eşek üstüne binmiş, fatih olmasına rağmen ne de alçakgönüllü!»</p>

  <p class="block_17">«Efendimiz,» dedi Matta, İsa’yı sınamak istermiş gibi, «yorulmuş gibisin, yaya gidemiyorsun Kudüs’e.»</p>

  <p class="block_17">«Hayır, yorulmadım,» diye cevap verdi İsa. Niye soruyorsun? Birden eşekle gitmek istedi canım oraya.»</p>

  <p class="block_17">«Beyaz bir ata binmen gerekti!» diye söze girdi Petrus. «İsrail’in Tanrısı değil misin? Başkentine beyaz bir at üstünde girmelisin.»</p>

  <p class="block_17">İsa acele bir bakış fırlattı Yahuda’ya, bir şey söylemedi.</p>

  <p class="block_17">Bu arada Magdalena çıkmış, kapıda durmuştu. Gözlerinin altı sarkmıştı, gözünü kırpmamıştı bütün gece. Kapının kenarına dayanarak, uzun uzun İsa’ya baktı, sanki ondan tamamıyla ayrılıyormuş gibi avutulmaz bakışlarla bakıyordu. Gitme demek istiyordu ama gırtlağı tıkanmıştı sanki. Matta, tek kelime söylemeden, ağzını açıp kapadığını gördü ve anladı. Peygamberler konuşmasını bırakmıyor dedi. Kehanette bulundukları şeyi yerine getirmesi için ağzını açmasına bırakmıyorlar. Eşeğe binecek ve Magdalena istese de istemese de, kendisi istese de istemese de Kudüs’e gidecek. Böyle yazılmış çünkü!</p>

  <p class="block_17">O sırada Filipus ile Natanael sevinç içinde geldiler; arkalarında ipe bağlı ana eşek ile eyersiz sıpa vardı. «Tam dediğin gibi oldu Efendimiz,» diye bağırdı Filipus. «Binin de gidelim.»</p>

  <p class="block_17">İsa dönüp eve baktı. Kadınlar ellerini kavuşturmuş bekliyorlardı. Üzgündüler ama konuşmuyorlardı. İhtiyar Salome ile iki bacısı, önde Magdalena...</p>

  <p class="block_17">«Evde bir kırbaç var mı acaba?» diye sordu İsa.</p>

  <p class="block_17">«Hayır, Efendimiz,» diye cevap verdi Marta. «Sadece kardeşimizin üğendiresi var.»</p>

  <p class="block_17">«Verin onu bana.»</p>

  <p class="block_17">Hoca yumuşak yere olursun diye havariler uysal hayvanın üstüne giysilerini koyarak eğer yaptılar, Magdalena da üstüne kendi örmüş olduğu kenarları küçük siyah servi ağaçlarıyla işlenmiş kırmızı bir battaniye attı.</p>

  <p class="block_17">«Hepiniz hazır mısınız?» diye sordu İsa. «Herkesin gönlü hazır mı?»</p>

  <p class="block_17">«Evet,» diye cevap verdi Petrus. Hayvanın yularını tutmuş önde giderek kılavuzluk ediyordu.</p>

  <p class="block_17">Beytanyalılar topluluğun geçtiğini duyunca kapılarını açıyorlardı.</p>

  <p class="block_17">«Nereye çocuklar? Peygamber niçin eşeğe binmiş bugün?»</p>

  <p class="block_17">Havariler eğilerek sırrı söylüyorlardı onlara. «Bugün tahtına çıkmaya gidiyor.»</p>

  <p class="block_17">«Ne tahtı arkadaş?»</p>

  <p class="block_17">«Suss. Sır. Gördüğünüz adam İsrail’in kralı.»</p>

  <p class="block_17">«Sahi mi? Haydi gidip görelim.» diye bağırıyordu kadınlar; çevresindeki halk gittikçe artıyordu.</p>

  <p class="block_17">Çocuklar hurma dalları kesmişler önde gidiyorlar ve «Tanrı adına gelen kutsaldır!» diye şarkılar söylüyorlardı. Erkekler sırtlarındaki paltoları çıkarıyor, üstünden geçsin diye yere seriyorlardı. Nasıl da konuşuyorlardı! Nasıl da akıyorlardı dere gibi! Bu yıl çiçekler ne de büyümüştü, Kudüs’e doğru akan kafilenin ardından kuşlar nasıl da cıvıldaşarak uçuyorlardı!</p>

  <p class="block_17">Yakup kardeşine doğru eğildi. «Annemiz dün onunla konuştu. Bizi sağma ve soluna oturtması için rica etmiş. İhtişam tahtına çıkıyor ya bugün. Ama İsa cevap vermemiş ona. Kim bilir belki de kızmıştır. Yüzünün asıldığını söyledi.»</p>

  <p class="block_17">«Elbette kızmıştır,» diye cevap verdi Yuhanna. «Söylemeseydi keşke.»</p>

  <p class="block_17">«Niye yani? Olduğumuz gibi mi bırakacaktı bizi? Kim bilir bir de bakarsın Yahuda İskariyot bizden üstün çıkar. Kaç gündür ikisi gizliden gizliye nasıl konuşuyor, görmedin mi? Ayrılmayacak gibi görünüyorlar. Dikkat et, Yuhanna. Git kendin konuş onunla da kaybımız filan olmasın. Şeref paylaştırma saati geldi.»</p>

  <p class="block_17">Ama Yuhanna başını salladı. «Kardeşim,» dedi, «bak nasıl üzgün. Sanki ölümüne gidiyormuş gibi.»</p>

  <p class="block_17">Ötekilerin ardından giderken, Matta şimdi nelerin olacağını merak ediyorum, diye düşünüyordu. Peygamberler iyi açıklamıyorlar. Kimi tahttan söz ediyor, kimi ölümden. Kehanetlerin hangisini yerine getirecek? Kimse olay yer almadan kehaneti açıklayamaz. Ancak o zaman anlarız peygamberin sözünü. Böylece... Şimdilik sabırlı olup bekleyelim bakalım ne olacak? Emin olalım. Döndüğümüzde bütün olanı biteni yazarız akşama.</p>

  <p class="block_17">Bu arada müjde kanatlanmış, zeytinlikler ve bağlar arasında serpili kulübelere, civardaki köylere varmıştı. Köylüler dört bir yandan çıkıyor, üstünden geçsinler diye yere giysiler, atkılar seriyorlardı... Hastası, topalı, paçavralar içinde olanları da vardı aralarında. İkide bir İsa başını döndürüyor ardındaki ordusuna bakıyordu. Birden büyük bir yalnızlık duydu. Dönüp bağırdı: «Yahuda!» ama gösterişten uzak duran Yahuda kafilenin sonundaydı, işitmedi.</p>

  <p class="block_17">«Yahuda!» diye bağırdı yeniden ümitsizlik içinde.</p>

  <p class="block_17">«Efendim!» diye cevap verdi Kızılsakal. Geçebilmek için öteki havariler arasından kendine yol açtı.</p>

  <p class="block_17">«Ne istiyorsun Efendimiz?»</p>

  <p class="block_17">«Yanımdan ayrılma Yahuda. Birlikte gel benimle.»</p>

  <p class="block_17">«Korkma efendimiz yanındayım.» İpi Petrus’un elinden alıp öne geçti.</p>

  <p class="block_17">«Beni bırakma Yahuda, kardeşim,» dedi İsa bir kez daha.</p>

  <p class="block_17">«Niye bırakayım, Efendimiz? Böyle karar vermemiş miydik?»</p>

  <p class="block_17">Sonunda Kudüs’e yaklaştılar. Amansız güneşin altında parıldayan beyaz şehir Sion Tepesi üstünde karşılarında yükseliyordu. Küçük bir köyden geçtiler, bir ucundan öteki ucuna dek ılık ilkbahar yağmuru gibi sakin, tatlı bir ağıt duydular.</p>

  <p class="block_17">«Kimin için inilderler? Kim öldü?» diye sordu İsa ürpererek. Ama ardından koşan köylüler gülüyordu:</p>

  <p class="block_17">«Kaygılanma Efendimiz. Ölen yok. Köy kızları el değirmenini çevirirken ağıt okuyorlar.»</p>

  <p class="block_17">«Niçin peki?»</p>

  <p class="block_17">«Alışmak için efendimiz.»</p>

  <p class="block_17">Kaldırım taşlı yoldan çıkıp yamyam şehre girdiler. Dünyanın dört bir bucağındaki Yahudi mahallesinden akan süslü püslü gürültücü insanlar… Hepsi de kendi mahalli kokularını ve pisliklerini getirmişlerdi, sarılışıyor, öpüşüyordu: Yarın değil öbür gün ölümsüz bayram günüydü, bütün Yahudiler de kardeşti. Kös kös giden eşeğe binmiş, arkasından kafilenin hurma dalları sallayarak izlediği İsa’yı görünce güldüler:</p>

  <p class="block_17">«Bu da kim kuzum?»</p>

  <p class="block_17">Ama sakatlar, hastalar ve pejmürde kılıklılar yumruklarını kaldırarak meydan okumaya başladılar: «Şimdi görürsünüz! Nâsıralı İsa’yı! Yahudilerin kralını!»</p>

  <p class="block_17">İsa eşekten inip acele acele tapınağın basamaklarından çıktı. Süleyman’ın balkonuna vardı, durdu ve bakındı. Oturacak yerler yapılmıştı. Öteberi satan, alan, pazarlık eden, münakaşa eden, mallarını ilan eden binlerce insan vardı: Tüccarlar, sarraflar, meyhaneciler, fahişeler. İsa’nın kanı beynine vurdu, kutsal bir öfkeye kapıldı. Üğendireyi kaldırdı, şarap içilen peykeler, meşrubat satan yerler, dükkânlar, ne varsa hepsine indirmeye başladı. Masaları deviriyor, tüccarları üğendiresiyle dürtüyordu. «Kaçın! defolun buradan! Defolun diyorum size!» diye bağırıyordu. Üğendireyi havada sallayarak ilerledi. İçinde sakin bir acı, bir yakarma vardı: Rabbim karar verdiğin şey olacaktır. Olsun ama ne olur çabuk. Senden bütün dileğim bu. Çabuk ol henüz gücüm yerindeyken.</p>

  <p class="block_17">Kalabalık, ardından koşmaya, «Defolun! Defolun buradan!» diye çılgınca bağırmaya, oturacak yerleri kapışmaya başlamıştı. İsa, Sedron Vadisi üzerindeki krallara ait kemer akında durdu. Bütün vücudundan buhar çıkıyordu. Uzun kuzguni siyah sakalı omuzları üstüne kasırgaya tutulmuştu. Gözleri alev fışkırtıyordu.</p>

  <p class="block_17">«Dünyayı ateşe vermeye geldim,» diye bağırıyordu. «Çölde Yahya ‘Tövbe edin! Tövbe edin! Rabbin günü yakındır!’ diye bağırıyordu. Ben diyorum ki: Tövbe etmeye vaktiniz kalmadı artık. Geldi işte geldi. Rabbin günü ben’im! Yahya, çölde suyla vaftiz ediyordu. Ben ateşle vaftiz ediyorum. İnsanları, dağları, şehirleri, gemileri vaftiz ediyorum. Dünyanın dört bir bucağını, ruhun dört bir bucağını yutmak üzere olan ateşi görüyorum ve kıvanç duyuyorum. Rabbin günü gelmiştir: Benim günüm!»</p>

  <p class="block_17">«Ateş! Ateş!» diye haykırıyordu kalabalık. «Getir ateşi, yak şu dünyayı.»</p>

  <p class="block_17">Levililer mızrak ve kılıçlarla donandılar. İsa’nın kardeşi Yakup, boynunda muskalar başta gidiyordu. İsa’yı yakalamak için atıldılar. Ama halk vahşileşti; havariler cesaretlendi ve yekvücut halinde bağrışarak kavgaya katılmak üzere ötekilere doğru atıldılar. Ta yukarda, sarayın kulesinde Romalı nöbetçiler onlara bakıp bakıp gülüyordu.</p>

  <p class="block_17">Petrus ufak dükkânların birinin önünden yanan bir meşale kaptı. «Yürüyün kardeşler!» diye bağırdı. «Ateşe verin çocuklar. Vakit geldi!»</p>

  <p class="block_17">Roma’nın borazanları Pilatus’un kulesinden çınlamasaydı Tanrı’nın avlusunda çok kan dökülecekti. Derken yüksek rahip Kayfa, tapınaktan çıkıp silahlarını bırakmaları için Levililere buyurdu... Başkaldıranın, mutlaka, hem de gürültüsüz patırtısız içine düşeceği bir tuzak kurmuştu kendi ustalığıyla.</p>

  <p class="block_17">Havariler İsa’nın çevresini almışlar, kaygı içinde bakıyorlardı. İşaret verecek miydi, vermeyecek miydi? Ne bekliyordu? Daha ne kadar bekleyecekti? Ne diye gecikiyordu? İşaret vermek üzere elini göğe kaldıracağına ne diye yere bakıp duruyordu? Tabii onun aceleye ihtiyacı yoktu âmâ onların vardı, onlar yoksuldular, her şeylerini feda etmişlerdi, yaptıklarının karşılığını alma vakti gelmişti...</p>

  <p class="block_17">«Karar ver Efendimiz!» diye Petrus. Yüzü kıpkırmızı olmuş, ter içinde kalmıştı. «İşaret ver!»</p>

  <p class="block_17">İsa kıpırdamadan duruyordu, gözlerini kapamıştı. Alnından iri ter taneleri damlıyordu. Günün yaklaşıyor Rabbim, deyip duruyordu kendi kendine, dünyanın sonu geldi. Bu sonu kendimin getirdiğini biliyorum ama ölerek... Bunu defalarca tekrar ettikten sonra cesaretlendi.</p>

  <p class="block_17">Yuhanna da ona doğru geldi. Omuzuna dokundu ve gözlerini açsın diye itti. «İşareti şimdi vermezsen,» dedi «hapı yuttuk. Bugünkü yaptığın ölüm demektir.»</p>

  <p class="block_17">«Ölüm demektir,» diye söze katıldı Tomas da, «ölmek istemediğimizi de bilesin.»</p>

  <p class="block_17">«Ölmek mi?» diye bağırdı Filipus ile Natanael irkilerek. «Biz buraya saltanat sürmeye geldik!»</p>

  <p class="block_17">Yuhanna, İsa’nın göğsüne yaslandı. «Ne düşünüyorsun Efendimiz?» diye sordu.</p>

  <p class="block_17">Ama İsa onu itti. «Yahuda gel yanıma!» dedi. Kızılsakal’ın sağlam yapılı kolu üstüne dayandı.</p>

  <p class="block_17">«Cesaret, Efendimiz,» diye fısıldadı Yahuda. «Vakit geldi. Onları utandırmamız gerek.»</p>

  <p class="block_17">Yakup Yahuda’ya nefretle bakıyordu. Eskiden İsa dönüp ona bakmazdı bile şimdiyse neydi bu dostluk, bu gizli fısıldaşmalar? «Bir şeyler karıştırıyorlar ikisi. Ne dersin Matta?»</p>

  <p class="block_17">«Hiç. Ben, sizlerin söylediklerinizi ve yaptıklarınızı yazıyorum. Benim işim bu.»</p>

  <p class="block_17">İsa, Yahuda’nın kolunu sıktı. Birden başı döner gibi oldu. Yahuda tuttu. «Yoruldun mu Efendimiz,» diye sordu.</p>

  <p class="block_17">«Evet, yoruldum.»</p>

  <p class="block_17">«Tanrı’yı düşün, gücün yerine gelir,» diye cevap verdi Kızılsakal.</p>

  <p class="block_17">İsa dengesini bularak havarilerine döndü. «Gelin, gidelim,» dedi.</p>

  <p class="block_17">Ama havariler yerlerinden kıpırdamıyorlardı. Oradan ayrılmak istemiyorlardı. Nereye gidilecekti? Beytanya’ya mı? Ne kadar kalınacaktı orada?.. Bu gidip gelmelerden bıkmışlardı artık.</p>

  <p class="block_17">«Bizi oyalıyor,» dedi Natanael yavaşça dostuna. «Yerimden kıpırdamıyorum ben!» Bunu söyledikten sonra, kös kös Beytanya’ya gitmeye başlayan havarilere katıldı.</p>

  <p class="block_17">Arkalarından, Levililerle Ferisiler kahkahadan patlayacaklardı nerdeyse. Çirkin, yuvarlak omuzlu, gençten bir Levili bir limon kabuğu fırlattı; kabuk gelip Petrus’un yüzüne çarptı.</p>

  <p class="block_17">«İyi nişan aldın Saul! Turnayı tam gözünden vurdun.»</p>

  <p class="block_17">Petrus, Leviliye saldırmak üzere dönmüştü ki Andreas</p>

  <p class="block_17">tuttu. «Sabırlı ol kardeşim,» dedi. «Bizim sıramız da gelecek.»</p>

  <p class="block_17">«Ne zaman? Kahrolasıca ne zaman Andreas?» diye homurdandı Petrus. «Görmüyor musun ne kötü durumlara düştük?»</p>

  <p class="block_17">Aşağılanmış bir halde sessizce yola düzüldüler. Arkalarındaki kalabalık, lanetler okuyarak dağıldı. Artık kimse gitmiyordu ardından, Efendi geçsin diye kimsenin yere giysisini serdiği yoktu. Filipus eşeği çekiyor, arkada da Natanael, eşeğin kuyruğunu tutuyordu. İkisi de hayvanı bir an önce sahibine teslim etmek istiyordu. Başlarının belaya girmesini istemiyorlardı. Güneş parlıyordu, ılık bir meltem esiyordu, yükselen toz bulutlan onları boğuyordu. Beytanya yolu üstünde, karşılarına koca bıyıklı iki arkadaşıyla birlikte Barabbas dikildi.</p>

  <p class="block_17">«Efendinizi nereye götürüyorsunuz?» diye bağırdı. «Başımıza gelenler! Korkudan neredeyse altlarına yapacaklar!»</p>

  <p class="block_17">«Lazarus’u diriltsin diye götürüyorlar!» diye cevap verdi Barabbas’ın arkadaşları, kahkahalar atarak.</p>

  <p class="block_17">Beytanya’ya vardıklarında, eve girerken yaşlı hahamın son nefesini vermek üzere olduğunu gördüler. Kadınlar, çevresinde diz çökmüştü, kıpırdamadan göçmesini seyrediyorlardı... Onu geri getirmek için ellerinden bir şey gelmeyeceğini biliyorlardı... İsa, yaklaşıp elini adamın alnına koydu. Haham gülümsedi ama gözlerini açmadı.</p>

  <p class="block_17">Canları sıkkın havariler avluda çömeldi. Konuşmuyorlardı. İsa Yahuda’ya başıyla işaret yaptı.</p>

  <p class="block_17">«Yahuda, kardeşim, vakit tamam. Hazır mısın?»</p>

  <p class="block_17">«Yine soruyorum sana, niye beni seçtin?»</p>

  <p class="block_17">«En güçlü olan sensin biliyorsun. Ötekiler dayanamaz. Yüksek rahip Kayfa ile görüştün mü?»</p>

  <p class="block_17">«Evet. Nerede ve ne zaman olacağını soruyor.»</p>

  <p class="block_17">«Fısıh’ın arifesinde, paskalya yemeğinden sonra Getsemane’de olacağını söyle. Cesaretli olmaya çalış Yahuda kardeşim. Ben de çalışıyorum.»</p>

  <p class="block_17">Yahuda başını salladı ve söz söylemeden ayın yükselmesini beklemek üzere yola çıktı.</p>

  <p class="block_17">«Kudüs’te ne oldu?» diye Salome oğullarına sordu. «Ne oldu da bu kadar sessiz duruyorsunuz?»</p>

  <p class="block_17">«Evimizi kum üstünde kurduk sanıyorum anne,» diye cevap verdi Yakup. «Olan oldu!»</p>

  <p class="block_17">«Peki, Efendimiz, ihtişam, altın işlemeli ipekliler, tahtlar... Beni aldattı mı yani?» İhtiyar kadın oğullarına bakarak el çırptı ama hiçbiri cevap vermedi.</p>

  <p class="block_17">Ay, Moab Dağları’nın ardından yükseldi, üzgün bir dolunaydı. Duraklayarak bir süre dağın doruğunda kaldı, dünyaya baktı, birden karar aldı, doruklardan kurtularak yükselmeye başladı. Lazarus’un karanlık evi sanki birden badanalanmış gibi pırıl pırıl parlamaya başladı.</p>

  <p class="block_17">Havariler tan ağarırken Hocanın çevresinde toplandılar. Konuşmuyordu, sanki onları ilk ya da son kez görüyormuş gibi hepsine ayrı ayrı bakıyordu. Öğleye doğru ağzını açtı: «Dostlarım, kutsal Fısıh bayramını sizlerle kutlamak istiyorum. Böyle bir günde atalarımız yola çıkmış, kölelik ülkesini arkalarında bırakıp çölün özgürlüğüne girmişti. Biz de bu Fısıh günü başka bir kölelikten çıkıp başka bir özgürlüğe girmiş bulunuyoruz. Kulakları olan işitsin!»</p>

  <p class="block_17">Kimse ağzını açmıyordu. Karanlık geliyordu bu sözler. Neydi bu yeni kölelik ve yeni özgürlük? Anlamıyorlardı. Biraz sonra Petrus konuştu: «Anladığım bir tek şey var Efendimiz. Fısıh koyunsuz olmaz. Koyunu nerede bulacağız?»</p>

  <p class="block_17">İsa acı acı gülümsedi. «Koyun hazır Petrus. Şu anda kendi kendine kesilmeye gidiyor, yoksullar yeni Fısıh’ı kutlayabilsin diye. Bu yüzden, koyun için kaygılanma sen.»</p>

  <p class="block_17">Köşede ses çıkarmadan duran Lazarus kalktı ve iskelet elini göğsüne koyarak şöyle dedi: «Efendimiz, hayatımı sana borçluyum, kötü olmasına rağmen, Hades’in karanlıklarından yine iyi. Bu yüzden Fısıh koyununu gidip armağan olarak kendim getireceğim. Dağ çobanı bir dostum var. Şimdilik hoşça kalın, ben gidiyorum.»</p>

  <p class="block_17">Havariler şaşkınlık içinde ona bakıyorlardı. Bu canlı cenaze kalkıp da kapıya gidecek gücü de nereden bulmuştu? İki kızkardeşi, gitmesin diye önlemek istediler ama onları itti, dayanmak için bir değnek aldı ve eşiği aştı.</p>

  <p class="block_17">Köy sokaklarından geçti. O geçerken kapılar açılıyordu. Korkan, şaşıran kadınlar bu iğne ipliğin yürüyüşüne hayret ediyorlar, vücuduna acayip acayip bakıyorlardı. Acı çekmesine rağmen ara sıra ıslık çalıyor, nasıl kesinlikle yeniden gençleştiğini göstermek istiyordu. Ama dudakları pek birleşemiyordu. Islığı bıraktı, ciddi bir ifade ile dağa, dostunun ağılına giden yokuşu çıkmaya başladı.</p>

  <p class="block_17">Bir taş atımı kadar ilerlememişti ki, çiçek açmış katırtırnakları arasından Barabbas sıçradı karşısına. Kaç gündür köyde dolaşıp durmuştu, bu anı bekliyordu; kahrolasıca dirilen herif burnunu dışarı çıkarır çıkarmaz öldürüvermek istiyordu. İnsanların onu ikide bir görüp mucizeyi hatırlamaması gerekti. Meryem’in oğlu onu dirilttiğinden beri epey izleyici toplamıştı. Bu bakımdan Lazarus gerisin geri mezarına gönderilmeli, işi bitirilmeliydi.</p>

  <p class="block_17">«Cehennem kaçkını seni,» diye ona, «seni görmek beni pek sevindirdi! Söyle bakalım, iyi vakit geçirdin mi orada ha? Hangisi iyi, hayat mı ölüm mü?»</p>

  <p class="block_17">«Okka her yerde bir,» diye cevap verdi Lazarus. Geçmek isledi, ama Barabbas koluyla engelledi.</p>

  <p class="block_17">«Kusura bakma ama sevgili hayalet,» dedi, «Fısıh geliyor, koyunum yok, bu sabah, Fısıh bayramını kutlayabilmem için koyun yerine karşıma çıkacak olan ilk canlıyı kurban edeceğim diye yemin ettim Tanrıma. Talihin varmış. Uzat boynunu bakalım. Tanrı’ya kurban edileceksin, düşün bir.»</p>

  <p class="block_17">Lazarus bağırmaya başladı. Barabbas gırtlağından yakaladı, ama birden korkuya kapıldı. Pamuk gibi bir şeydi elindeki. Hayır, hava gibiydi sanki. Tırnakları batıp çıkmasına rağmen tek bir kan damlası yoktu. Belki de hayalettir diye düşündü, çiçek bozuğu yüzü sapsarı kesildi.</p>

  <p class="block_17">«Acıdı mı?» diye sordu.</p>

  <p class="block_17">«Hayır,» dedi Lazarus, kaçmak için Barabbas’ın elinden kurtulmaya çalışarak.</p>

  <p class="block_17">«Dur!» diye bağırdı Barabbas, bu kez saçlarından yakaladı. Ama saç, derisiyle birlikte elinde kaldı. Lazarus’un kafatası güneşin altında sarımsı bir beyazlıkta parlıyordu.</p>

  <p class="block_17">«Lanet olsun sana!» diye mırıldandı Barabbas, tir tir titreyerek. «Allah belanı versin, hayalet misin sen?» Lazarus’un sağ koluna yapışıp hızla sarstı. «Söyle hayalet olduğunu, bırakacağım seni.»</p>

  <p class="block_17">Ama sallayınca kol elinde kaldı. Dehşete kapıldı. Çürümekte olan kolu çiçek açan katırtırnakları içine fırlatıp attı, tükürdü, midesi bulanmıştı. Öyle korkmuştu ki, saçları diken diken olmuştu. Bıçağına sarıldı. Acele bitirmek istiyordu işini. Dikkatle yakaladı ensesinden. Boğazını bir taşa koydu ve kesmeye başladı. Kesiyor, kesiyor ama bıçak işlemiyordu. Bir yün yığınını kesmek gibi bir şeydi bu. Barabbas’ın kanı dondu. «Ceset mi kesiyorum ben?» dedi kendi kendine. Kaçmak için bayır aşağı koşmaya başladı. Ama Lazarus’un hâlâ kımıldadığını gördü, kahrolası dostu onu görür de yeniden diriltir diye düşündü. Korkusunu yenerek Lazarus’u iki ucundan yakaladı ve çamaşır sıkar gibi büktü onu. Omurgaları kırıldı ve ortadan ikiye ayrıldı. Bunları katırtırnakları arasına gizledi; sonra da koşa koşa kaçtı. Koştu, koştu... Hayatında ilk kez korkuyordu.</p>

  <p class="block_17">Geri bakmaya cesaret edemiyordu. «Ah!» diye mırıldanıyordu, «Kudüs’e tam zamanında varıp Yakup’u bulabilseydim bir! Cini çıkarmak için bir muska verirdi bana!»</p>

  <p class="block_17">Bu sırada Lazarus’un evinde, İsa havarilere eğilmiş, görecekleri şeyin onları korkutup dağılmalarına sebep olmaması için zihinlerini aydınlatmaya çalışıyordu.</p>

  <p class="block_17">«Ben yolum,» dedi onlara, «aynı zamanda insanın yöneldiği evim. Hem kılavuzum, hem de kişinin karşıcı gittiği kimseyim. Hepinizin bana inanması gerek. Göreceğiniz şeyden ne olursa olsun, korkmayın, çünkü ben ölmedim. İşitiyor musunuz, ben ölemem.»</p>

  <p class="block_17">Yahuda kendi başına avluda duruyordu. Koca ayak parmaklarıyla çakılları deşiyordu. İsa ikide bir dönüp ona bakıyor, yüzünü dile getirilmez bir hüzün kaplıyordu.</p>

  <p class="block_17">«Efendimiz,» diye yakınıyordu Yuhanna, «niçin hep yanında kalması için onu çağırıp duruyorsun? Gözbebeklerine bakacak olsan bıçak görürsün içinde.»</p>

  <p class="block_17">«Hayır, sevgili Yuhanna,» diye cevap verdi İsa, «bıçak değil, çarmıh.»</p>

  <p class="block_17">Havariler tedirginlik içinde bakıştılar.</p>

  <p class="block_17">«Çarmıh mı?» diye bağırdı Yuhanna, İsa’nın göğsünün üstüne düşerek. «Efendimiz, kimdir çarmıha gerilecek olan?»</p>

  <p class="block_17">«O gözlere kim eğilir de bakarsa çarmıhta yüzünü görür. Ben baktım, kendi yüzümü gördüm.»</p>

  <p class="block_17">Ama havariler anlamamıştı. Çoğu güldü.</p>

  <p class="block_17">«İyi ki söyledin Efendimiz,» diye araya girdi Tomas. «Bana sorarsan, ben, ömrüm boyunca Kızılsakal’ın gözlerine bakmam!»</p>

  <p class="block_17">«Çocukların, torunların bakacaktır, Tomas,» dedi İsa. Pencereden Yahuda’ya baktı, Yahuda şimdi kapının basamağı üzerinde durmuş, Kudüs’e bakıyordu.</p>

  <p class="block_17">«Sözlerin karanlık Efendimiz,» diye yakındı Matta. «Nasıl yazayım ben şimdi defterime?» Deminden beri kalemini havada tutuyordu, bir şey anlayamıyor, yazamıyordu.</p>

  <p class="block_17">«Sen yazasın diye konuşmuyorum Matta,» dedi İsa acı acı. «Tevekkeli değil kâtiplere horoz demişler. Kalemini kâğıdı alıp ateşe atasım geliyor.»</p>

  <p class="block_17">Matta yazdıklarını çabucak toparlayıp sıvıştı oradan.</p>

  <p class="block_17">İsa’nın öfkesi yatışmamıştı. «Ben bir şey diyorum, sen başka şey yazıyorsun, seni okuyanlar da bambaşka türlü anlıyorlar. Ben çarmıhtan, ölümden, gökler hâkimiyetinden, Tanrı’dan söz ediyorum... Siz ne anlıyorsunuz? Her biriniz kendi acınızı, çıkarınızı ve isteklerinizi kutsal sözlere ekliyorsunuz, sözlerim kayboluyor, ruhum da yok oluyor. Buna dayanamam artık.»</p>

  <p class="block_17">Boğulur gibi ayağa kalktı. Birden zihninin ve yüreğinin kumla doldurulmakta olduğunu duydu.</p>

  <p class="block_17">Havariler korkudan sinmişlerdi, sanki İsa’nın elinde hâlâ üğendire vardı da kımıldamak istemeyen öküzler gibi kendilerine batıracağını sanıyorlardı. Dünya koşuldukları bir arabaydı; İsa sürüyordu, boyunduruk altında yer değiştiriyorlar ama yerlerinden kıpırdamıyorlardı... Onlara bakarak, İsa bütün gücünün gittiğini duydu. Yeryüzünden göğe giden yol uzundu, onlarsa orada kıpırdamadan duruyorlardı.</p>

  <p class="block_17">«Ben sizlerle daha ne kadar kalacağım?» diye bağırdı. «Gönlünde önemli sorular olan varsa, acele edip sorsun. Bana söyleyecek sözü olan, çabuk söylesin! İyi gelir bana, söyleyin, sonra ben gittikten sonra, bana iyi söz söylemek fırsatını bulamadığınız için yakınmayın, beni ne kadar sevdiğinizi bana belirtecek fırsatı bulamadığınız için yakınmayın. O zaman iş işlen geçmiş olacak.»</p>

  <p class="block_17">Kadınlar dinliyorlardı. Bir köşede yığın halinde duruyorlardı, çenelerini dizleri arasına almışlardı. İkide bir ah çekiyorlardı. Her şeyi anlıyorlar, ama ağızlarını açıp bir şey söyleyemiyorlardı. Birden Magdalena bir çığlık attı. İlk o sezmişti, içinde cenaze iniltileri patlak vermişti. Sıçrayıp içeri odasına gitti. Yastığının altında yanında taşıdığı kristal şişeyi buldu. Bir gecenin karşılığını olarak eski bir sevgilisinin verdiği Arap kokusu vardı içinde. İsa’nın ardından giderken hep yanında taşırdı. Zavallıcık kendi kendine şöyle derdi: Tanrı büyüktür, kim bilir belki bir gün sevgilimin saçlarını değerli kokuyla yıkarım, bir de bakarsınız, günün birinde benim yanımda damat olarak durur. Bağrındaki gizli özlemlerdi bunlar; ama şimdi sevgilisinin vücudu ardında Eros’u değil, ölümü görüyordu. O da bir evlilik gibi koku gerektirirdi. Yastığının altından kristal şişeyi aldı, göğsüne bastırıp ağlamaya başladı... Göğsünde onu bir bebek gibi sallayarak kimse duymasın diye sessiz sessiz ağladı. Sonra gözlerini sildi, dışarı çıktı, gidip İsa’nın ayaklarına kapandı. İsa, eğilip onu kaldırmadan önce, Magdalena şişeyi kırdı, kokulu mür kutsal ayaklara saçıldı. Sonra ağlayarak saçını döküp kokulu ayakları sildi. Geri kalan kokuyu sevgilisinin başına sürdü. Sonra yeniden yere kapanarak ayaklarını öpmeye başladı.</p>

  <p class="block_17">Havariler hareketle gelmişti.</p>

  <p class="block_17">«Böyle pahalı bir kokuyu boşa harcamak yazık,» dedi tüccar Tomas. «Salmış olsaydık, nice yoksulu besleyebilirdik.»</p>

  <p class="block_17">«Nice öküzlere çeyiz olurdu,» dedi Natanael.</p>

  <p class="block_17">«Koyun alırdık,» dedi Filipus.</p>

  <p class="block_17">«Kötüye işaret,» dedi Yuhanna mırıldanıp iç çekerek... «Bu gibi kokularla zenginlerin cenazeleri yıkanır. Keşke yapmasaydın Maria. Ya Şaron sevgili kokusunu alır da gelirse...</p>

  <p class="block_17">İsa gülümsedi. «Yoksul eksik olmayacaktır çevremizde,» dedi, «ama beni her zaman aranızda bulamayacaksınız. Bu yüzden bir şişe kokunun benim uğruma harcanmasının önemi yok. Öyle zamanlar da olabilir ki, israf bile, göğe çıkıp bacısı asalet ile yan yana oturur. Yuhanna, sevgili Yuhanna: Sıkılmayasın. Ölüm daima gelir. Saçlar kokuluyken gelmesi daha iyidir.»</p>

  <p class="block_17">Ev, bir zengin mezarı gibi kokuyordu. Yahuda göründü, kısa bir bakış fırlattı İsa’ya. Havarilere sırrı açmış olabilir miydi? Ölmek üzere olanı mür ile mesh mi ediyorlardı? Ama İsa gülümsüyordu.</p>

  <p class="block_17">«Yahuda kardeşim,» dedi, «gökteki kırlangıç, yerdeki geyikten daha tez koşar, kırlangıçtan daha çabuk da insanın zihni uçar, insanın zihninden daha hızlı ise kadın yüreği vardır.» Konuşması biterken Magdalena’yı gösterdi.</p>

  <p class="block_17">Petrus ağzını açtı: «Birçok şey söyledik, ama en önemlisini unuttuk. Kudüs’te nerde geçireceğiz Fısıh’ı, Efendimiz? Bana sorarsan Kireneli Simun’un meyhanesine gidelim.»</p>

  <p class="block_17">«Tanrı başka türlü buyurdu,» dedi İsa. «Kalk Petrus. Yuhanna’yı al ve Kudüs’e git. Orada, sırtında testi taşıyan birini göreceksin. Onun peşi sıra git. Bir eve girecektir. Sen de gir, sahibine de ki: ‘Efendimizin selamı var, Fısıh yemeğini havarileriyle yemek üzere sofrasını nereye kurdunuz’ diye sor. O, ‘Benden selam söyle Efendisine. Her şey hazırdır. Onu bekliyoruz,’ diyecektir.»</p>

  <p class="block_17">Havariler bakıştılar, bebekler gibi hayretler içindeydiler.</p>

  <p class="block_17">«Ciddi mi söylüyorsun?» diye sordu Petrus şaşı gözlerle. «Her şey hazır mı? Koyun, kebap şişleri, şarap, her şey?»</p>

  <p class="block_17">«Her şey,» dedi İsa. «Haydi gidin, inanın. Burada biz oturup konuşuyoruz, ama Tanrı oturup konuşmuyor. İnsanlar için çalışıyor.»</p>

  <p class="block_17">O sırada evin arkasındaki köşeden zayıf bir hırıltı duyuldu. Hepsi de utanarak döndü. Bütün bu süre içinde ölümle pençeleşen yaşlı hahamı unutmuşlardı! Ardında üç kadınla Magdalena koştu. Havariler yatağın başına vardılar. İsa yine elini yaşlı adamın buz kesilmiş dudaklarına koydu. Adam gözlerini açtı, onu görünce gülümsedi. Derken eliyle kadınlara ve erkeklere gitmelerini işaret etti. Yalnız kalınca, İsa eğilip dudağından öptü. İhtiyar yüzü pırıl pırıl, İsa’nın gözleri içine bakıyordu.</p>

  <p class="block_17">«Ağacı yeniden gördüm. İlyas’ı, Musa’yı ve seni. Artık eminim... Gidiyorum!»</p>

  <p class="block_17">«Tanrı seni kutsal kılsın Peder. Memnun musun?»</p>

  <p class="block_17">«Evet. Elini ver öpeyim.»</p>

  <p class="block_17">İsa’nın elini yakaladı ve buz dudaklarını uzun süre oraya yapışık tuttu. Vecd içinde ona bakıyor, ses çıkarmadan allahaısmarladık diyordu. Ama çok geçmeden yine konuştu:</p>

  <p class="block_17">«Sen ne zaman geleceksin oraya, yükseklere?»</p>

  <p class="block_17">«Yarın, Fısıh bayramında. Orada görüşürüz yine, Peder!»</p>

  <p class="block_17">İhtiyar haham ellerini kavuşturdu.</p>

  <p class="block_17">«Çöz bağlarını kulunun, Tanrım,» diye mırıldandı. «Gözlerim kurtarıcıyı gördü!»</p>

  <p class="block_17">Güneş ufka varmış, kıpkırmızı, batmak üzereydi. Göğün karşı ucunda, doğuda, mavimsi beyaz bir parlaklık belirmişti. Nerdeyse paskalya ayı yükselecekti: Koskoca, sessiz. Güneşin soluk ışınları hâlâ giriyordu evin içine, İsa’nın ince yüzüne eğik olarak iniyor, havarilerin alınlarını, burunlarını ve ellerini yakalıyor, köşeye giderek, yaşlı hahamın sakin, mutlu, arlık ölümsüz olmuş yüzünü okşuyordu. Maria tezgâhı başındaydı. Baştanbaşa gölgeyle kaplıydı. Kimse gözyaşlarının yanaklarından aşağı, çenesine ve yarı örülmüş olan kumaş üstüne aktığını görmüyordu. Ev hâlâ kokuyordu; İsa’nın parmak uçlarından mür damlıyordu.</p>

  <p class="block_17">Sessiz sessiz otururken, gece yaklaştıkça herkesin yüreği daha bir ezilirken, pencereden kılıç gibi bir kırlangıç girdi, başları üzerinde üç kere dolaştı, sevinç içinde baktı, derken ok gibi güneşe doğru atıldı. Beyaz karnını, çentikli kanallarını görmeye vakit bile bulamadılar.</p>

  <p class="block_17">Beklenen esrarlı işaret buymuş gibi İsa kalktı. «Vakit tamam,» dedi.</p>

  <p class="block_17">Ocağa, alet ve edevatlara, kaplara, çanaklara, lambaya, su testisine, tezgâha doğru bir süre baktı; derken bakışları dört kadına doğru, İhtiyar Salome’ye, Marta’ya, Magdalena’ya ve doku dokuyan Maria’ya yöneldi, en sonra da sonsuz hayata kavuşmuş olan beyaz ihtiyar adama gitti.</p>

  <p class="block_17">«Elveda!» dedi elini sallayarak.</p>

  <p class="block_17">Üç genç kadının hiçbiri cevap veremedi. Ama ihtiyar Salome: «Bize öyle bakma, yavrum,» dedi. «Sanki bir daha bizi görmeyecekmiş gibi bakıyorsun.»</p>

  <p class="block_17">«Elveda!» dedi yine İsa. Kadınlara yaklaştı ve elini ilkin Magdalena’nın, sonra da Marta’nın saçı üstüne koydu. Dokuyan kadın yerinden kalkıp yaklaştı. O da başını önüne eğdi. Sanki kendilerini kutsuyormuş, onlara sarılıyormuş gibi, sanki üçünü birden hep birlikte kalmak üzere alıp götürecekmiş gibi geliyordu onlara. Derken üçü birden ansızın ağıta başladılar.</p>

  <p class="block_17">Avluya çıktılar. Havariler arkalarından gidiyorlardı. Kuyunun üstünde, avlunun çitinden bir hanımeli açmıştı. Gece içinde, kokusu iç bayıyordu. İsa elini uzatıp kopardı, dişleri arasına soktu. Tanrı bana güç versin, diye dua ediyordu içinden, şu ince çiçeği dişlerimin arasında tutabilecek kadar güç versin, bütün çarmıha geriliş acılarının sonuna kadar, ısırmadan tutabileyim onu!</p>

  <p class="block_17">Sokak kapısının eşiğinde bir kez daha durdu, elini kaldırdı ve derin bir sesle bağırdı:</p>

  <p class="block_17">«Elveda kadınlar!»</p>

  <p class="block_17">Hiçbiri cevap vermedi. İniltileri, avluda çınlıyordu.</p>

  <p class="block_17">İsa öne geçti, topluluk da Kudüs’e doğru yola çıktı. Moab Dağları’ndan dolunay yükseldi. Güneş Yahudiye Dağları ardından battı. Bir süre, göğün iki mücevheri birbirine baktılar. Derken biri yükseldi, öteki battı.</p>

  <p class="block_17">İsa, yanında yürüyen Yahuda’ya başıyla işaret etti. Aralarında bir sır olmalıydı, sessiz sessiz konuşuyorlardı. Bazen İsa bazen Yahuda, başını öne eğiyordu; her biri de sanki her bir kelime bir altın parçasıymış gibi cevabını tartarak veriyordu.</p>

  <p class="block_17">«Üzülüyorum Yahuda kardeşim,» dedi İsa, «ama gerekli.»</p>

  <p class="block_17">«Sana önce de sordum Efendimiz. Başka yolu yok mu bunun?»</p>

  <p class="block_17">«Hayır Yahuda kardeşim. Keşke olaydı, istemez miydim? Ben de aradım durdum, bekledim şimdiye dek ama boşuna. Hayır, yok başka yolu. Dünyanın sonu geldi. Bu dünya, bu şeytan hâkimiyeti yok edilecek, gökler hâkimiyeti inecek. Ben getireceğim onu. Nasıl mı? Ölerek. Başka çaresi yok. Titreme öyle Yahuda, kardeşim. Üç gün sonra dirileceğim.»</p>

  <p class="block_17">«Bunu beni avutmak için söylüyorsun, yüreğim parçalanmadan seni ele vereyim diye. Dayanıklılığımdan söz ediyorsun. Beni cesaretlendirmek için söylüyorsun böyle. Hayır, o müthiş ân’a yaklaştıkça... Hayır, efendimiz, hayır, dayanamayacağım!»</p>

  <p class="block_17">«Dayanacaksın Yahuda, kardeşim. Tanrı sana gücünü verir, ne kadar gerekse, o kadarını verecektir, çünkü benim öldürülmem, senin de beni ele vermen gerek. İkimiz dünyayı kurtarmalıyız. Yardım et bana.»</p>

  <p class="block_17">Yahuda başını eğdi. Bir süre sonra sordu, «Efendine ihanet etmen gerekseydi, eder miydin?»</p>

  <p class="block_17">İsa uzun uzun düşündü. Sonunda, «hayır, yazık ki, edemezdim. Bu yüzden Tanrı bana acıdı da daha kolay ödev verdi: Çarmıha gerilmeyi.»</p>

  <p class="block_17">İsa kolundan tuttu ve yavaş, etkileyici bir sesle konuştu. «Beni yalnız bırakma. Yardım et bana. Yüksek rahip Kayfa’ ya söylemedin mi? Tapınak köleleri, beni yakalayacak olanlar silahlanmış, hazır değiller mi? Her şey düşündüğümüz gibi olmadı mı Yahuda? Haydi bu gece hep birlikte Fısıh bayramını kutlayalım. Ben sana işaret verdiğimde gider alır gelirsin onları. Karanlık gün sayısı sadece üç. Şimşek gibi gelip geçecektir, üçüncü gün de, vecd içinde raks edeceğiz hep birlikte, ben dirildiğimde!»</p>

  <p class="block_17">«Ötekiler bunu bilecek mi?» diye sordu Yahuda başparmağıyla arkasındaki havarileri göstererek.</p>

  <p class="block_17">«Bu gece söyleyeceğim. Muhafızlarla Levililer beni yakaladıklarında herhangi bir karşı koyma olmasın diye.»</p>

  <p class="block_17">Yahuda horgörür bir davranışla dudak büktü. «Onlar mı karşı koyacaklar? Nereden buldun onları Efendimiz, biri ötekinden beter.»</p>

  <p class="block_17">İsa başını önüne eğdi, bir şey söylemedi.</p>

  <p class="block_17">Ay yükseldi, yeryüzüne aktı, taşları, ağaçları insanları meshetti. Lacivert gölgeler düştü toprağa. Geride havariler toplanmışlar konuşuyorlar, tartışıyorlardı. Kimi şöleni düşündükçe, ağzını yalıyor, kimi İsa’nın iğneleyici sözleri konusunda kaygıyla konuşuyordu; Tomas da zavallı ihtiyar hahamı düşünüyordu:</p>

  <p class="block_17">«Onun işi bitti. Şimdi sıra bizde!»</p>

  <p class="block_17">«Ne, biz de mi öleceğiz yani?» dedi Natanael şaşkın şaşkın. «Ölümsüzlüğe gittiğimizi söylemedik mi?»</p>

  <p class="block_17">«Öyle ama, ilkin ölmemiz gerekiyormuş,» diye Filipus açıkladı ona.</p>

  <p class="block_17">Natanael başını salladı. «Kötü bir yoldan gidiyoruz ölümsüzlüğe,» diye homurdandı. «Görürsün bak, cehennemde hiç de hoş vakit geçireceğimizi sanmıyorum!»</p>

  <p class="block_17">Bir hayalet gibi beyaz ve donuk, Kudüs, karşılarında, ay ışığı altında yükseliyordu. Evler ay ışığında sanki yerden kopmuş, havada asılı duruyordu. Mezmur okuyanlar ve kesilen hayvanlardan çıkan gürültüler gece içinde daha belirli bir şekilde duyuluyordu.</p>

  <p class="block_17">Petrus ile Yuhanna kalenin doğuya açılan kapısında bekliyorlardı. Yüzleri parlak ay altında parlıyordu, sevinç içinde onları karşıladılar. «Her şey dediğin gibi oldu Efendimiz. Sofra kurulu. Her şey hazır.»</p>

  <p class="block_17">«Evin sahibini soracak olursanız,» diye ekledi Yuhanna, «her şeyi hazırladıktan sonra yok oldu.»</p>

  <p class="block_17">İsa gülümsedi. «Ev sahibinin ortadan kaybolması konukseverliğin en yüksek noktası.»</p>

  <p class="block_17">Hepsi de adımlarını sıklaştırdılar. Sokak insan doluydu, fenerler, mersin ağaçlarında sallanmaklaydı. Fısıh mezmuru kapalı kapıların ardından yankılanıyordu.</p>

  <p class="block_19"></p>

  <p class="block_20">İSRAİL MISIRDAN GÖÇTÜĞÜNDE, YAKUP SOYU BARBARLARDAN KURTULDUĞUNDA, DENİZ BAKTI VE KAÇTI</p>

  <p class="block_20">ERDEN TERS AKMAYA BAŞLADI, DAĞLAR KOÇLAR GİBİ SIÇRADI, TEPELER KOYUNLAR GİBİ NEDEN KAÇTIN EY DENİZ</p>

  <p class="block_20">VE SEN ERDEN, NE DİYE TERS DÖNDÜN?</p>

  <p class="block_20">NEDEN SIÇRADINIZ EY DAĞLAR KOÇLAR GİBİ VE SİZ TEPELER, KOYUNLAR GİBİ?</p>

  <p class="block_20">RABBİN ÖNÜNDE TİTRE EY TOPRAK!</p>

  <p class="block_20">İSRAİL’İN TANRISININ ÖNÜNDE, DOKUNMASIYLA KAYALARI GÖLE ÇEVİREN, TAŞLARDAN SERİN SU FIŞKIRTAN!</p>

  <p class="block_18"></p>

  <p class="block_17">Sokaktan geçerken havariler de Fısıh mezmurunu okumaya başlamışlardı. Petrus ile Yuhanna önde gidiyor, onlara kılavuzluk ediyordu. İsa ile Yahuda’dan başka herkes kaygısını unutmuş, kendilerini bekleyen masaya doğru koşuyorlardı.</p>

  <p class="block_17">Petrus ile Yuhanna durdular, kesilmiş koyunun kanına batırılarak parmakla iz yapılmış olan bir kapıyı açtılar ve aç sürü içeri daldı. Avludan geçip taş bir merdivenden üst kata çıktılar. Sofra kurulmuştu. Üç tane yedi kollu avize, koyunu, şarabı, mayasız ekmeği, çerezleri aydınlatıyor, uzun bir yolculuğa çıkacaklarmış gibi, yerken ellerinde tutmaları gereken asaları da ışıtıyordu.</p>

  <p class="block_17">«Sizinle karşılaşmak bizleri pek sevindirdi!» dedi İsa ve elini kaldırarak görünmeyen ev sahibini kutsadı.</p>

  <p class="block_17">Havariler güldüler. «Kimi selamlıyorsun efendimiz?» diye sordular.</p>

  <p class="block_17">«Görünmeyeni,» dedi İsa onlara sert bir bakış fırlatarak.</p>

  <p class="block_17">Beline koca bir havlu bağladı; su alıp diz çökerek, havarilerinin ayaklarını yıkamaya başladı.</p>

  <p class="block_17">«Efendimiz, hiçbir zaman ayaklarımı yıkamana müsaade edemem!» diye bağırdı Petrus.</p>

  <p class="block_17">«Petrus, ayaklarını yıkamazsam, göklerin hâkimiyetinde katılamazsın bana.»</p>

  <p class="block_17">«O halde, Efendimiz, sadece ayaklarımı değil, ellerimi, başımı da yıka.»</p>

  <p class="block_17">Sofra başına oturdular. Açlıktan ölüyorlardı, ama kimse elini uzatmak istemiyordu. Hocanın yüz ifadesi haşindi, dudaklarında acı okunuyordu. Bakışlarını bir bir havariler üzerinde gezdiriyordu: Sağındaki Petrus ile solundaki Yuhanna’ ya, karşısındaki, yardım etmekten hoşlanmayan suç ortağı, mezarı Kzılsakal’a da bakıyordu.</p>

  <p class="block_17">«İlkin,» dedi, «atalarımızın kölelik ülkesinde döktüğü gözyaşlarını hatırlamamız için tuzlu su içeceğiz.»</p>

  <p class="block_17">Tuzlu su dolu testiyi alıp Yahuda’nın bardağına taşarcasına doldurdu, sonra da başkalarının bardaklarına birer yudum koydu, derken kendine de ağzına kadar doldurdu.</p>

  <p class="block_17">«İnsanların özgürlük uğruna çektikleri acıları, kaygıları ve döktükleri gözyaşlarını hatırlayalım!» dedi ve ağzına kadar tuzlu suyla dolu bardağını bir dikişte içti.</p>

  <p class="block_17">Ötekiler suratlarını buruşturarak içtiler. Yahuda da, İsa gibi bardağının içindekini bir içişte bitirdi. Efendisine göstererek bardağı baş aşağı çevirdi. Tek bir damla bile kalmamıştı.</p>

  <p class="block_17">«Kahraman bir savaşçısın Yahuda,» dedi İsa gülümseyerek. «En ağır acıya bile katlanabilirsin.»</p>

  <p class="block_17">Mayasız ekmeği alıp bölüştürdü. Sonra koyunu kotardı. Herkes elini uzatıp, Yasanın çizdiği acı otlardan payına düşeni aldı: Defne yaprağı ve kekik. Esaretleri sırasında atalarının yapmış olduğu tuğlaların hatırası olarak etin üstüne kırmızı salça döktüler. Yasanın dediği gibi çabuk çabuk yediler. Her biri eline bir asâ aldı ve bir ayağı havada, oradan ayrılmaya hazırlandı.</p>

  <p class="block_17">İsa yemiyor, onları seyrediyordu. Onun elinde de asâ vardı, uzun bir yolculuğa çıkacakmış gibi bir ayağı havadaydı. Kimse konuşmuyordu. Bütün işitilen sesler, çenelerin çarpmasından, şarap bardaklarının şıkırtısından ve kemik yalayan dillerin çıkardığı seslerden ibaretti. Ay tepedeki pencereden girdi. Masanın yarısı aydınlandı, öteki yarısı kırmızı bir karanlığa gark oldu.</p>

  <p class="block_17">Derin bir sessizlikten sonra İsa ağzını açtı: «Fısıh demek yolculuk demektir yoldaşlarım. Karanlıktan aydınlığa, esaret</p>

  <p class="block_17">ten özgürlüğe olan yolculuk. Ama bu gece kutladığımız Fısıh, daha da ileri gidiyor. Bu akşamki Fısıh ölümden ölümsüzlüğe giden yolu ifade ediyor. Ben başta gidiyorum arkadaşlar, sizler için yolu açıyorum.»</p>

  <p class="block_17">Petrus ürperdi. «Efendimiz,» dedi, «yine ölümden söz etmeye başladın, yine iki yüzü keskin bir bıçak gibi sözlerin. Başına büyük bir bela gelmek üzereyse açık konuş. Biz erkeğiz.»</p>

  <p class="block_17">«Doğru, efendimiz,» dedi Yuhanna. «Sözlerin şu acı otlardan daha acı. Bize acı da, açık konuş.»</p>

  <p class="block_17">İsa, dokunmadığı ekmek payını alıp lokma lokma havarileri arasında bölüştürdü.</p>

  <p class="block_17">«Alın, yiyin,» dedi. «Bu benim vücudumdur.»</p>

  <p class="block_17">Şarap bardağını da aldı, hâlâ ağzına kadar dolu duruyordu; ağızdan ağıza geçirilmesini söyledi. Hepsi de içtiler.</p>

  <p class="block_17">«Alıp içtiniz.» dedi. «Bu benim kanımdır.»</p>

  <p class="block_17">Her bir havari kendi ekmek lokmasını yedi ve yudum yudum şarabını içti. Başları dönmeye başladı. Şarap onlara kan gibi koyu ve tuzlu geliyordu; ekmek lokması yanan bir kor gibi karınlara indi. Birden, dehşet içinde hepsi de, İsa’nın içlerinde kök saldığını ve içlerini kemirmeye başladığını duydular. Petrus dirseklerini masaya dayayarak ağlamaya başladı. Yuhanna İsa’nın göğsüne doğru eğildi:</p>

  <p class="block_17">«Bizden ayrılmak istiyorsun Efendimiz, ayrılmak istiyorsun,» diye mırıldanıp duruyor, başka söyleyecek söz bulamıyordu.</p>

  <p class="block_17">«Bir yere gitmiyorsun!» diye bağırdı Andreas. «Geçen gün ‘Bıçağı olmayan hırkasını satsın alsın!’ demiştin. Üstümüzdekileri satar, silahlanırız; sonra gelsin bakalım Şaron, sıkıyorsa gelsin, bakalım sana dokunabilir mi!»</p>

  <p class="block_17">«Hepiniz beni bırakıp gideceksiniz,» dedi İsa; şikâyet eder gibi değildi. «Hepiniz.»</p>

  <p class="block_17">«Ben, hiçbir zaman!» diye bağırdı Petrus, gözyaşlarını silerek.</p>

  <p class="block_17">«Petrus, Petrus, horoz ötmeden daha, üç kere inkâr edeceksin beni!»</p>

  <p class="block_17">«Ben mi, ben mi?» diye haykırdı Petrus göğsüne yumruk indirerek. «Ben mi inkâr edeceğim seni? Ölüme dek seninleyim!»</p>

  <p class="block_17">«Ölüme dek!» dediler bütün havariler, vecd içinde ayağa sıçrayarak:</p>

  <p class="block_17">«Oturun,» dedi İsa sakince. «Daha saati gelmedi. Bu Fısıh’ta sizlere büyük bir sır açacağım. Zihinlerinizi, yüreklerinizi açın, korkuya kaptırmayın kendinizi!»</p>

  <p class="block_17">«Söyle, efendimiz,» diye mırıldandı Yuhanna, yüreği bir saz gibi titreyerek.</p>

  <p class="block_17">«Yediniz değil mi? Artık açlığınız kalmadı, öyle değil mi? Bedeniniz doydu, değil mi? Artık bırakın da ruhunuz huzur içinde dinlesin, olur mu?»</p>

  <p class="block_17">Titreyerek, hepsi de İsa’nın dudaklarına baktılar.</p>

  <p class="block_17">«Sevgili yoldaşlar,» diye bağırdı, «elveda! Ben gidiyorum!»</p>

  <p class="block_17">Havariler çığlıklar atarak üstüne çullandılar, gitmesin diye tuttular. Çoğu ağlıyordu. Ama İsa sakin sakin Matta’ya döndü.</p>

  <p class="block_17">«Matta, Kutsal Yazıları ezbere bilirsin sen. Ayağa kalkıp yüksek sesle İşaya peygamberin kehanetli sözlerini oku da yürekleri yatışsın. Hatırlarsın: ‘Rabbin gözünde küçük, narin bir ağaç gibi büyüdü...’»</p>

  <p class="block_17">Sevinçle ayağa fırladı Matta. Omuzları kambur duruyordu, bacakları çarpıktı, kuruydu, uzun ince parmaklan is lekesi içindeydi; ama birden nasıl da dimdik durdu! Yanakları alev aldı, boynu şişti ve peygamberin sözleri yüksek tavanlı odada acı ve kudretle yankılandı:</p>

  <p class="block_17">RABBİN GÖZÜNDE KÜÇÜK NARİN BİR AĞAÇ GİBİ BÜYÜDÜ</p>

  <p class="block_17">SUSUZ AĞAÇTAN FIŞKIRAN, NE GÜZELDİ, NE PARLAKTI, GÖZLERİMİZİN SEÇEBİLECEĞİ KADAR;</p>

  <p class="block_17">YÜZÜNDE HOŞUMUZA GİDECEK HİÇBİR ÖZELLİK YOKTU İNSANLAR ONU HORGÖRDÜLER, GERİ ÇEVİRDİLER ACILI BİR ADAM, ACIYI TANIYAN KİŞİ YÜZÜMÜZÜ ÇEVİRİP DEĞER VERMEDİK ONA.</p>

  <p class="block_17">AMA BÜTÜN ACILARIMIZI ÜSTÜNE ALDI BİZİM SUÇLARIMIZLA YARALANDI BİZİM ALÇAKLIĞIMIZ ONU ZEDELEDİ O KAMÇI YEDİ BİZ İYİLEŞTİK.</p>

  <p class="block_17">CEZA YEDİ, ACILARA BOĞULDU, YİNE DE AÇMADI AĞZINI, KESİLMEYE GİDEN KOYUN GİBİ AÇMADI AĞZINI.</p>

  <p class="block_17">«Yeter,» dedi İsa içini çekerek. Yoldaşlara döndü:</p>

  <p class="block_17">«İşaya peygamberin sözünü ettiği kişi benim,» dedi sakince. «Kesilmeye götürülen koyun benim ve ağzımı açmayacağım.» Bir süre durduktan sonra devam etti: «Doğduğum günden beri kesilmeye götürüldüm.»</p>

  <p class="block_17">Şaşkın havariler, açık ağızlarla ona bakıyor, söylemiş olduğu sözleri anlamaya çalışıyorlardı; derken birden, hep birlikte, yüzlerini masanın üstünde saklayıp ağıt okumaya başladılar.</p>

  <p class="block_17">Bir ara İsa’nın yüreği burkuldu. Bu inildeyen yoldaşlarını nasıl bırakabilirdi? Gözlerini kaldırıp Yahuda’ya baktı. Yahuda’nın sert bakışlı mavi gözleri uzun süredir İsa’nın üstünde takılmıştı. Efendisinin içinde olup bitenleri kestirmişti, sevginin, gücü ne kadar kolay felce uğratabileceğini biliyordu. İki bakış havada karşılaştı ve birkaç saniye havada güreştiler, biri haşin, amansız, öteki yalvarır, acılı. Derken İsa başını sallayarak Yahuda’ya acı acı gülümsedi ve yeniden havarilere döndü:</p>

  <p class="block_17">«Niçin ağlıyorsunuz?» diye sordu onlara. «Niçin ölümden korkuyorsunuz? Tanrı’nın başmeleklerinden, insanı en çok sevenler arasında en esirgeyicisi. Benim şehit düşmem, çarmıha gerilmem şart, cehenneme inmem gerek. Ama üç</p>

  <p class="block_17">gün içinde mezarımdan fırlayacağım ve göğe çıkarak Babamın yanında oturacağım.»</p>

  <p class="block_17">«Bizi yine yalnız mı bırakacaksın?» diye bağırdı Yuhanna ağlayarak. «Bizi de al götür cehenneme, cennete!»</p>

  <p class="block_17">«Yeryüzündeki görev de ağır bir görev sevgili Yuhanna. Sizlerin hepinizin toprak üstünde kalmanız gerek, kalıp çalışmalısınız. Burada, toprakta savaşacaksınız; sevin ve bekleyin, ben döneceğim!»</p>

  <p class="block_17">Yakup efendisinin ölümüne alışmıştı ve yeryüzünde yalnız kaldıklarında, onsuz neler yapacaklarını düşünüp duruyordu.</p>

  <p class="block_17">«Tanrı’nın ve Efendimizin buyruğuna karşı gelemeyiz. Peygamberlerin dediği gibi senin görevin ölmek, efendimiz; bizimkiyse, yaşamak; yaşayalım ki, söylediğin sözler kaybolup gitmesin. Onları Kutsal Yazılara katacağız, yasalar yapacağız, kendi havralarımızı kuracağız, kendi yazıcılarımız ve Ferisilerimiz olacak.»</p>

  <p class="block_17">İsa dehşete kapılmıştı. «Sen ruhu çarmıha geriyorsun, Yakup,» diye bağırdı. «Hayır, hayır, böyle yapmanızı istemiyorum!»</p>

  <p class="block_17">«Ancak bu şekilde ruhun hava olup kaçmasını engelleyebiliriz,» diye karşı çıktı Yakup.</p>

  <p class="block_17">«Ama o zaman özgürlüğünü yitirir; ruh olmaz!»</p>

  <p class="block_17">«Önemi yok. Ruh gibi durur. Bizim görevimiz için yeter.»</p>

  <p class="block_17">Soğuk bir ter boşandı İsa’dan. Acele havarilere baktı. Kimse de karşı koymak için başını kaldırmamıştı. Petrus, Zebedi’nin oğluna hayranlıkla bakıyordu. Yaratıcı bir zihni vardı; babasının bütün parlak niteliklerini almıştı, şimdi de görürsünüz bakın, her şeyi Efendimiz için ayarlayacaktı... Isa ümitsizlik içinde ellerini kaldırdı. Yardım ister gibiydi.</p>

  <p class="block_17">«Avutucuyu göndereceğim size, hakikatin ruhunu. O sizlere kılavuzluk eder.»</p>

  <p class="block_17">«Avutucuyu çabuk gönder,» diye bağırdı Yuhanna, «ki</p>

  <p class="block_17">biz dc yoldan sapıp seni görmekten yoksun kalmayalım sonra!»</p>

  <p class="block_17">Yakup inatçı başını salladı. «O da, sözünü ettiğin hakikat ruhu da çarmıha gerilecektir. İnsanlar var oldukça, ruhun çarmıha gerileceğini bilirsin efendimiz. Ama önemi yok. Arkada daima kalan bir şey olur, o da, bence, yeter bize.»</p>

  <p class="block_17">«Bana yetmez!» diye bağırdı İsa.</p>

  <p class="block_17">Yakup, bu acıklı çığlığı duyunca tedirgin oldu. Yaklaşıp efendisinin elini tuttu. «Evet, senin için yeterli değil Efendimiz,» dedi. «Çarmıha gerilmen bu yüzden. Sözüne karşı çıktığım için bağışla beni.»</p>

  <p class="block_17">İsa elini, onun inatçı başı üstüne koydu. «Tanrı dilerse ruh varsın bu dünyada durmadan çarmıha gerilsin, çarmıh da kutsansın. Sevgiyle, sabırla ve inançla taşıyalım onu. Bir gün omuzlarımız üstünde kanatlanır.»</p>

  <p class="block_17">Konuşmuyorlardı. Ay şimdi epey yükselmişti gökte, sofra üstünde bir ölüm ışığı dolaşıyordu. İsa ellerini kavuşturdu.</p>

  <p class="block_17">«Günlük iş bitti,» dedi. «Yapmam gereken şeyi yaptım; söylemem gerekeni söyledim. Ödevimi yaptım sanıyorum. Şimdi ellerimi kavuşturuyorum.»</p>

  <p class="block_17">Yahuda’ya işaret elti, Yahuda kalktı, meşin kemerini sıktı, eğri asasını aldı. Allahaısmarladık dermiş gibi ona el salladı.</p>

  <p class="block_17">«Bu gece,» dedi, «Sedron Vadisi’nin ötesindeki Getsemane’nin zeytinlikleri altında dua edeceğiz. Yahuda, kardeşim git, Tanrı yardımcın olsun. Tanrı yanından ayrılmasın!»</p>

  <p class="block_17">Yahuda dudaklarını araladı. Bir şey söylemek istiyordu, ama fikrini değiştirdi. Kapı açıktı. Dışarı fırladı, koca ayakları taş basamaklarda güm güm ses çıkardı.</p>

  <p class="block_17">Petrus tedirgindi. «Nereye gidiyor?» diye sordu. Arkasından gitmek üzere ayağa kalktı ama İsa tuttu.</p>

  <p class="block_17">«Petrus, Tanrı’nın çarkı dönmeye başladı. Yolu tıkama.»</p>

  <p class="block_17">Bir meltem çıkmıştı. Yedi kollu avizedeki alevler titreşiyordu. Birden dehşetli bir rüzgâr esti ve kandiller söndü. Bütün ay odaya girdi. Natanael korktu ve arkadaşına yaslandı:</p>

  <p class="block_17">«Bu rüzgâr değildi, Filipus. Biri girdi içeri. Ya Rabbim, Şaron olmasın sakın?»</p>

  <p class="block_17">«Olsa sana ne!» dedi çoban. «Bizim için gelmiyor ya!» Hâlâ dengesini bulamayan arkadaşının sırlına vurdu.</p>

  <p class="block_17">«Büyük gemilere büyük fırtınalar yakışır,» dedi. «Tanrı’ ya şükür bizler kayıklar, fındık kabuklarıyız.»</p>

  <p class="block_17">Ay, İsa’nın yüzünü yakalamış, yutuyordu. İki zifiri karanlık gözden başka bir şey kalmamıştı. Yuhanna korkmuştu. Hâlâ orada olup olmadığını anlamak için elini gizlice İsa’nın yüzüne götürdü. «Efendimiz,» diye mırıldandı, «neredesin?»</p>

  <p class="block_17">«Henüz buradayım sevgili Yuhanna,» diye cevap verdi İsa. «Bir zamanlar kutsal Karmel Dağı’nda, bir dervişin söylediği sözleri hatırlamıştım da yok oluverdim bir ara: ‘Domuz gibi bedenimin beş çukuruna gömülmüştüm.’ demişti.</p>

  <p class="block_17">«‘Peki nasıl kurtuldun, dede,’ diye sormuştum ona. ‘Mücadele çetin mi oldu?’»</p>

  <p class="block_17">«‘Yooo,’ diye cevap vermişti bana. ‘Bir gün çiçek açan bir badem ağacı görmüş ve kurtulmuştum...’»</p>

  <p class="block_17">«Çiçek açan bir badem ağacı sevgili Yuhanna: Ölüm bir an için, öyle geldi bana şimdi.»</p>

  <p class="block_17">Yerinden kalktı. «Gidelim,» dedi. «Vakit tamam.» Başa geçti. Ardından derin düşüncelere dalmış havariler geliyordu.</p>

  <p class="block_17">«Gidelim buradan,» diye fısıldadı Natanael dostuna. «İşin içinde kargaşalık kokusu alıyorum.»</p>

  <p class="block_17">«Ben de aynı şeyi düşünüyorum,» diye cevap verdi Filipus, «ama Tomas’ı da alalım yanımıza.»</p>

  <p class="block_17">Ay ışığında Tomas’ı aradılar, ama o sokaklarda kaybolmuştu bile. Kendiliklerinden arkada kaldılar. Topluluk Sedron’a varır varmaz, ötekilerin uzaklaşmalarını beklediler, derken tabanları yağlayıp ölümden kaçmaya başladılar.</p>

  <p class="block_17">İsa geri kalanlarla birlikte Sedron Vadisi’nden inip karşı tepeye tırmandı ve Getsemane’nin zeytinliklerine giden yola</p>

  <p class="block_17">girdi. O koca zeytin ağaçlan altında kaç gece uyanık kalmış, Tanrı’nın esirgeyiciliğinden ve insanların alçaklıklarından söz etmişti!</p>

  <p class="block_17">Durdular. Akşam çok yiyip içtiklerinden, havarilerin uykuları gelmişti. Taşları ayaklarıyla iterek toprağı temizlediler, yatmaya hazırlandılar.</p>

  <p class="block_17">«Üç kişi yok,» dedi İsa, bakınarak. «Ne oldu onlara?»</p>

  <p class="block_17">«Koyup gittiler,» dedi Andreas öfkeyle.</p>

  <p class="block_17">İsa gülümsedi. «Onları yargılama Andreas. Görürsün: Bir gün üçü de dönecekler, taçların krallara en layık olanı, dikenli, solmayan taçlarla dönecekler.» Bu sözü söyledikten sonra bir zeytin ağacına yaslandı, birden büyük bir yorgunluk duymuştu.</p>

  <p class="block_17">Havariler yalmış bulunuyorlardı. Yastık yerine büyük taşlar bulmuşlar, rahatlarını sağlamışlardı.</p>

  <p class="block_17">«Gel efendimiz, sen de yat bizimle,» dedi Petrus esneyerek. «Andreas nöbet bekler.»</p>

  <p class="block_17">İsa bedenini ağaçtan ayırdı. «Petrus, Yakup ve Yuhanna!» dedi, «gelin benimle!» Sesi acıydı, buyurur gibiydi.</p>

  <p class="block_17">Petrus duymazlıktan geldi. Yere uzanıp yeniden esnedi ama Zebedi’nin iki oğlu kollarından tutup kaldırdılar.</p>

  <p class="block_17">«Yürü,» dediler, «Utanmıyor musun?»</p>

  <p class="block_17">Petrus kardeşine yaklaştı. «Kim bilir ne olacak Andreas. Bıçağını ver.»</p>

  <p class="block_17">İsa önde gidiyordu. Zeytin ağaçlarını arkalarında bırakmışlar, açık alana varmışlardı. Karşılarında ayışığında belenmiş Kudüs pırıldıyordu. Gök süt gibiydi, yıldız yoktu. Önceden büyük telaş içinde yükselmiş olan dolunay, şimdi göğün ortasında kıpırdamadan duruyordu.</p>

  <p class="block_17">«Baba,» diye mırıldandı İsa, «Gökteki Baba, yerdeki Baba: Yarattığın dünya güzel, görüyoruz biz de; görmediğimiz dünya da güzel. Bilmiyorum, bağışla beni, bilmiyorum hangisinin daha güzel olduğunu.»</p>

  <p class="block_17">Yere eğilip bir avuç toprak aldı ve kokladı. Kokusu içine işledi. Yakınlarda şamfıstığı olmalıydı. Toprak reçine ve bal kokuyordu. Toprağı yanağına, boynuna, dudaklarına sürdü.</p>

  <p class="block_17">«Ne koku,» diye mırıldandı, «Ne sıcaklık, ne kardeşlik!»</p>

  <p class="block_17">Ağlamaya başladı. Toprağı avucu içinde tutuyor, ondan ayrılmak istemiyordu. «Birlikle,» diye mırıldandı, «birlikte öleceğiz kardeşim. Başka dostum yok.»</p>

  <p class="block_17">Petrus yorulmuştu. «Daha nereye kadar gideceğiz,» dedi. «Nereye götürüyor bizi? Ben burada kalacağım. Burada yatacağım.»</p>

  <p class="block_17">Ama uzanmak için çevresinde rahat bir çukur ararken, İsa’nın ağır ağır üstlerine doğru geldiğini gördü. Hemen güç bulup ötekilerin önüne geçerek onu karşılamak üzere ilerledi.</p>

  <p class="block_17">«Nerdeyse gece yarısı olacak, Efendimiz,» dedi. «Burada uyusak; fena değil bu yer.»</p>

  <p class="block_17">«Yavrularım,» dedi İsa, «ruhum ölecek gibi üzgün. Ben burada açıkta kalıp dua edeceğim. Siz gidip ağaçların altına uzanın. Ama sizden rica ediyorum uyumayın. Bu gece uyanık kalıp benimle birlikte dua edin. Yardım edin bana yavrularım, yardım edin bu çetin anda.»</p>

  <p class="block_17">Yüzünü Kudüs’e doğru çevirdi. «Haydi gidin. Yalnız bırakın beni şimdi.»</p>

  <p class="block_17">Havariler bir taş atımlık yere kadar gidip zeytin ağaçları altına uzandılar. Ama İsa suratı toprağa yapışık bir şekilde, yüzükoyun yere attı kendini. Zihni, yüreği ve dudakları topraktan ayrılamaz bir durumdaydı sanki topraklaşmışlardı.</p>

  <p class="block_17">«Babam,» diye mırıldandı, «burada iyiyim: Toprakla toprağım. Beni bırak. Bana içmem için verdiğin tas çok acı, çok. Dayanamıyorum. İmkânı varsa, ne olur dudaklarımdan al onu.»</p>

  <p class="block_17">Sustu ve dinledi. Babanın sesini karanlıkta duyarım belki, diyordu. Gözlerini kapadı. Kim bilebilirdi ki, Tanrı iyiydi, Baba, içinde görünebilir, ona acıyarak başıyla işaret eder ve</p>

  <p class="block_17">gülümserdi. Titreyerek bekledi, bekledi. Hiçbir şey duymuyordu, görmüyordu. Yapayalnız çevresine baktı, korktu, sıçradı, yüreğini yatıştırmak için yoldaşlarının yanına gitti. Üçünün de uyumakta olduğunu gördü. Petrus’u, Yuhanna’yı ve Yakup’u ayağıyla dürttü.</p>

  <p class="block_17">«Utanmıyor musunuz?» dedi onlara acı acı. «Kısa bir süre benimle dua etmek için duramadınız mı?»</p>

  <p class="block_17">«Efendimiz,» dedi Petrus, göz kapaklarını açamıyordu, «ruh hazır, gönüllü, ama beden zayıf. Bağışla bizi.»</p>

  <p class="block_17">İsa açık alana doğru döndü ve kayaların üstüne diz üstü düştü.</p>

  <p class="block_17">«Baba,» diye haykırdı, «bana verdiğin tas pek acı. Dudaklarımdan çek al.»</p>

  <p class="block_17">Konuşmaktayken, ayışığında bir melek gördü. Haşin ve soluktu. Kanatları aydandı, avuçları içinde de gümüş bir tas tutuyordu. İsa elleriyle yüzünü kapadı ve toprağa yığıldı.</p>

  <p class="block_17">«Bu mu cevabın Baba? Hiç acımıyor musun?»</p>

  <p class="block_17">Kısa bir süre bekledi. Yavaş yavaş parmaklarını ayırdı ve meleğin hâlâ üzerinde olup olmadığına baktı. Gökten gelen konuk daha da aşağı inmişti, tas şimdi dudaklarına değmekteydi. Çığlık attı, kollarını kaldırdı ve sırtüstü yere düştü.</p>

  <p class="block_17">Kendine geldiğinde, ay göklerin doruğundan bir el uzaklığı oynamıştı, melek ve ayışığı içinde kaybolmuştu. Uzakta, Kudüs yolunda, serpiştirilmiş, kıpırdayan ışıklar gördü. Yanan meşalelerden geliyordu herhalde. Onlara doğru mu geliyordu? Yoksa onlardan uzaklaşıyor muydu? Yeniden korkuya kapıldı. İnsanları görmek, insan sesi duymak, sevdiği ellere dokunmak özlemi duydu. Üç yoldaşı bulmak üzere koşmaya başladı.</p>

  <p class="block_17">Üçü de yine uyumuş kalmıştı, durgun yüzleri ayışığında yıkanıyordu. Yuhanna yastık olarak Petrus’un omuzuna dayanmıştı. Petrus ise Yakup’un göğsüne. Yakup siyah saçlı başına taştan bir destek bulmuştu. Kolları gökleri kucaklıyormuş gibi iki yana açılmıştı, parıldayan dişleri kuzguni siyah bıyığı ve sakalı arasından görünüyordu. Güzel bir düş görüyor olmalıydı, gülüyordu. İsa acıdı, bu kez onları iterek uyandırmaktan vazgeçti. Ayak uçlarında yürüyerek geri geri gitti. Yeniden yüzü koyun toprağa düşüp ağlamaya başladı.</p>

  <p class="block_17">«Baba,» dedi, öyle yavaş çıkmıştı ki sesi, sanki Tanrı’nın duymasını islemiyordu. «Baba, buyruğun yerine getirilecektir. Benimki değil Baba. Seninki!»</p>

  <p class="block_17">Ayağa kalkıp Kudüs yoluna doğru baktı. Işıklar şimdi daha bir yaklaşmıştı. Çevrelerinde kıvranan gölgelerle, parıl parıl yanan tunç zırhı açıkça görünüyordu.</p>

  <p class="block_17">«Geliyorlar..., geliyorlar...,» diye mırıldandı, diz bağları çözüldü. Tam o sırada bir bülbül belirdi ve karşısında küçük gırtlağını şişirip ötmeye başladı. Koca ay, ilkbahar kokuları, ıslak. ılık geceden sarhoş olmuştu. İçinde gücü her şeye yeten aynı Tanrı vardı, göğü, yeri ve insanların ruhunu yaratan. İsa başını kaldırdı, dikkatle dinledi. Toprağı, öpüşmeyi, kuşların minik göğüslerini seven bu Tanrı, insanların Tanrısı olabilir miydi? Birden, kuşun davetine karşılık olarak, ruhunun derinlerinden başka bir bülbül sıçradı, o da sonsuz acı ve sevinçlerin türküsünü söylemeye başladı: Tanrı, aşk ve ümit...</p>

  <p class="block_17">Ölüyordu. İsa titredi. İçinde bu denli zenginliğin olduğunu bilmiyordu, aynı zamanda açığa çıkmayan bir sürü tatlı neşe ve günahın varlığını da bilmiyordu. İçi çiçek açıyordu; bülbül çiçekli dallara takılmış, oradan uçup gidemiyor, gitmek istemiyordu. Nereye gidecekti? Niçin gidecekti? Bu yeryüzü cennetti... Ama İsa, iki türküden sonra bedenini kaybetmeden cennete girdiğinde boğuk sesler duyuldu, yanan meşalelerde tunç silahlar yaklaştı ve ihtişam ile dumanlar arasında, Yahuda’yı sezer gibi oldu: İki güçlü kol onu sardı, yüzünü kızıl bir sakal daladı. Çığlık atarak bir an kendinden geçti. Ona öyle geldi ama Yahuda’nın ağır kokulu ağzı kendisininkine yapıştıktan sonra ancak, boğuk ve ümitsizlik ifade eden bir ses duydu:</p>

  <p class="block_17">«Selam, Efendimiz!»</p>

  <p class="block_17">Ay şimdi Yahudiye’nin beyazımsı mavi dağlarına değmek üzereydi. Islak, dondurucu bir rüzgâr çıktı ve İsa’nın tırnakları, dudakları morardı. Kudüs ay ışığı altında kör ve ölü gibi soluk duruyordu.</p>

  <p class="block_17">İsa döndü ve askerlerle Levililere baktı.</p>

  <p class="block_17">«Tanrımın elçileri, hoş geldiniz,» dedi. «Gidelim.»</p>

  <p class="block_17">Ansızın kargaşalık içinde Petrus’un bıçağını çekip, Levililerden birinin kulağını kesmekte olduğunu gördü.</p>

  <p class="block_17">«Bıçağını kınına sok,» diye buyurdu. «Bıçağa bıçakla karşı geleceksek, dünya ne zaman bıçaklanmalardan kurtulur sonra?»</p>

  <p class="block_17">İsa’yı yakaladılar. Yuhalar içinde, kayalardan, servi ve zeytin ağaçlan arasından Sedron Vadisi’ne inerek Kudüs’e, Kurul’un toplanmış, başkaldıranı yargılamak üzere beklediği, Kayfa’nın sarayına sürükleyerek götürdüler.</p>

  <p class="block_17">Hava soğuktu. Hizmetçiler, uşaklar avluda yakmış oldukları ateşin karşısında ısınmaktaydılar. Levililer ikide bir içerden çıkıp haber getiriyorlardı. İsa’ya yüklenen suç, insanın saçlarını diken diken etmeye yeterdi: Melun, İsrail’in Tanrısına karşı filan falan küfrü etmiş, İsrail yasasına filan falan şekilde karşı gelmiş; kutsal tapınağı yıkacağını ve yerine iyi insanları dikeceğini söylemişti.</p>

  <p class="block_17">Petrus tortop olmuş, avluya kaydı. Başı önüne eğik bir durumda ateşte ısınmaya başladı ve duyduğu haberler karşısında ürperdi. Bir hizmetçi geldi, onu görünce.</p>

  <p class="block_17">«Hey, moruk,» dedi, «ne diye saklanıyorsun bizden? Başını kaldır da görelim hele. Sen de onunlaydın değil mi?»</p>

  <p class="block_17">Birçok Levili sözlerini duyup yaklaştı. Petrus korkmuştu. Elini kaldırdı.</p>

  <p class="block_17">«Yemin ederim ki, tanımıyorum onu!» dedi kapıya doğru seğirterek.</p>

  <p class="block_17">Başka bir hizmetçi geçiyordu oradan, onun gitmek üzere olduğunu gördü, elini uzattı. «Hey ahbap, nereye? Sen de onunlaydın, gördüm seni!»</p>

  <p class="block_17">«Hayır tanımıyorum onu,» diye bağırdı Petrus yeniden. Kızı bir yana iterek ilerledi. Ama kapıda iki Levili onu durdurdu. Omuzlarından yakalayıp şiddetle sarstılar.</p>

  <p class="block_17">«Şiven seni ele veriyor,» diye bağırdılar. «Sen Galilelisin, havarilerden biri olacaksın!»</p>

  <p class="block_17">Petrus küfretmeye, lanet okumaya başladı: «Ben tanımıyorum onu!» dedi.</p>

  <p class="block_17">O sırada avludaki horoz öttü. Petrus yüksek sesle inledi. Efendisinin sözlerini hatırlıyordu: «Petrus, Petrus, horoz ötmeden beni üç kez inkâr edeceksin...» Sokağa çıktı, yere yığılıp hüngür hüngür ağlamaya başladı.</p>

  <p class="block_17">Gün ağarıyordu. Gök kan kırmızısı olmuştu. Soluk bir Levili, gürültü içinde saraydan çıktı.</p>

  <p class="block_17">«Yüksek rahip üstünü başını yırtıyor. Suçlu ne dedi biliyor musunuz. ‘Ben Mesih’im, Tanrı’nın Oğluyum!’ demesin mi! Bütün büyükler ayağa sıçradılar. Üstlerini başlarını yırtarak ‘Ölüm! Ölüm!’ diye bağırıyorlar.»</p>

  <p class="block_17">Başka bir Levili göründü. «Şimdi onu alıp Pilatus’a götürecekler. Öldürme yetkisi yalnız onun. Yol açın, geçecekler. Kapılar açılıyor!»</p>

  <p class="block_17">Kapılar açıldı ve İsrail’in asilleri göründü. Başta, ağır ağır heyecan içindeki yüksek rahip Kayfa vardı. Ardında bir sakal yığını, kurnaz biçimsiz gözler, dişsiz ağızlar, kötü diller, büyükler. Kudurmuş, içleri kaynar bir halde sendeleyerek yürüyorlardı. Arkalarında durgun ve üzgün İsa geliyordu. Başından kan akıyordu, vurmuşlardı.</p>

  <p class="block_17">Avlu yuhalar, kahkahalar ve lanetlerle çınladı. Petrus ayağa sıçrayarak gözyaşları içinde kapının kenarına dayandı. «Petrus, Petrus,» diye mırıldandı, «korkak, yalancı, hain! Kalk da bağır: ‘Ben de onunlaydım!’ diye, varsın öldürsünler seni de.» Ruhuna öğüt veriyor, kışkırtıyor, ama kıpırdamayan bedeni kapı kenarına dayanmış titriyordu. Eşikte İsa’nın ayağı takıldı, tökezledi. Bir yere tutunmak için elini uzattığında, Petrus’un omuzunu buldu. Öteki mermerleşmişti, ne tek söz söylüyor, ne de en ufak bir hareket yapıyordu. İsa’nın elinin ona kanca gibi takıldığını, onu bırakmak istemediğini duyuyordu. Ortalık henüz aydınlanmamıştı, İsa da mavimsi karanlıkta düşmemesi için nereye tutunduğunu görmek üzere dönüp bakmamıştı. Dengesini yeniden buldu büyüklerin arkasından, muhafız çemberi içinde yeniden sarayın kulesine doğru yürümeye başladı.</p>

  <p class="block_17">Pilatus uyanmış, yıkanmış, kokulu yağlar sürünmüş, şatosunun yüksek, cam kaplı damında gidip geliyordu. Bu Fısıh gününü hiçbir zaman sevememişti. Yahudi’ler Tanrı ile sarhoş olup kendilerini çılgına döndürür, Romalı askerlerle kavga çıkarırlardı. Bu yıl Roma’nın hiç de çıkarına olmayacak bir şey, yeni bir katliam patlak verebilirdi. Bu Fısıh, başka bir kaygı daha eklenmişti. İbrani’ler şu Nâsıralıyı, çılgını, çarmıha germek istiyorlardı... Ne iğrenç soydu!</p>

  <p class="block_17">Pilatus yumruğunu sıktı. Bu budalayı kurtarmak için inatçı bir istek duyuyordu, suçsuz olduğundan (Suçsuz: O da ne demekti) değildi, acıdığından da değildi (tam bu sırada Yahudilere de acıyacak değildi ya) sadece şu iğrenç İbrani soyunu kudurtmak içindi.</p>

  <p class="block_17">Pilatus, şatosunun pencereleri dibinde büyük gürültüler duydu. Eğilip baktı, avlusu Yahudilerle dolmuştu. Tapınağın balkonlarını dolduran çılgın yığınları gördü. Asalar ve oklarla donanmış kalabalık, Romalı muhafızların çevresini aldığı ve koca şato kapısına doğru ittiği İsa’yı tekmeliyor, yuhalıyordu.</p>

  <p class="block_17">Pilatus içeri girip kaba yapılmış tahtına oturdu. Kapı açıldı. İki izbandut zenci İsa’yı içeri itti. Üstü başı paramparçaydı, yüzü kanla kaplıydı, ama başını yüksekte tutuyor, gözlerinde durgun ve insanlardan çok uzak bir ışık parıldıyordu. Pilatus gülümsedi.</p>

  <p class="block_17">«Seninle yine karşılaştık Nâsıralı İsa, Yahudiler kralı. Seni öldürmek istiyorlarmış ha?»</p>

  <p class="block_17">İsa pencereden göğe bakıyordu. Zihni ve bedeni çoktan gitmişti bile. Konuşmuyordu, Pilatus kızdı.</p>

  <p class="block_17">«Unut göğünü,» diye haykırdı. «Bana baksan daha iyi edersin! Bilmiyor musun ki, ister seni çarmıha gerer, ister serbest bırakırım?»</p>

  <p class="block_17">«Bana hiçbir şey yapamazsınız,» dedi İsa sakin sakin. «Tanrı’dadır yetki, sadece onda.»</p>

  <p class="block_17">Aşağıdan çılgınca çığlıklar geliyordu: «Ölüm! Ölüm!»</p>

  <p class="block_17">«Ne diye bu kadar kudurmuşlar?» diye sordu Pilatus. «Ne yaptın onlara?»</p>

  <p class="block_17">«Onlara hakikati açıkladım,» diye cevap verdi İsa.</p>

  <p class="block_17">Pilatus gülümsedi. «Ne hakikatini? Hakikat dediğin de nedir?»</p>

  <p class="block_17">İsa’nın yüreği sıkıntı içinde eziliyordu. Bu, dünyaydı, şunlar da dünyanın yöneticileri. Hakikatin ne olduğunu sorup kahkahayla gülüyorlardı.</p>

  <p class="block_17">Pilatus pencerenin önünde duruyordu. Daha dün Lazarus’u öldürmekten suçlu olarak Barabbas’ı yakalamışlardı. Fısıh günü Romalılar bir mahpusu serbest bırakırlardı.</p>

  <p class="block_17">«Sizler için kimi serbest bırakayım?» diye haykırdı. «Yahudilerin kralı İsa’yı mı, haydut Barabbas’ı mı?»</p>

  <p class="block_17">«Barabbas’ı, Barabbas’ı!» diye haykırdı halk.</p>

  <p class="block_17">Pilatus muhafızları çağırıp: «Kamçılayın onu,» diye buyurdu, «başına da dikenlerden yapılmış bir taç koyun. Kızıl bir kumaşa sarın, eline de asâ diye uzun bir kamış verin. Onu kral gibi giydirin!»</p>

  <p class="block_17">Acıyacaklarını umarak, halka bu acıklı halde göstermek istiyordu onu.</p>

  <p class="block_17">Muhafızlar onu yakalayıp bir sütuna bağladılar, dövmeye, tükürmeye başladılar. Dikenlerden bir taç örüp başına geçirdiler. Alnından ve şakaklarından kan fışkırdı. Sırtına kızıl bir örtü attılar, parmakları arasına uzun bir kamış geçirdiler, sonra Pilatus’a getirdiler yine. Romalı onu görünce, kendini gülmekten alamadı.</p>

  <p class="block_17">«Haşmetmeap hoş geldi!» dedi. «Gel de seni teba’na göstereyim.»</p>

  <p class="block_17">Elinden tutup, onu balkona çıkardı.</p>

  <p class="block_17">«Adama bakın!» diye bağırdı.</p>

  <p class="block_17">«Çarmıha! Çarmıha!» diye haykırmaya başladı halk.</p>

  <p class="block_17">Pilatus, bir çanakla bir su testisi getirilmesini buyurdu. Eğilip, kalabalığın karşısında ellerini yıkadı.</p>

  <p class="block_17">«Ellerimi yıkayıp kuruladım ben,» dedi. «Kanını akıtacak olan ben değilim; ben suçsuzum. Günahı sizin boynunuza!»</p>

  <p class="block_17">«Kanı başımıza, çocuklarımızın başına!» diye vahşice bağrıştı halk.</p>

  <p class="block_17">«Alın götürün,» dedi Pilatus, «bir daha da başımı ağrıtmayın benim!»</p>

  <p class="block_17">İsa’yı yakaladılar, çarmıhı sırtına yüklediler, tükürdüler, döve döve, tekme ata ata, Golgota’ya doğru itmeye başladılar. Çarmıh ağırdı. Sendeleyerek çevresine baktı. Belki havarilerden birini görür de haline acısın diye başıyla bir işaret yapabilirdi. Baktı, baktı. Kimsecikler göremedi. İçini çekti.</p>

  <p class="block_17">«Ölmek ne güzel şey,» diye mırıldandı. «Tanrıya şükürler olsun!»</p>

  <p class="block_17">Bu sırada havariler Kireneli Simun’un meyhanesine sinmişlerdi. Çarmıha gerilmenin bitmesini bekliyorlardı. Gece gelince görünmeden kaçabilirlerdi. Fıçıların ardında çömelmişler, kulak kesilmiş, sokaktan geçen neşeli kalabalığı dinliyorlardı. Kadın erkek, bütün şehir, Golgota’ya doğru koşmaya başlamıştı. Halk güzel bir Fısıh görmüştü, gereğinden fazla et yemişler, fazlasıyla şarap içmişlerdi. Şimdi de vakit geçirmek için çarmıh sahnesini görmeye gidiyorlardı.</p>

  <p class="block_17">Halk koşuyordu; havariler sokaktan gelen sesler duyunca titrediler. Aras ıra Yuhanna’nın boğuk boğuk ağlayışı duyuluyordu. Bazen Andreas ayağa kalkıyor, meyhanede bir aşağı bir yukarı gidip gelerek meydan okuyordu. Petrus korkak olduğu için kendine lanet ediyor ve aşağılıyordu. Gidip efendisiyle birlikte kendini ölüme atamamıştı... Kaç kez ona yemin etmişti oysa: «Efendimiz, seninleyim ölüme dek!» Ama şimdi ölüm karşısına çıkınca fıçıların ardına sinmişti.</p>

  <p class="block_17">Yakup kızmıştı. «Yuhanna,» dedi, «feryat etmeyi bırak, erkeksin. Sen de kibar Andreas, bıyığını burup durma. Oturun, oturun şöyle hepiniz. Bir karara varalım. Farz edin ki gerçekten Mesih idi.». Üç gün sonra dirildiğinde hangi yüzle karşısına çıkacaksınız? Bunu düşündünüz mü hiç? Ne dersin Petrus?»</p>

  <p class="block_17">«Mesih’e, hapı yuttuk demektir. Başka ne diyebilirim,» diye cevap verdi Petrus çaresizlik içinde, «söyledim ya size, onu üç kere inkâr etmiş bulunuyorum.»</p>

  <p class="block_17">«Ama Mesih değilse de hapı yuttuk sayılır,» dedi Yakup. «Ne dersin Natanael?»</p>

  <p class="block_17">«Bence buradan defolsak. Mesih’se de değilse de hapı yuttuk!»</p>

  <p class="block_17">«Peki, onu böyle, korumadan bir başına mı bırakacağız? Yürekleriniz nasıl dayanır buna?» dedi Andreas kapıya doğru atılarak.</p>

  <p class="block_17">Ama Petrus eteğine yapıştı. «Olur serseri herif, yoksa paramparça ederim seni! Başka bir yol buldum.»</p>

  <p class="block_17">«İkiyüzlüler, Ferisiler!» diye ıslık çalar gibi ses çıkardı Tomas. «Ne yolu? Açık konuşalım, utanmayalım: Bir alış verişte bulunduk, bütün sermayemizi batırdık. Evet bir işli bu! Ne diye öyle ters ters bakıyorsunuz bana. Yanlış mı, küçük bir iş çevirmedik mi? Ben size, siz bana bir şeyler verdiniz. Ben mallarımı, taraklarımı, iplik makaralarımı, cep aynalarımı verdim. Karşılığında göklerin hâkimiyetini elde etmek için. Hepiniz de aynı şekilde hareket ettiniz. Biri gemisini, öteki koyununu, başka biri de zihnin zuhurunu verdi. Şimdi bütün iş bozuldu. İflas ettik, sermayemiz yok oldu. Dikkat edin, bu arada hayatımızdan da olmayalım. Ben ne mi derim? Basın gidin, henüz gidebilecek durum varken!»</p>

  <p class="block_17">«Kabul!» diye bağırdı Filipus ile Natanael. «Henüz vakit varken kaçalım!»</p>

  <p class="block_17">Petrus kaygı içinde Matta’ya döndü, bir kenarda oturan Matta’ya. Kulaklarını dikmiş dinliyor, ağzından tek kelime çıkmıyordu. «Tanrı rızası için Matta,» dedi Petrus, «bütün bunları yazayım deme. Duymazlıktan gel. Gelecek için gülünç kılma bizi!»</p>

  <p class="block_17">«Merak etmeyin, ne yaptığımı biliyorum,» diye cevap verdi Matta. «Birçok şey görüyor ve işitiyorum, ama arasından seçiyorum... Yalnız sizin iyiliğiniz için bir söz diyeyim. Asil bir karara varın, ne kadar cesur olduğunuzu gösterin. Ben de yazayım, siz de övünesiniz. Sizler elçilersiniz, önemsiz bir şey değil bu!»</p>

  <p class="block_17">Tam o sırada Kireneli Simun meyhane kapısında göründü, içeri girdi. Üstü başı yırtılmıştı, göğsü ve yüzü kan içindeydi, sağ gözü şişmiş akıyordu. Lanetler savurarak, inildeycrek üstünden geri kalan paçavraları attı, başını şarap kadehlerinin yıkandığı fıçıya soktu ve bir havlu kapıp göğsünü sırlını kurulamaya, bir yandan da öfkeyle bağırarak tükürüp durmaya başladı. Derken ağzını fıçının musluğuna tuttu ve içti. Fıçıların ardından gürültü duyunca eğilip baktı. Tortop olmuş havariler yığınını görünce beyni attı.</p>

  <p class="block_17">«Basın gidin pis köpekler!» diye haykırdı. «Böyle mi bağlı kalacaktınız başkanınıza! Böyle başınızı kuma gömerek mi? Pis Galilelilcr, pis Samiriyeliler, piç oğlu piçler!»</p>

  <p class="block_17">«Tanrı bilir, ruhumuz ondan yana,» diye söze başlayacak oldu Petrus, «ama bedenlerimiz...»</p>

  <p class="block_17">«Kapat çeneni, ağzı kalabalık herif seni! Ruh isledi mi bir kez, bedenin ne önemi olur ki? Her şey ruhlaşır, elindeki sopa bile, sırtındaki ceket bile, üzerinde yürüdüğün taş bile! Her şey, her şey! Bakın, korkaklar, bana bakın: Her yanım mosmor oldu, giysilerim paramparça oldu, gözlerim nerdeyse yerlerinden çıkmak üzere. Ne mi oldu? Şeytan alsın götürsün sizin gibi havarileri! Efendinizi savundum, o koca halk yığınıyla savaştım. Ben, ben, meyhaneci, pis Kireneli ben! Niçin mi yaptım? Mesih olduğuna inandığımdan mı? Yoo, Yooo. Sırf kahrolası onurum itti beni bu işe. Pişman da değilim!»</p>

  <p class="block_17">İleri geri yürüyordu, aletlere takılıyor, tükürüyor, lanet okuyordu. Matta’nın içi içine sığmıyordu. Kayfa’nın sarayında olup bitenleri öğrenmek istiyordu. Pilatus nasıl davranmıştı, Hoca neler demişti, halk ne diye bağırmıştı... Hepsini bilmek, kitabına yazmak istiyordu.</p>

  <p class="block_17">«Tanrı’ya inanıyorsan, Simun, kardeşim,» dedi, «ne olur sakin ol da olanları anlat: Nasıl, ne zaman, nerede ne oldu, Hoca bir şeyler dedi mi...?»</p>

  <p class="block_17">«Dedi elbet!» diye cevap verdi Simun. ‘Hepinizin canı cehenneme havariler sürüsü,’ böyle dedi işte. Yaz haydi! Ne bakıp duruyorsun bana? Al kalemini de yaz: ‘Canınız cehenneme!’»</p>

  <p class="block_17">Fıçıların ardından iniltiler geliyor, Yuhanna yerlerde yuvarlanıyor, çığlık alıyordu, Petrus başını duvara çarpıp duruyordu.</p>

  <p class="block_17">«Tanrıya inanıyorsan Simun,» diye yine yalvardı Matta, «doğrusunu söyle de yazayım. Şu an dünyanın geleceğinin bunlara bağlı olduğunun farkında değil misin?»</p>

  <p class="block_17">Petrus hâlâ başını duvara vurup duruyordu.</p>

  <p class="block_17">«Yeler vurup durma başını kahrolasıca!» dedi meyhaneci. «Bütün gelecekle onur kazanmak için ne yapman gerektiğini söyleyeyim ben sana. Dinle: Çok geçmeden buraya gelecekler, sesleri duyuluyor işle. Kalk ayağa, erkek gibi git, kapıyı aç, git çarmıhı ondan al ve kendi omuzlarına yükle. Ağır da kahrolasıca, Tanrınız ise pek zayıf, yorgun.»</p>

  <p class="block_17">Kahkahayla gülerek Petrus’u ayağıyla itti. «Yapacak mısın dediğimi? Haydi biraz hareket görmek istiyorum, şimdi, burada.»</p>

  <p class="block_17">«Yemin ederim yapardım bu kadar kalabalık olmasaydı,» diye inildedi Petrus. «beni kıyma gibi kıyarlar.»</p>

  <p class="block_17">Kudurmuş meyhaneci yere tükürdü. «Hepinizin canı cehenneme,» dedi. «Aranızda bunu yapacak yok mu? Sen, Natanael! Fasulye sırığı... Sen Andreas, boğaz kesen... Kimse yok mu, kimse? Vay canına be, hepiniz cehenneme! Vah zavallı Mesih, dünyayı fethetsinler diye ne generaller seçmiş kendine! Keşke beni seçeydin. Beni! Asılsam, başım kazığa dikilse yeridir, ama yine de biraz onur denen şey var bende, insanın onuru oldu mu, sarhoş da olsa, hırsız da olsa, yalancı da olsa fark etmez. Erkektir. İnsanda onur olmadı mı sen istediğin kadar saf kumru ol, ama sizler ayakkabı bağı bile olamazsınız!»</p>

  <p class="block_17">Yine tükürdü, kapıyı açtı, oflayarak kapıda durdu.</p>

  <p class="block_17">Sokak insan yığınlarıyla dolmuştu. Kadın erkek koşuşuyor: «Geliyor! Yahudilerin kralı geliyor, Yuh! Yuh!» diye bağırıyorlardı.</p>

  <p class="block_17">Havariler fıçıların ardına sinmişlerdi. Simun döndü «Hey! Hiç onur yok mu sizde? Çıkıp görmek istemiyorsunuz ha? Zavallıcık havarilerini şöyle bir görse demiyorsunuz har: Peki o halde. Ben gidiyorum, elimi sallayıp ben buradayım, diye bağıracağım, Kireneli Simun, burada!»</p>

  <p class="block_17">Bir sıçrayışta sokağa çıktı.</p>

  <p class="block_17">Yığın dalgalanarak geçiyordu. Önde Romalı atlılar vardı; arkada İsa, çarmıhı taşıyarak ilerliyordu. Her yanından kan akıyordu, üstü başı paramparçaydı. Yürümeye takalı kalmamıştı. Yüzü gittikçe ileri doğru uzuyordu, durmadan tökezliyor, düşecek gibi oluyordu, derken tekme yiyor sendeleyerek ilerliyordu. Arkadan, kendilerini iyileştirmediği için kudurmuş olan sakatı, topalı, körü geliyordu. Ona lanet okuyorlar, kolluk değnekleriyle, bastonlarıyla vuruyorlardı. İkide bir bakınıyordu. Sevgili yoldaşlarından hiçbirini göremeyecek miydi? Ne olmuştu acaba onlara?</p>

  <p class="block_17">Meyhanenin dışında kendisine el sallayan meyhaneciyi gördü. Sevindi. Ona elveda demek istermiş gibi başını sallamaya başladı ama bir taşa takılıp çarmıh sırtında yere düştü.</p>

  <p class="block_17">Kireneli ileri atıldı, onu kaldırdı, çarmıhı alıp kendi sırtına yükledi. Sonra da dönüp İsa’ya gülümsedi. «Cesaret,» dedi. «Ben buradayım, korkma.»</p>

  <p class="block_17">Davut’un kapısından ayrılıp, Golgota’nın tepesine giden yokuşu tırmanmaya başladılar. Taş, diken ve kemik dolu olan Golgota’ya. Burada başkaldıranlar çarmıha gerilirdi. Cesetleri akbabalara yem olurdu. Hava leş kokardı.</p>

  <p class="block_17">Kireneli çarmıhı yere bıraktı. İki asker kazmaya ve çarmıhı kayaların arasına sıkıştırmaya başladılar. İsa bir taşa oturmuş bekliyordu. Güneş yüksekteydi; gökler beyazdı, yanıyordu, kapalıydı. Ne bir alev, ne bir melek, ne de yukarda birinin toprakta olup bitenleri seyrettiğini gösterecek en ufak bir belirti vardı... O oturmuş beklerken, elinde küçük bir toprak topağını ezerken önünde birinin durmuş ona baktığını hissetti. Yavaşça başını kaldırıp baktı, tanıdı onu.</p>

  <p class="block_17">«Hoş geldin sadık yolculuk arkadaşım,» diye mırıldandı. «Yolculuk burada iliyor. İstediğin şey oldu! Benim istediğim de oldu. Bütün hayatım boyunca laneti, kutsamaya çevirmek için çabaladım durdum. Başardım bunu, şimdi dostuz artık. Allahaısmarladık Anne!» Vahşi gölgeye doğru hafif hafif elini salladı.</p>

  <p class="block_17">İki muhafız omuzlarından yakaladı.</p>

  <p class="block_17">«Kalk bakalım, haşmetmeap,» diye bağırdılar. «Çık tahtına!»</p>

  <p class="block_17">Soydular, ipince vücudu göründü. Kana bulanmıştı.</p>

  <p class="block_17">Sıcak feciydi. Halk bağıra bağıra sesi kısılmış sessiz, seyrediyordu.</p>

  <p class="block_17">«Biraz şarap içsin de kendine gelsin,» dedi askerin biri. Ama İsa tası iterek kollarını çarmıha gerdi.</p>

  <p class="block_17">«Baba,» dedi «buyruğun yerine getirilecek.»</p>

  <p class="block_17">Körler, cüzamlılar ve sakatlar ulurcasına bağırmaya başlamıştı şimdi;</p>

  <p class="block_17">«Yalancı! Düzenbaz! Sahtekâr!»</p>

  <p class="block_17">«Hani gökler hâkimiyeti, hani içi ekmek somunu dolu olan fırınlar» diye bağırıyordu pejmürde kılıklılar, limon kabukları ve taş yağmuruna tutuyorlardı onu.</p>

  <p class="block_17">İsa kollarını iki yana gerdi, ağzını açıp ‘Kardeşlerim!’ diye bağıracaktı, ama muhafızlar yakalayıp çarmıha yükselttiler. Derken çivili çingeneleri çağırdılar. Ama çekiçler kaldırılırken ve ilk vuruş duyulur duyulmaz, güneş yüzünü sakladı; ikinci vuruşta gök karardı ve yıldızlar görünmeye başladılar; Yıldızlar değil, toprağa damlayan koca koca gözyaşları.</p>

  <p class="block_17">Kalabalık dehşete kapıldı. Romalıların bindiği atlar vahşileşti. Geri geri giderek Yahudilerin üstüne dört nala saldırmaya başladılar. Derken ansızın yer, gök ve hava sustu; deprem başlangıcında olduğu gibi. Kireneli Simun yüzükoyun taşlara kapandı. Dünya kaç kez titremişti ayakları altında, korkmuştu.</p>

  <p class="block_17">«Yazık! toprak şimdi yarılıp hepimizi içine alacak» diye mırıldandı.</p>

  <p class="block_17">Başını kaldırıp çevresine baktı. Dünya bayılmış gibiydi. Ölü gibi benzi atmış bir halde, mavimsi karanlıkla hayal meyal görünüyordu. İnsanların başları görünmez olmuştu, sadece kara delikler halindeki gözleri havayı deliyordu. Kan kokusu alıp Golgota’ya gelmiş kalabalık bir akbaba sürüsü, dehşet içinde kaçıp gitti. Çarmıhtan zayıf, yakınan bir soluk duyuldu. Kireneli, ağlamamak için yüreğine bir düğüm atıp başını kaldırdı, baktı. Birden bir çığlık attı. Çarmıha çingeneler tarafından çakılmıyordu İsa! Hayır, sürü sürü melekler ellerinde çivi ve çekiçler gökten inmiş, İsa’nın çevresinde uçuşuyorlar, sevinç içinde çekiçlerini sallıyorlar ve ellerini ayaklarını çiviliyorlardı. Kimi de düşmesin diye vücudunu sımsıkı iple bağlıyordu, derken pembe yanaklı ve altın bukleli bir melek, elindeki mızrakla İsa’nın yüreğini deldi.</p>

  <p class="block_17">«Bu ne?» diye mırıldandı Kireneli, tir tir titreyerek. «Tanrı’nın kendisi, Tanrı’nın kendisi geriyor onu çarmıha!»</p>

  <p class="block_17">Derken Kireneli ömründe hiçbir zaman bu denli yoğun korku ve acı duymamıştı. Yakınma dolu, yürek parçalayıcı bir çığlık yerden göğe yırttı havayı:</p>

  <p class="block_17">ELİ..., ELİ...</p>

  <p class="block_17">Acı çeken devam edemedi sözüne. İstiyor, ama edemiyordu: Soluğu kalmamıştı.</p>

  <p class="block_17">Çarmıha gerilen başını eğdi. Bayılmıştı.</p>

  <p class="block_17">Göz kapaklan sevinç ve hayretten pırpır etmeye başlamıştı. Bu bir çarmıh değildi, topraktan göğe uzanan koca bir ağaçtı. İlkbahar gelmişti: Bütün ağaç çiçeklerle donanmıştı, her bir dalın ucuna bir kuş tünemiş, ötüyordu... O, dimdik duruyordu, bütün vücuduyla ağacı dayanmıştı. Başını kaldırıp saydı: Bir, iki üç...</p>

  <p class="block_17">«Otuz üç.» diye mırıldandı. «Kendi yaşım kadar, Otuz üç kuş, hepsi de ötüyor.»</p>

  <p class="block_17">Gözleri genişledi, sınırlarını aştı ve bütün yüzünü kapladı. Dönmeden, her yönde dünyayı görebiliyordu. İki kıvrımlı midye kabuğu olan kulakları, dünyanın küfürlerini, ağlayışlarını ve kargaşalığını duyuyor, içine alıp onları türküye çeviriyordu. Mızrakla delinmiş olan yüreğinden kan akıyordu.</p>

  <p class="block_17">Rüzgâr yoktu, ama esirgeyici ağaç, yapraklarını bir bir, dikenle kaplı saçına ve kanlı ellerine döküyordu. Kim olduğunu, nerede okluğunu cıvıltılar arasında hatırlamaya çalışırken, birden hava esti ve dondu. Bir melek duruyordu karşısında... O sırada gün ağardı.</p>

  <p class="block_17">Uyurken olsun, uyanıkken olsun, bir sürü meleği vardı, ama böylesini hiç görmemişti. Ne de sıcak bir insan güzelliği vardı yanaklarında, üst dudağında; ne de yumuşak, kıvırcık ayva tüyü vardı! Ya o gözler, tıpkı âşık bir delikanlı veya genç kızın gözleri gibi tutkuyla dolu, fırıl fırıl dönüyordu. Bedeni esnek ve sağlamdı, bacaklarını mavimsi siyah tedirginlik verici bir tüy kaplıyordu, ta baldırlarından kalçalarına kadar, koltukaltlarıysa sevgili insan teri kokuyordu.</p>

  <p class="block_17">İsa tedirgin olmuştu. «Kimsin sen?» diye sordu yüreği atarak.</p>

  <p class="block_17">Melek gülümsedi ve bütün yüzü tatlılaştı, bir insan yüzüne çevrilir gibi oldu. İsa’yı fazla ürkütmemek için iki uzun yeşil kanadını katladı.</p>

  <p class="block_17">«Ben de senin gibiyim,» diye cevap verdi. «Koruyucu meleğinim. İnancını bozma.»</p>

  <p class="block_17">Sesi derinden okşar gibi geliyordu, esirgeyici, tanıdığı bir sesti. Bir insan sesi gibiydi. Şimdiye kadar İsa’nın duyduğu meleklerin sesi haşin olmuştu, hep onu paylamışlardı. Sevinerek yakınır gibi meleğe baktı ve yeniden konuşmasını bekledi.</p>

  <p class="block_17">Melek bunu tahmin etti ve İsa’nın isteğine boyun eğdi.</p>

  <p class="block_17">«Tanrı beni dudaklarına tatlılık vermem için gönderdi. İnsanlar, içmen için çok acı şeyler sundular; gökler de öyle davrandı. Acı çektin, mücadele ettin. Bütün ömrün boyunca sevinçli geçen tek günün olmadı. Annen, kardeşlerin, havarilerin; yoksullar, sakatlar, baskı altında bulunanlar, hepsi, hepsi de son dehşet anında yanından ayrıldılar. Karanlıkla bir kaya üstünde yapayalnız, savunucusuz olarak kaldın. Derken baba Tanrı sana acıdı. ‘Hey, ne diye oturuyorsun öyle orada?’ diye çağırdı beni. ‘Koruyucu meleği değil misin sen? Git aşağı da kurtar onu. Onun çarmıha gerilmesini islemiyorum ben. Yeter artık!’</p>

  <p class="block_17">«Ordular Rabbi, diye titreyerek cevap verdim ona, onu yeryüzüne insanlığı kurtarmak için çarmıha gerilmek üzere göndermemiş miydin? Bu yüzden burada rahat rahat oturuyorum. Buyruğunun böyle olduğunu sanmıştım.</p>

  <p class="block_17">«‘Bir düşte gerilsin çarmıha, diye cevap verdi Tanrı, ‘aynı korkuyu ve aynı acıyı duysun.’»</p>

  <p class="block_17">«Koruyucu melek,» diye bağırdı İsa, meleğin başına iki eliyle sarılarak. Kaybolmasını istemiyordu, «koruyucu meleğim, yavrum, şaşkına döndüm, çarmıha gerilmemiş miydim ben?»</p>

  <p class="block_17">Melek, bembeyaz elini İsa’nın çırpınan yüreği üstüne koyarak yatıştırdı.</p>

  <p class="block_17">«Sakin ol, tedirgin olma sevgili,» dedi ona ve büyüleyici gözleri açılıp kapandı. «Hayır, çarmıha gerilmemiştin.»</p>

  <p class="block_17">«Peki çarmıh bir düş müydü ki, ya o çiviler, çektiğim acı, kararan güneş?»</p>

  <p class="block_17">«Evet, bir düştü. Bütün çarmıha gerilmeni düşte yaşadın. Çarmıha düşte çıktın, düşte çivilendin. Ellerindeki, ayaklarındaki ve yüreğindeki yaralar düşte meydana geldi, ama öylesine güçlü oldu ki, bak! Hâlâ kanıyor...</p>

  <p class="block_17">İsa kendinden geçmiş bir halde çevresine bakıyordu. Neredeydi? Çiçek açan, ağaçlı, sulak bu ova neydi? Ya Kudüs? Ruhu? Meleğe dönerek koluna dokundu. Bedeni serindi, sımsıkıydı!</p>

  <p class="block_17">«Koruyucu meleğim, yavrum,» dedi, «sen konuştukça, bedenim rahatlıyor, çarmıh, bir çarmıh gölgesi oluyor, çiviler çivi gölgeleri, çarmıha gerilme de, üzerimde, gökte yüzen bir buluta dönüyor...»</p>

  <p class="block_17">«Gidelim,» dedi melek ve çiçeklenen çayırda zıplayarak ilerlemeye başladı. «Büyük zevkler bekliyor seni Nâsıralı İsa. Tanrı gizlice özlemini duyduğun bütün zevkleri sana tattırmam için serbest bıraktı beni... Ey sevgili, yeryüzü iyidir, göreceksin. Şarap, kahkaha, kadın dudakları, dizlerin üstündeki ilk oğlunun oynayışları, hepsi güzel... Biz melekler (inanır mısın?) çoğu kez yukardan aşağı bakar da, toprağı görüp içimizi çekeriz.»</p>

  <p class="block_17">Koca yeşil kanatlarını açıp İsa’yı içine aldı. «Başını çevir,» dedi. «Ardına bak.»</p>

  <p class="block_17">İsa başını ardına çevirdi, ne mi gördü? Uzaklarda, yükseklerde Nâsıra Tepesi pırıl pırıl parlıyordu, kale kapıları açıktı, binlerle bey ve hanım dışarı çıkıyorlardı. Altın giysiler kuşanmışlar, beyaz atlara binmişlerdi. Üzeri altın, leylak işlemeli, kar beyazı sancaklar vardı havada dalgalanan. Kafile çiçeklenen dağlar arasından iniyor, kral sarayları yanından</p>

  <p class="block_17">geçiyor, ırmakların sığ yerlerinden geçiyor, kıvrılarak ilerliyorlar, yamaçları kucaklıyorlardı. Kahkahalardan, tiz sesli konuşmalardan meydana gelen bir gürültü ile birlikte sık ağaçların ardından tatlı iç çekişleri geliyordu...</p>

  <p class="block_17">«Koruyucu meleğim benim, yavrum,» dedi İsa şaşkın. «Nedir bu asiller yığını? Kimdir bu krallar, kraliçeler? Nereye gidiyorlar?»</p>

  <p class="block_17">«Kralî bir düğün kafilesi,» diye cevap verdi melek gülümseyerek. «Düğüne gidiyorlar.»</p>

  <p class="block_17">«Kim evleniyor?»</p>

  <p class="block_17">«Sen!» diye cevap verdi. «Sana vereceğim ilk zevk bu.»</p>

  <p class="block_17">İsa’nın kanı başına hücum etmişti. Birden gelinin kim olacağını kestirdi ve bedeni kıvanç duydu. Şimdi acele ediyordu. «Haydi gidelim,» dedi.</p>

  <p class="block_17">Birden kendinin de altın yularlı beyaz bir ata bindiğini duydu. Kendine baktı. Başının üstünde mavi bir tüy sallanıyordu, baştan başa yamalı pejmürde giysisi, kadife ve altına çevrilmişti.</p>

  <p class="block_17">«Yavrum, insanlara müjdesini verdiğim gökler hâkimiyeti bu mu?» diye sordu.</p>

  <p class="block_17">«Hayır, hayır,» diye cevap verdi gülerek. «Burası yeryüzü.»</p>

  <p class="block_17">«Nasıl olmuş da bu denli değişmiş peki?»</p>

  <p class="block_17">«O değişmedi, değişen sensin. Bir zamanlar yüreğin yeryüzünü istemezdi: Karşı gelirdi buyruklarına. Şimdi isliyor, bütün sır da burada. Yeryüzüyle yürek arasındaki uyum; Nâsıralı İsa, göklerin hâkimiyeti budur. Ama niye zaman kaybediyoruz sözlerle? Haydi gel, gelin seni bekliyor.»</p>

  <p class="block_17">Melek beyaz ata bindi ve yola çıktılar. Ardında dağlar, inmekte olan kralî atlılarla şenleniyordu. Kadın kahkahaları artmıştı. Kuşlar havada kanat çırparak her şeyi güveye doğru çekiyorlardı. «Geliyor,» diye şarkı söylüyorlardı, «geliyor, geliyor!» İsa’nın yüreği de bir kuştu. Başının üstüne konmuş cıvıldıyordu. «Geliyorum, geliyorum, geliyorum.»</p>

  <p class="block_17">Atını dört nala sürerken, ansızın, büyük heyecanı ortasında havarilerini hatırladı. Ardına bakarak beylerle hanımlar kafilesini süzdü, onları arıyordu, yoktular. Şaşkınlıkla yanındakine baktı.</p>

  <p class="block_17">«Ya benim havarilerim nerde?» diye sordu. «Göremiyorum onları. Neredeler acaba?»</p>

  <p class="block_17">Alaylı bir kahkaha attı: «Dağıldılar.»</p>

  <p class="block_17">«Niçin?»</p>

  <p class="block_17">«Korkudan.»</p>

  <p class="block_17">«Yahuda da mı?»</p>

  <p class="block_17">«Hepsi, hepsi de! Kayıklarına döndüler, köycüklerine sindiler. Seni görmediklerine yemin ediyorlar, seni tanımadıklarına... Artık bakma ardına. Onları unut, önüne bak.»</p>

  <p class="block_17">Çiçek açan limon ağaçlarının sarhoş edici kokusu yayılmıştı havaya.</p>

  <p class="block_17">«Geldik,» dedi melek, atından inerek. Atı ışık oldu ve kayboldu.</p>

  <p class="block_17">Zeytinliğin içinden acı çeken, tatlı bir yakınma iniltisi geliyordu. İsa tedirgin oldu: Sanki kendi kasıkları bağırıyordu. Bir zeytin ağacının gövdesine bağlı bir halde, kara beyaz alınlı iriyarı boğa duruyordu. Kuyruğu havaya dikilmiş, boynuzları üstünde de bir düğün tacı vardı. İsa hiç bu denli güç, parlaklık, bu kadar sert pazılar, böyle kara gözler, bu denli erkeklik dolu bir boğa görmemişti. Korktu. Bu boğa olmasa gerek, diye düşündü, gücü her şeye yetici Tanrı’nın ölümsüz yüzlerinden biri.</p>

  <p class="block_17">Melek yanında durmuş, kurnaz kurnaz gülümsüyordu. «Korkma Nâsıralı İsa. Bir boğa o, genç, bakir bir boğa. Bak nasıl da çevik hareket ediyor, ıslak burun deliklerini yalıyor, başını nasıl eğip zeytin ağacına tosluyor, onunla savaşmak istiyor, ipini koparıp kaçmak için nasıl da çabalıyor... Bak uzağa, tâ aşağıdaki çayıra. Ne görüyorsun?»</p>

  <p class="block_17">«Genç inekler... Ödüyorlar.»</p>

  <p class="block_17">«Otlamıyorlar, genç boğanın ipini koparmasını bekliyorlar. Nasıl böğürdüğüne bir kez daha kulak ver. Ne incecik, ne yalvarış, ne güç! Doğrusu, kara, yaralı bir Tanrı gibi... Yüzün niye vahşileşti Nâsıralı İsa?»</p>

  <p class="block_17">«Gidelim!» diye inler gibi konuştu yavaşça İsa. Sesi yumuşak, yalvarış ve güç doluydu.</p>

  <p class="block_17">«İlkin boğayı serbest bırakacağım,» diye cevap verdi Melek gülerek. «Ona acımıyor musun?»</p>

  <p class="block_17">Yaklaşıp ipini çözdü. Bir süre bakir hayvan kıpırdamadı. Ama birden anladı; serbestti. Bir sıçrayışta çayıra doğru koşmaya başladı.</p>

  <p class="block_17">Tam o sırada, İsa bir limon bahçesinden bilezik ve gerdanlık şakırtıları duydu. Dönüp baktı. Limon çiçekleriyle taç giymiş olan Maria Magdalena, utangaç, titrek bir durumda karşısında idi.</p>

  <p class="block_17">İsa koşup onu kucakladı.</p>

  <p class="block_17">«Magdalena, sevgili Magdalena,» diye bağırdı, «ah kaç yıldır, kaç yıldır bu anı bekledim! Kim girdi aramıza, kim bizi bırakmadı bir türlü, Tanrı mı?.. Niçin ağlıyorsun?»</p>

  <p class="block_17">«Sevincimden, sevgilim; büyük özlemimden, gel!»</p>

  <p class="block_17">«Gidelim. Götür beni!»</p>

  <p class="block_17">Arkadaşına Allahaısmarladık demek için döndü, ama melek havada kaybolmuştu. Arkalarında büyük beyler, hanımlar, krallar, beyaz atlar, beyaz leylaklar da kaybolmuştu. Aşağıda çayırda boğa ineklere biniyordu.</p>

  <p class="block_17">«Kimi arıyorsun, sevgilim? Niçin ardına bakıp duruyorsun? Sadece ikimiz kaldık dünyada. Ellerindeki, ayaklarındaki, yüreğindeki yarayı öpüyorum. Ne büyük zevktir bu, ne hoş Fısıh! Bütün dünya dirildi! Gel!»</p>

  <p class="block_17">«Nereye? Elini ver bana; götür beni. Sana güveniyorum.»</p>

  <p class="block_17">«Sık bir meyva ağaçlıklı bahçeye. Seni avlamak istiyorlar, yakalamak istiyorlar. Her şey hazır, çarmıh, çiviler, kalabalık, Pilatus... Ama birden bir melek geldi ve seni alıp kaçırdı. Gel güneş doğmadan, görünmeden gel. Kudurmuşlar, senin ölümünü istiyorlar.»</p>

  <p class="block_17">«Ben onlara ne yaptım?»</p>

  <p class="block_17">«Sen onların iyiliğini, kurtulmalarını istedin. Seni nasıl bağışlayabilirler ki! Ver elini, sevgilim. Kadının peşini bırakma. O daima güvenli yolu bulur.»</p>

  <p class="block_17">İsa’nın elini tuttu. Nerdeyse çiçek açacak olan limon ağaçları altında yürürken, ateş kırmızısı peçesi kabarıyordu. Erkeğin parmaklarıyla sarmaş dolaş olmuş parmakları yanıyordu, ağzıysa limon yaprağı kokuyordu.</p>

  <p class="block_17">Soluk soluğa bir süre durup İsa’ya baktı. Ürperdi, çünkü gözünün, meleğin gözü gibi çekici, kurnaz bir şekilde oynadığını görüyordu. Ama gülümsüyordu ona.</p>

  <p class="block_17">«Korkma, sevgilim. Yıllardır dilimin ucunda bir şey vardı, onu sana açmaya cesaret edememiştim bir türlü. Şimdi açacağım.»</p>

  <p class="block_17">«Nedir? Konuş, korkma Sevgilim.»</p>

  <p class="block_17">«Cenneti âlâdayken sen, yolcunun biri senden bir bardak su isterse yedinci katından inip ona su ver. Kutsal bir aziz isen ve bir kadın senden öpücük isterse kutsallığından inip öp onu. Yoksa kurtuluş yoktur senin için.»</p>

  <p class="block_17">İsa onu yakalayıp başını arkaya eğerek, ağzından öptü.</p>

  <p class="block_17">İkisi birden ölü gibi sapsarı kesildiler. Diz bağları çözüldü. Daha ileri gidemeden çiçek açan bir limon ağacının altına yattılar ve yerlerde yuvarlanmaya başladılar.</p>

  <p class="block_17">Güneş gelip üzerinde durdu. Bir meltem esiyordu; iki çıplak vücut üstüne bir sürü limon çiçekleri dökülüyordu. Yeşil bir kertenkele karşıdaki taşa yapışmış, yuvarlak, kıpırdamayan gözleriyle onları seyrediyordu. İkide bir, uzaktan boğanın böğürdüğü işitiliyordu, şimdi dinlenmiş ve yatışmıştı. Hafif bir yağmur çiseledi ve iki yanan bedeni serinletti, toprağın kokusunu çıkardı.</p>

  <p class="block_17">Maria Magdalena mırıldayarak adama sarıldı ve vücudunu onunkine yapıştırdı.</p>

  <p class="block_17">«Hiçbir erkek beni öpmedi. Dudaklarımın üstünde, yanaklarımda hiçbir erkek sakalı, dizlerimin arasında hiçbir er</p>

  <p class="block_17">kek dizi duymadım. Bugün doğuyorum!.. Ağlıyor musun, yavrum?»</p>

  <p class="block_17">«Sevgili karım, dünyanın bu denli güzel, bedenin bu denli kutsal olduğunu bilmiyordum hiç. O da Tanrı’nın kızlarından, ruhun kibar kardeşlerinden... Bedenin zevklerinin günahsız olduğunu hiç bilmedim.»</p>

  <p class="block_17">«Gökleri ele geçirmek, sonsuz hayatın mucizevi suyunu bulmak için neden çıktın yola? Ben o suyum işte. Eğildin, içtin ve huzura kavuştun.. Hâlâ içini çekiyor musun yavrum? Ne düşünüyorsun?»</p>

  <p class="block_17">«Yüreğim, suya konduğu zaman canlanıp açılan solmuş bir Eriha gülüdür. Kadın bir ölümsüz su çeşmesidir. Şimdi anlıyorum.»</p>

  <p class="block_17">«Neyi anlıyorsun, yavrum?»</p>

  <p class="block_17">«Yolun bu olduğunu.»</p>

  <p class="block_17">«Yol mu? Ne yolu, sevgili İsa?»</p>

  <p class="block_17">«Ölümlünün ölümsüz olmak için tutacağı yol, Tanrı’nın insan biçiminden yeryüzüne indiği yol. Ben yoldan saptım, çünkü bedenin dışında bir yol aradım: Bulutlar, büyük düşünceler ve ölüm yolundan gitmek istedim. Tanrı’nın işçi arkadaşı kadın, bağışla beni. Karşında eğilip secdeye varıyorum, Tanrı’nın annesi... Doğacak oğlumuzun adını ne koyayım?»</p>

  <p class="block_17">«Onu Erden’e götür ve istediğin gibi vaftiz et. Şenindir o.»</p>

  <p class="block_17">«Ona Parakletus diyelim, Avutucu olsun adı!»</p>

  <p class="block_17">«Sus, birinin geldiğini duydum ağaçlar arasından. Sadık küçük zencim olacak. Kimse yaklaşmasın diye gözcü koymuştum onu. İşte geldi!»</p>

  <p class="block_17">«Saul, hanımefendi.»</p>

  <p class="block_17">Çocuğun parlak beyaz gözleri oynamaya başladı; tombul vücudu dört nala koşarak gelmiş bir atınki gibi köpürüyordu. Magdalena ayağa sıçradı ve elini ağzına kapattı.</p>

  <p class="block_17">«Suss!»</p>

  <p class="block_17">İsa’ya döndü. «Sevgili kocam, yoruldun. Uyu sen. Çabuk dönerim.»</p>

  <p class="block_17">Ama İsa gözlerini kapatmıştı bile. Göz kapakları ve şakakları üzerinden tatlı bir uyku akmıştı, Magdalena’nın limon ağaçları altında gidip ıssız yolda kayboluşunu görmemişti.</p>

  <p class="block_17">Ama zihni yerinden sıçramıştı. Vücudunu toprakta uyur bırakarak Magdalena’nın peşine düştü. Nereye gidiyordu? Gözleri neden birden yaşla dolmuştu, dünya niye kararmıştı? Zihni bir şahin gibi o gözler üstünde uçuyor, kaçması için bırakmıyordu.</p>

  <p class="block_17">Korkan küçük zenci, tökezleyerek önde gidiyordu. Zeytinliği geçtiler. Güneş henüz batmamıştı. Çayırlığa girdiler. İnekler çimenliğe yayılmış, geviş getiriyorlardı. Kayalıklı, gölgeli dar ve derin bir dereye indiler, orada köpek havlamaları ve soluk soluğa kalmış insan sesleri duydular. Küçük zenci dehşete kapıldı. «Ben gidiyorum,» dedi ve kaçmaya başladı.</p>

  <p class="block_17">Magdalena yapayalnız kalmıştı. Bakındı. Kaya, taş, birkaç çalı çırpıdan başka bir şey görmüyordu. Yabani, kısır bir incir ağacı kayanın üstünden yatay olarak çıkmıştı. Çıkık bir kayanın uygun bir yerinde gözcülük eden iki kuzgun, Magdalena’yı gördüler, sanki eşlerini çağırıyorlarmış gibi çığlık atmaya başladılar.</p>

  <p class="block_17">Magdalena yerinden oynayan taş sesleri duydu. Kayalardan yukarı tırmanan erkekler vardı. Dili bir karış sarkmış, kara, kırmızı benekli bir köpek göründü. Dere bir mezar gibi servi ve hurma ağaçlarıyla doldu.</p>

  <p class="block_17">Durgun, memnun bir ses duyuldu: «Hoş geldin!»</p>

  <p class="block_17">Magdalena dönüp baktı: «Kim o? Kimdi bana selam veren?»</p>

  <p class="block_17">«Ben.»</p>

  <p class="block_17">«Sen kimsin?»</p>

  <p class="block_17">«Tanrı.»</p>

  <p class="block_17">«Tanrı mı! O halde saçımı örteyim, göğüslerimi saklayayım. Başını öte yana çevir Rabbim, çıplaklığımı görmemen gerek, utandım. Niçin beni bu vahşi, ıssız yere getirdin? Neredeyim? Servi ve palmiyeden başka şey görmüyorum.»</p>

  <p class="block_17">«İyi ya! Ölüm ve ölümsüzlük... Büyük Şehit, tam istediğim yere getirdim seni. Kendini ölüme hazırla, Magdalena, hazırla ki, ölümsüz olabilesin.»</p>

  <p class="block_17">«Ölmek istemiyorum. Ölümsüz olmak istemiyorum. Bırak da yeryüzünde yaşamama devam edeyim, sonra da küle çevir beni.»</p>

  <p class="block_17">«Ölüm baharat ve kokularla yüklü bir kervandır. Korkma Magdalena! Bin kara deveye ve göklerin çölüne gir.»</p>

  <p class="block_17">«Serviler ardından çıkan şu çılgın yolcular da kim?»</p>

  <p class="block_17">«Korkma Magdalena, onlar benim deve güdücülerim. Elini gözlerine siper et. Güttükleri kara deveyi görmüyor musun, senin üstüne bineceğin kırmızı kadifeden eyeri olanı? karşı koyma.»</p>

  <p class="block_17">«Rabbim ölümden korkmuyorum, ama bir şikâyetim var. İşte şimdi ilk kez bedenimle ruhum aynı ağıza sahip olmaya layık; ilk kez ikisi birden öpüldü. Tam bu sırada ölmem mi gerek?»</p>

  <p class="block_17">«Bu an, senin ölmen için en uygun an Magdalena. Daha iyisini bulamazsın, karşı koyma.»</p>

  <p class="block_17">«Şu bağırıp çağırmalar, meydan okuyuşlar, kahkahalar da ne? Rabbim beni terk etme. Beni öldürmeye geliyorlar!»</p>

  <p class="block_17">Hâlâ sakin ve memnun, ama şimdi uzaklaşmış olan sesi duyuyordu:</p>

  <p class="block_17">«Magdalena ömründeki en büyük zevki tattın. Daha yükseğe çıkamazsın. Ölüm esirgeyicidir... Yakında görüşmek üzere Allahaısmarladık İlk Şehit!»</p>

  <p class="block_17">Ses kayboldu. Deredeki bir dönemeçten çılgına dönmüş Levililerle kana susamış Kayfa’nın esirleri, ellerinde bıçak ve baltalarla göründüler.</p>

  <p class="block_17">Magdalena’yı gördüler ve elde balta üzerine çullandılar.</p>

  <p class="block_17">«Maria Magdalena, orospu!» diye haykırdılar kahkahalar atarak.</p>

  <p class="block_17">Kara bir bulut kapladı güneşi. Yeryüzü karardı.</p>

  <p class="block_17">«Değilim! Değilim!» diye bağırmaya başladı zavallı kadın. «Eskiden idim, şimdi değilim. Bugün doğdum ben!»</p>

  <p class="block_17">«Orospu Maria Magdalena!»</p>

  <p class="block_17">«İdim diyorum size, artık değilim, yemin ederim ki değilim. Öldürmeyin beni. Acıyın bana! Siz kimsiniz, sen dazlak kafalı, sen koca göbekli, ya sen çarpık bacaklı ve sen kambur? Dokunmayın bana!»</p>

  <p class="block_17">«Orospu Maria Magdalena. Ben Saul’üm. İsrail’in Tanrısı beni Şam’dan gönderdi ve onu öldürmek için yetki verdi.»</p>

  <p class="block_17">«Kimi?»</p>

  <p class="block_17">«Sevgilini!»</p>

  <p class="block_17">Çetesine döndü. «Saldırın çocuklar! Onun sevgilisidir, o bilir nerede saklı olduğunu. Onu nereye sakladın söyle şıllık!»</p>

  <p class="block_17">«Söylemeyeceğim.»</p>

  <p class="block_17">«Öldürürüm seni!»</p>

  <p class="block_17">«Beytanya’da!»</p>

  <p class="block_17">«Yalancı! Oradan yeni geldik daha. Onu buralarda bir yere sakladın. Haydi söyle gerçeği!»</p>

  <p class="block_17">«Saçımı bırakın! Niçin öldürmek istiyorsunuz onu? Ne yaptı size?»</p>

  <p class="block_17">«Kutsal yasaya kim karşı gelirse, hakkı ölümdür!»</p>

  <p class="block_17">Kambur konuşurken ona tutkuyla bakıyor, ateşli soluğuyla gittikçe yaklaşıyordu. Magdalena gözkapaklarını açıp kapatıyordu.</p>

  <p class="block_17">«Saul,» dedi, «göğüslerime, kollarıma, boynuma bak. Bunlar yok olursa yazık olmaz mı? Öldürme onları!»</p>

  <p class="block_17">Saul gittikçe yaklaştı. Sesi boğuk, kısık çıkıyordu.</p>

  <p class="block_17">«Nerede olduğunu açıkla, öldürmem seni. Göğüslerini, kollarını, boynunu seviyorum. Güzelliğine acı da açıkla!</p>

  <p class="block_17">Niçin öyle bakıyorsun bana? Ne düşünüyorsun?»</p>

  <p class="block_17">«Tanrı birden içinde parlayaydı da hakikati göreydin, kim bilir ne mucizeler yaratırdın, diye düşünüyordum (ve iç çekiyordum) Saul! Dünyayı fethetmek için sevgilime senin gibi havariler gerek. Balıkçılar, seyyar satıcılar, çobanlar değil, senin gibi alevler, Saul!»</p>

  <p class="block_17">«Dünyayı fethetmek mi! Dünyayı fethetmek mi istiyor? Nasıl? Konuş. Magdalena, çünkü benim de istediğim bu.»</p>

  <p class="block_17">«Sevgiyle.»</p>

  <p class="block_17">«Sevgiyle mi?»</p>

  <p class="block_17">«Saul, söyleyeceğime kulak ver bak. Ötekileri gönder gitsinler. Onların işitmesini istemiyorum. Peşine düştüğün ve öldürmek istediğin bu adam Tanrı’nın oğludur, dünyanın kurtarıcısı Mesih! Tanrı’ya teslim edeceğim ruhuma yemin ederim ki öyle!»</p>

  <p class="block_17">Seyrek kurşuni sakalı, bir deri bir kemik kalmış bir Levili «Saul, Saul,» dedi, «kolları kurt kapanlarıdır: Dikkat!»</p>

  <p class="block_17">«Defol!»</p>

  <p class="block_17">Yeniden Magdalena’ya döndü: «Sevgiyle mi? Ben de fethetmek istiyorum dünyayı. Limanlara iniyorum, gemilerin ayrıldıklarını görüyorum yüreğim yanıyor. Yeryüzünün uçlarına varmak istiyorum, ama bir Yahudi dilencisi gibi değil: Hayır, bir kral gibi, kılıcımla! Ama nasıl? İmkânsız. Öyle zavallı duyuyorum ki kendimi, intihar etmek geliyor içimden. Bu arada başkalarını öldürerek avunuyorum.»</p>

  <p class="block_17">Bir süre sustu, derken kadına daha yaklaşarak:</p>

  <p class="block_17">«Efendin nerede, Magdalena?» diye sordu kibar bir sesle. «Söyle, onu bulup, konuşayım. Bana sevginin ne olduğunu anlatmasını istiyorum ve dünyayı hangi sevginin kurtaracağını söylemesini... Niye ağlıyorsun?»</p>

  <p class="block_17">«Çünkü sana nerde olduğunu söylemek istemiyorum. İkinizin karşılaşmanızı istemiyorum. O baştanbaşa tatlılık, sen ateş. İkiniz birlikte dünyayı ele geçirebilirsiniz. Ama sana güvenim yok, sana güvenim yok Saul. Ağlayışım bundan.»</p>

  <p class="block_17">O konuşmasına devam ederken, havada bir taş, ıslık çalarak gelip çenesini kırdı.</p>

  <p class="block_17">«Kardeşlerim! İbrahim’in, İshak’ın ve Yakup’un tanrısı adına, vurun!» diye bağırdı veremli Levili. İlk taşı alıp ona atan o olmuştu.</p>

  <p class="block_17">Gökler gürledi. Uzakta batmakta olan güneş kana belenmişti.</p>

  <p class="block_17">«İşte binlerce defa öpülen ağız için!» diye haykırdı Kayfa’nın esirlerinden biri. Magdalena’nın dişleri yere saçıldı.</p>

  <p class="block_17">«Bu da karnına!»</p>

  <p class="block_17">«Bu da yüreğine!»</p>

  <p class="block_17">«Bu da burnunun direğine!»</p>

  <p class="block_17">Magdalena başını korumak için göğsüne gömdü. Ağzından kan fışkırıyordu, göğüsleri, rahmi kan içinde kalmıştı. Ölüm hırıltısı başlamıştı.</p>

  <p class="block_17">Şahin kanatlarını çırptı. Yuvarlak gözleri her şeyi görmüştü. Yırtıcı bir çığlık atarak döndü, vücudunu hâlâ limon ağaçları altında görüp içine girdi. İsa’nın göz kapakları açılıp kapandı. Dudaklarına iri bir yağmur tanesi düştü. Uyanıp kalktı, zengin ceset barınağı toprak üstüne oturdu, düşüncelere daldı. Neydi görmüş olduğu düş? Hatırlayamıyordu... Aklında sadece taşlar, kadın ve kan kalmıştı. Kadın Magdalena mıydı acaba? Yüzü yarılmış, su gibi kan akıyordu; titreştiği için iyi seçemiyordu yüzü. Ayırt etmeye çalışırken, taşlarla kan bir tezgâh halini alır gibi oldu. Kadın bu kez örgü makinesinin başına oturmuş, türkü okuyarak dokumaya başlamıştı.</p>

  <p class="block_17">Başının üstünde limonlar, limon ağacının kara yaprakları arasında altın gibi parıldıyordu. Avuçlarını ıslak toprağa bastırdı, serinliğini ve bahar ılıklığını duydu. Bakındı, kimse bakmıyordu. Eğilerek toprağı öptü.</p>

  <p class="block_17">«Anne,» dedi yavaşça, «sarıl sarıl bana, ben de sana sıkı sarılacağım. Anne, niye sen Tanrım olamıyorsun?»</p>

  <p class="block_17">Limon yaprakları kımıldadı, ıslak toprak üstünde ayak sesleri duyuluyordu. Görünmeyen bir karatavuk ıslık çaldı. İsa gözlerini kaldırdı ve yeşil kanatlı koruyucu meleğinin, karşısında, sevinç ve kıvanç içinde durduğunu gördü. Gövdesindeki kıvırcık tüyler batan güneşin eğik ışınları altında pırıldıyordu.</p>

  <p class="block_17">«Merhaba,» dedi İsa. «Yüzün kıvılcımlar saçıyor. Bana verecek başka müjden var mı? Sana inanıyorum. Kanatlarının yeşili toprağın çimeni gibi.»</p>

  <p class="block_17">Melek gülerek kanatlarını kapadı. Yanına çömelerek bir limon çiçeğini buruşturdu, derken batı göğüne baktı, şimdi kiraz rengi olmuştu. Topraktan hafif bir meltem yükseldi ve limon ağacının bütün yaprakları sevinç içinde hışırdadı, raks etmeye başladı.</p>

  <p class="block_17">«Siz insanlar ne kadar mutlu olmalısınız!» dedi. «Toprak ve sudan yapılmışsınız, dünyadaki her şey de toprak ve sudan yapılmış. Bu yüzden hepiniz birbirinize uyuyorsunuz. Kadınlar, erkekler, eller, zerzevatlar, meyvalar... Hepiniz de aynı toprak ve sudan değil misiniz? Her şey birleşmek ister. Az önce, seni çağıran bir kadın sesi duydum yolda.»</p>

  <p class="block_17">«Niye beni çağırıyordu. Ne istiyordu acaba?»</p>

  <p class="block_17">Melek gülümsedi. «Suyu ve toprağı, senin suyunu ve toprağını istiyor. Tezgâhı başında oturmuş, türkü söyleyerek dokuyor. Türküleri dağları deliyor, ovalara yayılıyor. Seni arıyor. Dinle bak. Birazdan buraya da gelir, buraya, limon ağaçlarına. Ses etme: İşle bak! Duydun mu? Türkü söylediğini sanıyordum, ama türkü söylemiyor, inildiyor. Dikkatli dinle bak. Ne duyuyorsun?»</p>

  <p class="block_17">«Kuşların yuvalarına döndüğünü duyuyorum. Hava kararıyor.»</p>

  <p class="block_17">«Başka bir şey duymuyor musun? Bütün varlığınla duymaya çalış. Bırak, ruhun kaçsın da bedeninden duyabilsin.»</p>

  <p class="block_17">«Duydum! Duydum! Bir kadının sesi, tâ uzaklardan, uzaklardan... İnildemekte, ama sözlerini iyi işitemiyorum.»</p>

  <p class="block_17">«Çok iyi işitiyorum. Bak sen de duy. Nedir bu inilti?»</p>

  <p class="block_17">İsa ayağa kalktı, bütün gücünü topladı. Ruhu uçup gitti. Köye vardı eve girdi ve avluya durdu.</p>

  <p class="block_17">«Duyuyorum...» dedi İsa, parmağını dudaklarına ötürerek.</p>

  <p class="block_17">«Söyle.»</p>

  <p class="block_17">GÜMÜŞ MEZAR, ALTIN MEZAR, YALDIZLI MEZAR, KIRMIZI DUDAKLARI YEME, KARA GÖZLERİ YEME, İNCE BÜLBÜL SESLİ DILINI YEME...</p>

  <p class="block_17">«Türkü söyleyeni tanıdın mı Nâsıralı İsa?»</p>

  <p class="block_17">«Evet.»</p>

  <p class="block_17">«Maria, Lazarus’un kardeşi. Hâlâ çeyizini dokumakta. Senin öldüğünü sanıyor da ağlıyor. Kar beyazı boynu açık, turkuaz gerdanlığı göğsüne doğru sarkmış. Bütün vücudu terle kaplı, kokuyor. Fırından yeni çıkmış ekmek gibi, olgun ayva gibi, yağmur sonu kokan toprak gibi kokuyor. Kalk. Gidip avutalım onu.»</p>

  <p class="block_17">«Ya Magdalena?» diye bağırdı İsa korku içinde.</p>

  <p class="block_17">Melek onu kolundan tuttu, yeniden yere oturttu.</p>

  <p class="block_17">«Magdalena,» dedi sakince. Evet, unutmuştum size söylemeyi, o öldü.»</p>

  <p class="block_17">«Öldü mü?»</p>

  <p class="block_17">«Öldürüldü. Hey, nereye gidiyorsun Nâsıralı İsa, yumruklarını sıkmış nereye? Kimi öldürmeye gidiyorsun, Tanrı’yı mı? Oydu onu öldüren. Otur hele! Kutsalların kutsalı bir ok attı ve mutluluğunun en yüksek noktasında onu deldi. Şimdi gökte, ölümsüz. Bir kadın için bundan daha büyük mutluluk olabilir mi? Aşkının solduğunu, yüreğinin korkaklaştığını, etinin çürüdüğünü görmeyecek. Onu öldürürken faşındaydım, olanı biteni gördüm. Magdalena ellerini göğe kaldırarak: ‘Şükür sana Tanrım. Buydu istediğim!’ diye bağırdı.»</p>

  <p class="block_17">Ama İsa alev almıştı:</p>

  <p class="block_17">«Ancak köpekler bu denli boyun eğer. Köpekler ve melekler! Ben ne köpeğim, ne de melek. Ben bir insanım ve «Haksız yere! Haksız yere!» diye bağırıyorum. Haksız yere</p>

  <p class="block_17">onu öldürdün, Tanrım. Oduncuların en kabası bile çiçek açmış bir ağacı kesmeye yanaşamaz, Magdalena ise kökünden tâ en üst dallarına kadar çiçeklenmişti!»</p>

  <p class="block_17">Melek onu kollarıyla sardı, saçını, omuzlarını, dizlerini okşadı; onunla sakin, yumuşak bir sesle konuştu. Sonunda ortalık karardı. Bir meltem esti, bulutlar dağıldı ve koca bir yıldız göründü. Akşam Yıldızı olmalıydı.</p>

  <p class="block_17">«Sabırlı ol,» dedi ona; «boyun ey, ümitsizliğe düşme. Dünyada sadece bir tek kadın var, sayısız yüzlü bir tek kadın. Biri düştü mü biri çıkıyor. Maria Magdalena öldü. Lazarus’un kızkardeşi Maria yaşıyor ve bizi bekliyor, seni bekliyor. Magdalena tâ kendisi ama başka bir yüzü var. Dinle bak... Yeniden iç çekti. Gidip avutalım onu. Rahminde, senin için Nâsıralı İsa, senin için sevinçlerin en büyüğünü saklıyor. Bir oğul, senin oğlunu. Gidelim!»</p>

  <p class="block_17">Melek dostuna yavaşça dokundu, yerden hafifçe kaldırdı. Şimdi ikisi de limon ağaçlarının altında bulunuyordu. Üstlerinde, Akşam Yıldızı gülerek battı.</p>

  <p class="block_17">Yavaş yavaş İsa’nın yüreği yumuşadı. Islak alaca karanlıkla Maria Magdalena’nın yüzüyle, Lazarus’un kardeşi Maria’nın yüzleri karışıyor, bir oluyordu... Gece geldi, baştan başa kokulu gece onları örttü.</p>

  <p class="block_17">«Gel,» dedi melek. Mırıldanarak yuvarlak, ayva tüylü kolunu İsa’nın beline doladı. Soluğu, Hindistancevizi ve ıslak toprak kokuyordu. İsa başını ona yasladı, gözlerini kapadı ve derin derin solumaya başladı. Koruyucu meleğinin soluğunun içine işlemesini istiyordu.</p>

  <p class="block_17">Melek gülümseyerek kanatlarından birini açtı. Gece yüklü çiyle gelmişti. Kalın yeşil kanatlarını üşümesin diye İsa’ya sardı. Kadının iniltisi, sakin bir ilkbahar yağmurunun çiselemesi gibi ıslak havada duyuluyordu:</p>

  <p class="block_17">GÜMÜŞ MEZAR, ALTIN MEZAR...</p>

  <p class="block_17">«Gidelim!» dedi İsa ve gülümsedi.</p>

  <p class="block_17">Bütün gece boyunca İsa, yeşil kanatlar içinde, meleğin beline sımsıkı sarılmış uçtu durdu toprak üzerinde. Gecede bir tuhaflık, bir kıvanç vardı. Kabil’in Habil’i öldürüşü görülmüyordu yeryüzünde, yerine geniş, mutlu bir ağız ve nur içinde yüzen iki tombul yanak vardı. Âşık bir kadının gece gezintisindeki değirmi yüzüydü bu. Ağaçlar kaçıyor, gece kuşları insan gibi konuşuyorlardı. Dağlar açılıyor, iki gece gezginini içine alıp kapanıyorlardı.</p>

  <p class="block_17">Ne büyük mutluluktu bu: Tıpkı düşlerimizdeki gibi, yeryüzü üzerinde kanat çırpmadan uçmak. Bir düş olmuştu hayat. Bu muydu yoksa cennetin anlamı? Meleğe sormak istedi, ama konuşmasının kendisini uyandırabileceğinden korkarak sustu.</p>

  <p class="block_17">Bakındı. Taşların, havanın, dağın ruhları ne kadar da hafiflemişti: Sanki, sıkıntı içinde dostlarınızla otururken, serin şarap sunuluyordu da içiyordunuz; yavaş yavaş zihin hafifliyordu, başın üzerinde fırıl fırıl dönerek uçuşmaya başlıyor, havada yüzüyor, pembe bir bulut oluveriyordu, baştan başa altın ve havaya bürünen dünya ise bu bulut üzerinde baş aşağı yansıyordu.</p>

  <p class="block_17">Melekle konuşmak üzere yeniden dönmek istedi, o parmağını sus der gibi dudaklarına götürdü, gülümsedi ve yavaşça ses etmemesini söyledi.</p>

  <p class="block_17">Bir köye yaklaşmış olmalılardı, horozlar günü müjdeliyordu. Ay dağların ardında yuvarlanmıştı, tan durgun bir hava içinde dünyayı aydınlatıyordu. Yeryüzü yeniden kendine</p>

  <p class="block_17">geliyordu, zaman bir kez daha duyulur oldu. Dağ, köy ve zeytinlik döndüler, Tanrı’nın dünyanın sonunu beklemeleri için onları yerleştirmiş olduğu yerde buldular kendilerini. Sevgili yol karşıdaydı, zeytin, incir ağaçları, üzüm bağları arasındaki iyi yürekli Beytanya köyü görünüyordu. Kutsal tezgâhıyla, yanan ocağıyla, o iki kızkardeşle, o iki uyumayan alevle insanın içini açan dost evi oradaydı...</p>

  <p class="block_17">«Geldik işte,» dedi melek.</p>

  <p class="block_17">Damdaki bacadan duman tütüyordu. İki kızkardeş uyanmış, ateşi yakmış olmalılardı.</p>

  <p class="block_17">«Nâsıralı İsa,» dedi melek onu sardığı kanatlarını açarak. «İki kızkardeş ateşi yaktılar, sabahleyin ilk iş olarak koyunları sağdılar, şimdi sana süt hazırlıyorlar. Yolda sen bana sormadın mıydı cennetin anlamını? Binlerce küçük sevinç, Nâsıralı İsa. Bir kapıyı vurmak, kapının bir kadın tarafından açılması, ocak başında oturmak, karının senin için sofrayı hazırlayışını seyretmek; ortalık iyice karardı mı da seni kollarına alması... Böyle gelir Kurtarıcı dediğin. Yavaş yavaş bir öpüşten ötekine, oğuldan oğula. Budur yol.»</p>

  <p class="block_17">«Anlıyorum,» dedi İsa. Çivit rengi kapının önünde durdu, kapının tokmağını kavradı ama melek vurmaması için tuttu onu.</p>

  <p class="block_17">«Acele etme,» dedi. «Dinle hele, artık ayrılmasak iyi olacak. Seni yapayalnız, savunuşuz bırakmak istemiyorum, ben de seninle geleceğim. Kendimi bir zenci çocuk durumuna sokacağım, hani limon ağaçlarında gördüğün çocuk olacağım, onlara, senin işini gören küçük kölen olduğumu söylersin. Yeniden yanlış yola sapıp mahvolmanı istemiyorum.»</p>

  <p class="block_17">Bu sözleri der demez, İsa’nın karşısında küçük bir zenci çocuk beliriverdi. Başı İsa’nın dizlerine geliyordu, geniş beyaz dişleri vardı, kulaklarında da iki altın küpe asılıydı. Elinde ağzına kadar dolu sepet taşıyordu.</p>

  <p class="block_17">«Buyur Efendim,» dedi gülümseyerek. «İki kızkardeş için armağanlar: İpek entariler, küpeler, bilezikler, değerli tüylerden yapılmış yelpazeler, bütün kadın levazımatı burada. Şimdi buyur çal kapıyı.»</p>

  <p class="block_17">İsa kapıyı çaldı. Avluda takunya sesi duyuldu, tatlı bir ses, «Kim o?» diye seslendi.</p>

  <p class="block_17">İsa kıpkırmızı oldu. Sesi tanıyordu: Maria’nın sesiydi. Kapı açıldı, iki kızkardeş ayaklarına kapandılar.</p>

  <p class="block_17">«Efendimi^, biz sizin çarmıhta çektiklerinize tapıyoruz, sizin kutsal dirilişinizi selamlıyoruz. Hoş geldiniz!»</p>

  <p class="block_17">«İzin verin, göğsünüze dokunayım Efendimiz, gerçekten siz misiniz gelen?» dedi Maria.</p>

  <p class="block_17">«Maria, gerçekten o, ta kendisi,» diye bağırdı Marta. «Senin benim gibi, eti budu olan bir insan. Bak, merdivendeki gölgesini görmüyor musun?»</p>

  <p class="block_17">İsa dinledi ve gülümsedi. İki kızkardeşin dokunduklarını, onu kokladıklarını, sevdiklerini görüyordu.</p>

  <p class="block_17">«Marta ve Maria, ikiz alevler: Sizi görmek ne iyi. Durgun, kendi halinde kibar insanların evi: Sevindim sizleri gördüğüme. Hâlâ yaşıyoruz, hâlâ acıkıyoruz, hareket ediyor, ağlıyoruz. Tanrı’ya şükürler olsun!»</p>

  <p class="block_17">Bir yandan konuşarak bir yandan iki kızkardeşi selamlayarak eve girdi.</p>

  <p class="block_17">«Sevindim sizi gördüğüme; ocağı, tezgâhı, hamur teknesini, masayı, testiyi ve sevgili lambayı! Kadının sadık hizmetkârları; eğilir, erdeminizi selamlarım. Kadın cennetin kapısına gelince durup soracaktır, ‘Rabbim, dostlarım da girsin mi içeri?’ diye.</p>

  <p class="block_17">«‘Ne dostları?’ diye soracaktır Tanrı.</p>

  <p class="block_17">«Yanımdakiler, hamur teknesi, beşik, lamba, testi ve tezgâh. Onları alamazsam yanıma ben de girmem içeri.’</p>

  <p class="block_17">«İyi yürekli Tanrı gülecektir:</p>

  <p class="block_17">«‘Siz kadınsınız, sizden lütuf esirger miyim? Girin hepiniz de. Cennet hamur tekneleriyle, beşiklerle ve tezgâhlarla öylesine dolu ki, azizlere yer kalmadı.’»</p>

  <p class="block_17">İki kadın gülüştü. Döndüklerinde, elinde ağzına kadar dolu sepeti tutan zenci çocuğu gördüler.</p>

  <p class="block_17">«Efendimiz, kim bu çocuk?» diye sordu Maria. «Dişleri hoşuma gitti.»</p>

  <p class="block_17">İsa ocak başında oturdu. Süt, bal, has buğday ekmeği getirdiler. İsa’nın gözleri yaşla doldu.</p>

  <p class="block_17">«Yedi kat göğe sığamadım,» dedi. «Ne yedi büyük erdemle, ne de yedi büyük fikirle yetindim. Şimdiyse bu ne mucizedir kardeşlerim? Küçücük bir ev yetiyor da artıyor bile benim için, bir lokmacık ekmek, bir kadının basit sözleri!»</p>

  <p class="block_17">Evin içinde evin efendisiymiş gibi bir aşağı bir yukarı gezinip duruyordu, avludan bir kucak dolusu asma dalı getirip ocağı yaktı. Alevler yükseldi. Kuyuya eğildi, su çekip içli. Ellerini Marta ile Maria’nın omuzlarına koyarak onları avucu içine aldı.</p>

  <p class="block_17">«Sevgili Marta ve Maria,» dedi, «adımı değiştireceğim. Diriltmiş olduğum erkek kardeşinizi öldürdüler. Gelip onun oturmuş olduğu şu köşeye oturacağım; üğendiresini alacağım elime, tarla süreceğim, ekip biçeceğim. Akşamleyin döndüğümde, kızkardeşlerim ayaklarımı yıkayacak, bana sofra kuracaklar. Ben onun oturduğu iskemleye, ocak başına oturacağım. Adım Lazarus benim.»</p>

  <p class="block_17">O konuşurken küçük zenci iri gözleriyle onu büyüledi. Ona baktıkça, İsa’nın yüzü de bedeni de değişiyordu; başı, göğsü, bulutları, elleri, ayakları gittikçe Lazarus’a benzemeye başlamıştı, olgun, erişkin bir Lazarus, sapasağlam, kalın enseli, yanık bağırlı ve nasırlı koca elleriyle Lazarus. İki kızkardeş bu değişimi alaca karanlıkta seyrediyorlar, tir tir titriyorlardı.</p>

  <p class="block_17">«Bedenimi değiştirdim, ruhumu değiştirdim. Hey! Yoksulluğa, perhize savaş açıyorum. Ruh canlı bir hayvandır, yemek ister. Sakalımın ve bıyığımın ardındaki ağzım ruhun ağzıdır, tek ağzıdır o ruhun... iffete karşı savaş açıyorum. Her kadının rahminde sessiz ve yumuşak bir bebek vardır. Açın</p>

  <p class="block_17">kapılan, çıksın dışarı! Gebe kalmayan katildir... Ağlıyor musun Maria?»</p>

  <p class="block_17">«Ne diyebilirim ki efendimiz? Kadın başka nasıl cevap verebilir ki?»</p>

  <p class="block_17">Marta kollarım iki yana açtı. «Biz kadınlar,» dedi, «kapanmayacak şekilde açılmış bulunan iki koluz. Gel Efendimiz. Otur. Buyur. Evin efendisi sensin.»</p>

  <p class="block_17">İsa’nın yüzü parlıyordu. «Tanrı’yla güreşmeyi bıraktım, pes dedim,» diyordu. «Dost olduk. Çarmıh yapmayacağım artık. Hamur tekneleri, beşikler, karyolalar yapacağım. Haber göndereceğim, aletlerimi getirsinler diye, acı çeken anamı da getirteceğim, torunlarını yetiştirsin ve son demlerinde zavallıcık biraz oh desin diye.»</p>

  <p class="block_17">Kadınlardan biri göğsünü İsa’nın dizlerine dayadı, öteki elini aldı, bırakmak istemiyordu. Ocağın başında küçük zenci yanaklarını dizlerine dayamış, uyur görünüyordu. Ama iki uzun kirpik arasından kara gözü İsa ile iki kadım dikizliyordu, kurnaz, memnun bir gülümseme yüzüne yayılmıştı.</p>

  <p class="block_17">Göğsü İsa’ya dayalı olan Maria konuşuyordu:</p>

  <p class="block_17">«Tezgâhta oturmuş, çarmıhta çektiklerinizi bir haç, çevresinde de baştanbaşa binlerce kırlangıç, beyaz bir yorgana işliyordum. Kırmızı ve siyah iplikleri bir yandan dokurken bir yandan bir ağıt okuyordum; duydunuz, acıdınız ve geldiniz.»</p>

  <p class="block_17">Marta kızkardeşinin sözünü bitirmesi için ses etmeden bekliyordu. Derken o başladı:</p>

  <p class="block_17">«Ben ekmek yoğurmaktan, çamaşır yıkamaktan ve her şeye boyun eğmekten başka bir şey bilmem. Bütün erdemlerim bu kadar Efendimiz. Öyle geliyor ki bana, sanki kızkardeşim ile evleneceksiniz ama izin verin de ben de sizin yanınızda kalıp evlilik havasını koklayayım; kalırsam, yataklarınızı yapar, havalandırır, bütün işlerinize koşarım.»</p>

  <p class="block_17">Durdu, içini çekerek:</p>

  <p class="block_17">«Köyümüzün kızları bir türkü söyler, pek acı bir türküdür. İlkbaharda kuşlar kuluçkaya oturduklarında söylerler bu türküyü. Güftesini okuyacağıma türkünün kendisini söyleyeyim size, daha iyi; böyle anlarsınız ancak, çünkü acıklılığı yavaşlığındadır:</p>

  <p class="block_18"></p>

  <p class="block_17">Hey! Tüysüz delikanlılar</p>

  <p class="block_17">Bıktım satmaktan, satmaktan kendimi</p>

  <p class="block_17">Alıcı bulamamaktan.</p>

  <p class="block_21">Yok pahasına veriyorum hepsini, kendim de cabası Sırayla beyler, sırayla!</p>

  <p class="block_17">Kim verirse bana bir kırlangıç yumurtası</p>

  <p class="block_17">dudaklarım onundur</p>

  <p class="block_17">Kim bana kartal yumurtası verirse</p>

  <p class="block_17">göğüslerim onun</p>

  <p class="block_17">Yüreğime gelince, yüreğim</p>

  <p class="block_17">ONU BIÇAKLA DEŞENİN!</p>

  <p class="block_18"></p>

  <p class="block_17">Gözleri yaşla doldu. Maria kollarını İsa’nın beline doladı, sanki kaçacakmış gibi geliyordu ona. Marta yüreğine bıçak battığını duydu, ama cesaretini ele alıp yeniden konuştu: «Efendimiz, size söyleyeceğim bir tek sözüm daha var, sonra gideceğim ve sizi Maria ile baş başa bırakacağım. Bir zamanlar, Beytlehem’de, buraya yakın bir yerde oturan, güçlü kuvvetli, arazi sahibi Boaz adında biri vardı. Vakit yazdı, köleleri ekinleri biçmişler, dövmüşler, buğdayı savurup tanelere ayırmışlar, harman yerinde samanı bir yana buğdayı bir yana yığmışlardı. O, iki yığının ortasında yatıp uyumuştu. Gece yarısı Rut adında yoksul bir kadın onu uyandırmamak için sessizce yaklaşmış ayakları dibine oturmuştu. Çocuksuz bir duldu, çok acı çekmişti. Adam, ayakları dibindeki kadının sıcak vücudunu duymuştu. Başını eğmiş, aramış, onu bulup göğsüne bastırmıştı... Anladınız mı Efendimiz?»</p>

  <p class="block_17">«Evet. Başka şey söyleme.»</p>

  <p class="block_17">«Ben gidiyorum.» dedi Marta ve ayağa kalktı.</p>

  <p class="block_17">İkisi baş başa kaldılar. Üzerinde çarmıh ve kırlangıçlar işlenmiş olan yorgan ile bir döşek alıp evin damına çıktılar. Esirgeyici bir bulut örtmüştü güneşi. Tanrı görmesin diye işli yorganın altına gizlendiler ve birbirlerini okşamaya başladılar... Bir ara yorgan düşer gibi oldu ve İsa gözlerini açtı. Damın kenarında zenci çocuğun oturmuş olduğunu gördü. Kaval çalıp duruyor, gözleri uzaklara, Kudüs’e doğru bakıyordu...</p>

  <p class="block_17">Ertesi gün bütün köy halkı gelip Lazarus’u seyretti. Küçük zenci, işlere koşuyor, kuyudan su çekiyor, koyunları sağıyor, Marta’nın ocağı yakmasına yardım ediyor, sonra da kapı dibine kıvrılıp kavalını çalıyordu. Armağan diye mısır taneleri, süt, hurma ve bal getiren köylüler Lazarus’a pek benzeyen bu garip ziyaretçiye bakıyorlardı. Kapı dibindeki küçük zenciyi görüyorlar, ona takılıyorlar ve gülüyorlardı. O da onlara gülüyordu.</p>

  <p class="block_17">Ama köy başkanı elini uzatıp İsa’nın dizlerini, butlarını ve omuzlarını yokladı. Sonra başını sallayarak katıla katıla gülmeye başladı.</p>

  <p class="block_17">«Hey be! Hepiniz de körsünüz,» diye seslendi avluyu doldurmuş olan köylülere. «Lazarus değil bu. Soluğu onunki gibi kokmuyor, eti başka türlü yoğrulmuş, kemikleri ise birbirine bol etle tutturulmuş. Balta bile ayıramaz onları!»</p>

  <p class="block_17">İsa avluda oturmuş, gerçeklerle yalanlan birbirine örerek gülüyordu: «Korkmayın çocuklar, Lazarus değilim ben. O yok artık. Benim sadece adım Lazarus, Lazarus usta, ben bir marangozum. Yeşil kanatlı bir melek getirdi beni bu eve ben de girdim.» Zenci çocuğa baktı, gülmekten iki büklüm olmuştu.</p>

  <p class="block_17">Zaman âb-ı hayat gibi akıyor, dünyayı suluyordu. Buğday olgunlaşıyordu, üzümler parıldamaya başlamıştı, zeytinlerin içi yağla doluyordu, çiçek açmış nar ağacı meyvesini veriyordu. Güz geldi, derken kış ve oğulları doğdu. Tezgâh dokuyan lohusa Maria, hayran hayran bebeğini seyrediyordu: «Ya</p>

  <p class="block_17">Rabbim, nasıl oldu da bu mucize rahmimden çıktı? Abıhayattan içtim,» diyordu gülümseyerek. «Ölümsüzlük suyundan içtim. Ölmeyeceğim artık!»</p>

  <p class="block_17">Gece kapkara, yağmur yağıyor. Yeryüzü, göğü içine aldıkça sevinçten kendinden geçiyor, ağzı açık duran toprak göğü çamura çeviriyor. Atelyesinin talaşları üzerinde yarı bitmiş beşikler ve hamur tekneleri arasında gece yarısı uzanmış yatan Lazarus Usta gök gürültüsünü dinliyor, yeni doğan çocuğu ve Tanrı üzerinde düşünüyordu. Memnundu. Tanrı ilk kez çocuk biçiminde girmiş oluyordu zihnine. Yandaki odadan ağlaması, gülmesi geliyordu kulağına, anasının ayağı dibinde hoplaya zıplaya oynadığını duyuyordu. Tanrı bu kadar yakın demek diyordu, kara sakalını sıvazlayarak. Ayaklarının pembe tabanları bu denli yumuşak, gıdıklanır cinsten mi? İnsan parmağı ile kaşıyınca kolayca gülebilecek gibi mi bu her şeye gücü yeten Tanrı?</p>

  <p class="block_17">Küçük zenci esnedi. Kapının yanında, öteki köşede uyur görünüyordu. Annenin çocuğuyla oynaşmasını duyarak memnuniyetle gülümsedi. Gece, kimse onu görmezken yeniden melek oluvermişti, yeşil kanatlarını talaşlar üzerine yaymış dinliyordu.</p>

  <p class="block_17">«İsa, uyanık mısın?» diye fısıldadı karanlıkta.</p>

  <p class="block_17">İsa işitmemezlikten geldi. Gecenin ortasında ses çıkarmadan durup bebeğin sesini dinlemek son derece haz veriyordu ona. Ama gülümsedi. Bu zenci çocuğu çok seviyordu. Bütün gün boyunca onun işine koşuyor, oduna biçim vermesine yardım ediyordu. Derken akşamleyin, günün işi bittiğinde kapı eşiğine oturup ona kaval çalıyordu. İsa, onu dinleyerek günün yorgunluğunu unutuyordu; ilk yıldız belirdiğinde de hep birlikte sofraya oturuyorlar zenci ise durmadan şaklabanlık yapıyor, Marta’ya takılıyor, bakireliğiyle alay ediyordu.</p>

  <p class="block_17">«Vatanım Habeşistan’da,» diyordu, gülerek ve çapkın çapkın Marta’ya bakarak, «bizler, siz Yahudiler gibi isteklerimizi saklamayız, yüreğimizi aşındırmayız, açıktan açığa, dobra dobra konuşur, öyle hareket ederiz. Canımız muz yemek isterse, ister kendimizinki olsun, ister başkasınınki, umurumuzda değildir, yeriz, biter. Canımız yüzmek isterse gider yüzeriz. Canımız kadın öpmek isterse öpüveririz. Tanrımız da bu yüzden bizi paylamaz. O da zencidir, zencileri sever. Kulaklarında altın küpeler vardır, o da canının dilediğini yapar. Ağabeyimizdir o bizim; ikimizin de anası aynı, yani gece.»</p>

  <p class="block_17">«Sizin Tanrınız ölür mü?» diye sordu Marta, bir akşam ona takılarak.</p>

  <p class="block_17">«Yeryüzünde tek bir zenci kalıncaya kadar Tanrımız ölmez!» diye cevap verdi zenci eğilip Marta’nın ayağını gıdıklayarak.</p>

  <p class="block_17">Her gece lamba söner sönmez, koruyucu melek karanlıkta kanatlarını açıyor, yoldaşının yanına uzanıyordu. Kimse duymasın diye fısıltıyla konuşuyorlardı, melek ertesi gün için İsa’ya öğüt veriyordu. Derken yeniden zenci çocuk durumuna dönüyor, talaşların üzerinde sürünerek yerine gidiyor, uykuya dalıyordu.</p>

  <p class="block_17">Ama bu gece uyuyamıyordu. «İsa, uyanık mısın?» diye tekrarladı sesini yükselterek. «Cevap alamadığını görünce ayağa sıçradı, İsa’ya yaklaşıp onu itti.</p>

  <p class="block_17">«Hey! Lazarus Usta, uyumadığını biliyorum. Niye cevap vermiyorsun?»</p>

  <p class="block_17">«Konuşmak istemiyorum, mutluyum,» dedi İsa gözlerini kapayarak.</p>

  <p class="block_17">«Benden memnun musun?» diye sordu melek böbürlenerek. «Bir şikâyetin yok ya?»</p>

  <p class="block_17">«Hayır, oğlum hiçbir şikâyetim yok... Yüreği ısınır gibi oldu, ayağa kalktı.</p>

  <p class="block_17">«Tanrıyı bulmak için ne de kötü bir yol seçmişim,» diye mırıldandı, «bu ne ıssız bayır böyle, baştan başa kayalık ve uçurum! Seslendim, seslendim, sesim ıssız dağdan top gibi yuvarlana yuvarlana geri geldi, ben de bunun cevap olduğunu sandım!»</p>

  <p class="block_17">Melek güldü:</p>

  <p class="block_17">«Yalnız başına, Tanrı’yı bulamazsın. İki kişi gerek bunun için, bir erkekle bir kadın. Bunu bilmiyordun ben öğrettim sana; işte, yıllarca Tanrı’yı aradıktan sonra sonunda buldun, Maria ile birleştiğinde. Şimdi de karanlıkta oturmuş, Tanrı’nın gülüşünü, ağlayışını dinliyor ve sevinç duyuyorsun...»</p>

  <p class="block_17">«Tanrı’nın anlamı bu,» diye mırıldandı İsa. «İnsan bu demek. Yol bu.» Yeniden gözlerini kapadı.</p>

  <p class="block_17">Eski hayatı yıldırım hızıyla geçti gözleri önünden ve içini çekti. Kolunu uzatarak meleğin elini tuttu. «Koruyucu meleğim benim,» dedi yavaşça, «Sen benim hizmetkârım olmayaydın mahvolurdum. Yanımdan ayrılma hiç.»</p>

  <p class="block_17">«Ayrılmam korkma. Bırakmam seni... Seviyorum seni.»</p>

  <p class="block_17">«Bu mutluluk ne kadar sürecek?»</p>

  <p class="block_17">«Ben senin yanında olduğum sürece, işte yanındayım Nâsıralı İsa.»</p>

  <p class="block_17">«Sonsuzca mı?»</p>

  <p class="block_17">Melek güldü. «Sonsuz da ne demek? Büyük sözlerden kurtulmadın mı hâlâ, ey Nâsıralı İsa, büyük sözlerden, büyük düşüncelerden, Tanrı ülkesinden? Yani oğlun da mı işe yaramadı seni iyi etmek için?» Yumruğunu güm diye yere vurdu. «İşte, Tanrı’nın ülkesi bu; yeryüzü. Tanrı burada işte; oğlun. İşte sonsuzluk; her an, her an Nâsıralı İsa, her geçen an. Anlar yetmez mi sana? Yetmezse senin için sonsuzluğun da yetmeyeceğini bilesin.»</p>

  <p class="block_17">İsa susuyordu. Avluda hafif ayak sesi duyuldu. Yaklaşan çıplak ayak sesleriydi bunlar. «Kim var orada?» diye sordu İsa, ayağa kalkarak.</p>

  <p class="block_17">«Bir kadın,» diye cevap verdi melek gülümseyerek. Gidip sürgüyü açtı.</p>

  <p class="block_17">«Hangi kadın?»</p>

  <p class="block_17">Melek, paylarmış gibi parmağını salladı. «Sana daha önce de demiştim unuttun mu? Dünyada sadece bir tek kadın var; bir tek, sayısız yüzleriyle. İşte gelen o yüzlerden biri.</p>

  <p class="block_17">Kalk selamla onu. Ben gidiyorum.»</p>

  <p class="block_17">Yılan gibi talaşların arasında süzüldü ve yok oldu.</p>

  <p class="block_17">Çıplak ayaklar kapının dışında durdu. İsa duvara dönerek gözlerini kapadı, uyur gibi yaptı. Bir el kapıyı itti, içeri soluğunu tutan bir kadın girdi. Yavaş yavaş ilerledi, İsa’nın yattığı köşeye gitti, bir şey demeden, gürültü etmeden ayakları dibine kıvrıldı.</p>

  <p class="block_17">İsa, ayaklarından dizlerine doğru, butlarına, yüreğine, burnuna doğru bir sıcaklığın yükseldiğini duydu. Elini aşağı doğru götürdü, kadının lülelerini buldu, karanlıkta yüzünü, boğazını, göğüslerini yokladı. Kadın bekler, boyun eğer bir durumda eğilmiş, ağzını açmıyordu ama bedeni tir tir titriyordu; vücudu baştan başa buz gibi terle kaplanmıştı.</p>

  <p class="block_17">İsa yumuşakça, merhamet dolu bir sesle sordu:</p>

  <p class="block_17">«Kimsin sen?»</p>

  <p class="block_17">Kadın titredi, bir şey söylemedi. İsa sorduğuna pişman olmuştu çünkü meleğin sözlerini yine unutmuştu. Adından ona neydi, nereden geldiği ne biçim olduğu, yüzünün rengi, güzelliği veya çirkinliği? Yeryüzünün kadınsı yüzüydü işte o kadar. Rahmi onu boğuyordu; içinde sayısız oğullar, kızlar soluk alamadıklarından, dışarı çıkamadıklarından boğulur gibiydiler. Onlara yol açsın diye gelmişti erkeğine. İsa’nın yüreği merhametle doldu.</p>

  <p class="block_17">«Adım Rut,» diye mırıldandı kadın tir tir titreyerek.</p>

  <p class="block_17">«Rut mu? Ne Rut’u?»</p>

  <p class="block_17">«Marta.»</p>

  <p class="block_17">Aradan aylar, yıllar geçti. Lazarus’un evinde oğlanlar kızlar çoğaldı, Marta ile Maria hangisi daha çok doğuracak diye yarışıyorlardı. Adam çalışıp duruyordu. Bazen atölyesinde çam, meşe ve servi ağacıyla cebelleşiyor, yere devirerek, zorlayarak, insanlar için alet yapıyor; bazen tarlalarda, rüzgârlarla, köstebeklerle ve ısırganlarla boğuşuyordu. Akşam olunca yorgun argın eve dönüyor, avlusunda oturuyor, karıları, ayaklarını, baldırlarını yıkamaya geliyor, ocağı yakıyorlar, sofrasını kurup kucaklarını ona açıyorlardı. Derken odunu işlerken, içindeki beşikleri serbeste kavuştururken, toprağı işleyerek içindeki üzümleri ve buğday başaklarını serbeste çıkarırken, kadınları da işliyor, içlerindeki Tanrı’yı açığa çıkarıyordu.</p>

  <p class="block_17">Ne büyük mutluluktur bu diye düşünüyordu Isa, bedenle ruh arasında, toprakla insan arasında ne büyük söyleşidir... Marta ile Maria ellerini uzatıp sevdikleri adama değdiriyorlardı, rahimlerinden çıkan ona benzeyen çocuklara dokunuyor, onların ve bütün bu sevincin gerçek olup olmadığını anlamak istiyorlardı. Bu kadar mutluluk onlar için aşırı geliyordu, titriyorlardı... Bir gece Maria korkunç bir rüya görmüştü. Kalkmış avluya çıkmış, yıkanmış ve kıvanç içinde yerde oturmakta olan, avuçlarını toprağa bastırmış duran İsa’yı görmüştü. Yanına varmış, oturmuştu. «Düş denen şey nedir Efendimiz?» diye sormuştu. «Neden yapılır? Kim gönderir?»</p>

  <p class="block_17">«Ne melektir onlar, ne şeytan,» diye cevap vermişti İsa. «İblis, Tanrı’ya baş kaldırmaya başladığında düşler hangi tarafı tutacağını bilememiş. Şeytanlarla melekler arasında kalmış, Tanrı da onları uyku cehennemine fırlatıp atmış... Niçin sordun? Ne gördün düşünde Maria?»</p>

  <p class="block_17">Maria katıla katıla ağlamaya başlamıştı, cevap vermedi. Isa elini okşuyordu. «İçinde tuttuğun süre onu Maria, içini kemirir bitirir. Açığa çıkar ki ondan kurtulasın.»</p>

  <p class="block_17">Maria anlatmaya başlamak istiyordu, ama öyle korkuyordu ki soluk alamıyordu bile. İsa onu okşuyor, ona cesaret veriyordu.</p>

  <p class="block_17">«Ay bütün gece öylesine parlamıştı ki, uyuyamamıştım. Ama tan ağarırken uyumuş olacağım, çünkü bir kuş gördüm. Hayır, kuş değildi gördüğüm: Altı ateşli kanadı vardı. Tanrı’nın tahtının çevresindeki meleklerden olmalı. Geldi, çevremde ses çıkarmadan kanat çırptı, derken birden aşağı atılarak, kanatlarını bana sardı. Gagasını kulağıma soktu ve bana bir şeyler söyledi... Efendimiz, secde ediyor ve ayaklarını öpüyorum. Bana, susmamı buyur!»</p>

  <p class="block_17">«Cesaret Maria. Yanındayım senin, öyle değil mi? Niye korkuyorsun?.. Söyle haydi, ne dedi sana?»</p>

  <p class="block_17">«Bütün bunlar, Efendimiz...»</p>

  <p class="block_17">Yine soluğu tıkanır gibi oldu. İsa’nın dizlerine sarıldı ve kollan arasında sımsıkı sıktı.</p>

  <p class="block_17">«Bütün bunlar... Neymiş sevgili Maria?»</p>

  <p class="block_17">«Bir düş.» Ağlamaya başladı.</p>

  <p class="block_17">İsa ürperdi. «Düş mü?»</p>

  <p class="block_17">«Evet efendimiz, düşmüş bütün bunlar...</p>

  <p class="block_17">«Bütün bunlar derken, ne demek istiyorsun?»</p>

  <p class="block_17">«Sen, ben, Marta, geceki sarılışlarımız, çocuklar... Hepsi, yalan yalan, hepsi yalan! Ayartıcının bizi baştan çıkarmak için başvurduğu yalanlar! Uykuyu, ölümü ve havayı alıp öyle bir biçim vermiş ki efendimiz, yardım et bana!»</p>

  <p class="block_17">Yere yuvarlandı, bir an, ihtilâçlar içinde kıvrandı, derken kaskatı kesildi. Marta koştu, sirke alıp geldi ve şakaklarını ovmaya başladı. Maria da kendine geldi, gözlerini açıp İsa’yı gördü ve ayaklarına sarıldı.</p>

  <p class="block_17">«Dudaklarını kımıldattı, Efendimiz,» dedi Marta. «Eğil. Sana bir şey söylemek istiyor.»</p>

  <p class="block_17">İsa eğildi ve kadının başını kaldırdı. Kadın dudaklarını oynatıyordu.</p>

  <p class="block_17">«Ne dedin sevgili Maria? İşitmedim.»</p>

  <p class="block_17">Maria bütün gücünü toplayarak: «Sen de, Efendimiz... » diye mırıldandı.</p>

  <p class="block_17">«Ben de... Söyle!»</p>

  <p class="block_17">«…çarmıha gerilmişsin!» Bunu dedikten sonra yeniden yere yuvarlanıp bayıldı.</p>

  <p class="block_17">Onu alıp yatağına yatırdılar. Marta başında kaldı. İsa kapıyı açtı ve tarlalara gitti. Boğulacak gibiydi. Ardında ayak sesleri işitiyordu. Dönünce küçük zenciyi gördü.</p>

  <p class="block_17">«Bu da ne?» diye bağırdı öfkeyle. «Yalnız kalmak istiyorum.»</p>

  <p class="block_17">«Seni yalnız bırakmaya korkuyorum Nâsıralı İsa,» diye cevap verdi küçük zenci, gözleri pırıl pırıl. «Çetin bir ân bu. Zihnin şaşabilir.»</p>

  <p class="block_17">«Benim de istediğim bu. Öyle zamanlar oluyor ki kahrolasıca zihnim görüşümü engelliyor.»</p>

  <p class="block_17">Küçük zenci güldü. «Sen bir kadın mısın? Düşlere inanır mısın? Bırak ağlasın hanımlar. Onlar dişi. Büyük zevke dayanamazlar, ağlarlar. Ama biz, biz dayanırız değil mi?»</p>

  <p class="block_17">«Evet. Sus!»</p>

  <p class="block_17">Çabuk çabuk giderek yeşil bir tepeye tırmandılar. Çimenler üstünde gelincik ve papatyalar vardı. Toprak kekik kokuyordu. İsa zeytin ağaçları arasındaki evini görüyordu. Bacasından sakin sakin duman tütüyordu, İsa’nın ruhu, rahatlar gibi oldu. Kadınlar güçlerini yeniden kazanmışlar diye düşündü. Ocak başına çömelmiş, ateş yakmışlar... «Söz söylemeden dönelim,» dedi zenciye. «Kadın onlar, acımalısın onlara.»</p>

  <p class="block_17">Aradan günler geçti. Bir akşam tuhaf, yarı sarhoş bir yolcu geldi. Sebt günüydü, İsa çalışmıyordu. Kapı eşiğinde oturmuş, en küçük oğluyla, kızını kucağına almış, onlarla oynuyordu. Sabah yağmur yağmıştı, ama hava öğle üzeri açmıştı, şimdi de minik biraz renkli bulutlar batıya doğru uçuyorlardı. Aralarında gök çayır yeşiliydi. Damın üzerinde kumrular ötüyordu. Maria İsa’nın yanı başına oturmuştu, dolgun memeleri sarkmıştı.</p>

  <p class="block_17">Yolcu durup, kötü kötü İsa’ya bakarak güldü.</p>

  <p class="block_17">«Talihin varmış,» dedi kekeleyerek. «Yıllar geçip gidiyor, karıları Leah ve Raşel ile birlikte oturan Yakup gibi senin de iki karın var. Marta ile Maria. Biri, işittiğime göre ev işlerine bakıyormuş, ötekiyse sana; sense her şeye bakıyormuşsun. Oduna, toprağa, karılarına ve Tanrıya. Ama biraz kendini göster hele, burnunu kapından dışarı çıkar, güneşe karşı eline gözlerine siper et dünyaya bak bir, ne olup, ne bitiyor... Hiç Pilatus’tan, Pontius Pilatus’dan söz edildiğini duydun mu? Kemikleri katranda kızarasıca!»</p>

  <p class="block_17">İsa yarı sarhoş yolcuyu tanıyıp gülümsedi.</p>

  <p class="block_17">«Kireneli Simun, Tanrı ve şarap adamı: Hoş geldin! Al bir sandalye de otur şöyle, Marta, eski dostum için bir bardak şarap getir.»</p>

  <p class="block_17">Yolcu sandalyeye oturup şarap tasını avuçları içine aldı.</p>

  <p class="block_17">«Bütün dünya tanır beni,» dedi kasılarak. «Herkes benim meyhaneme gelip tapınmıştır. Sen de gelmiş olmalısın, ama konuyu değiştirmeyelim. Pilatus’tan, Pontius Pilatus’tan söz edildiğini duymuş olup olmadığını soruyordum. Hiç görmüşlüğün var mı onu?»</p>

  <p class="block_17">Zenci göründü. Kapıya dayandı ve dinledi.</p>

  <p class="block_17">«İnce bir bulut geçti hayalimden,» dedi İsa hatırlamaya çalışarak. «İki soğuk göz, şahininki gibi kül kurşunisi. Alay dolu bir kahkaha, altın bir yüzük... Başka bir şey hatırlamıyorum. Evet, evet, ellerini yıkayabilsin diye gümüş bir leğen getirmişlerdi ona. Başka hiçbir şey hatırlamıyorum. Düş olmalı, zihnin kırağısı. Güneş çıkınca, kaybolup gitti... Ama şimdi sen bana onu hatırlatınca hatırladım, Kireneli; uykumda büyük acı vermişti bana.»</p>

  <p class="block_17">«Kahrolasıca! Tanrı’nın gözlerinde, düşlerin günün gerçeğinden daha önemli olduğunu duydum. Neyse, Tanrı Pilatus’u cezalandırdı. Çarmıha gerildi!»</p>

  <p class="block_17">İsa bir çığlık attı: «Çarmıha mı gerildi!»</p>

  <p class="block_17">«Niye heyecanlandın? Oh oldu! Onu dün tan ağarırken çarmıha gerilmiş buldular. Dediklerine göre aklını oynatmaya başlamış. Gözlerine uyku girmiyormuş, yataktan fırlıyor, bir leğen alıyor, bütün gece boyunca ellerini yıkayıp duruyor: ‘Ben ellerimi yıkadım. Bu işle suçsuzum!’ diye bağırıyormuş. Ama kan ellerinden çıkmıyormuş bir türlü, daha fazla su istiyor, yine yıkamaya başlıyormuş... Derken dışarı çıkıp Golgota’ya doğru gidiyormuş. Bir türlü rahat huzur denen şeyi bulamıyormuş. Her gece kendisine bağlı iki zenciye onu kendi kırbacıyla dövmelerini söylüyormuş. Dikenler toplatıp taç aline getirmiş ve başına geçirmiş. Kanlar akmaya başlamış.»</p>

  <p class="block_17">«Hatırlıyorum... Hatırlıyorum...» diye mırıldandı İsa. Zaman zaman, kapıya dayanmış dikkatle dinleyen zenci çocuğuna bakıyordu gizliden gizliye.</p>

  <p class="block_17">«Derken kendini içkiye vermiş, meyhane meyhane dolaşmaya başlamış. Benimkine de geldi, içti, horozla domuz oldu... Karısı ondan iğrenip peşini bıraktı. Derken Roma’dan işinden atılması için emir geldi... Dinliyor musun? Niçin içini çektin?»</p>

  <p class="block_17">İsa yere bakıyor, cevap vermiyordu. Oğlan Simun’un tasını yeniden doldurdu. «Suss!» diye kulağına yavaşça. «Git buradan!»</p>

  <p class="block_17">Ama Simun öfkelendi. «Niçin susacakmışım!.. Kısacası, dostun Pilatus, dün sabaha karşı Golgota Tepesi’nde çarmıha gerilmiş olarak bulundu!»</p>

  <p class="block_17">İsa yüreğinde bir sızlama duydu ansızın, sanki bir mızrak deliyordu. Ellerindeki, ayaklarındaki dört mor leke şişip kıpkırmızı oldu.</p>

  <p class="block_17">Maria, İsa’nın benzinin attığını gördü. Yaklaşıp dizlerini okşadı. «Sevgilim,» dedi «yoruldun. İçeri gel de uzan.»</p>

  <p class="block_17">Güneş batmıştı; hava serinlemişti. Şimdi iyice kafayı bulmuş olan Kireneli konuşmaktan yorulmuştu. Uyuyakalmıştı. Zenci kolundan tuttu, bir hamlede kaldırıp sürükleyerek köyden çıkardı.</p>

  <p class="block_17">«Kendinden geçtin taşkınlıklar yapıyordun,» dedi ona öfkeyle Kudüs yolunu göstererek. «Bas git!»</p>

  <p class="block_17">Çocuk kaygı içinde geri döndü. Atelyesinde uzanmış yatan İsa’nın gözü tepe penceresine dikilmişti. Marta yemeği hazırlıyordu. Maria en küçük bebeğini emziriyor ve sessiz sessiz İsa’ya bakıyordu. Zenci çocuk girdi, gözleri hâlâ öfkeden parıldıyordu.</p>

  <p class="block_17">«Gitti,» dedi. «Küfelik zom olmuş, ne dediğini bilmiyordu.»</p>

  <p class="block_17">İsa zenciye dönüp işkence çekiyormuş gibi baktı. Aralanıp bir şey söylemesinler diye, dudaklarını ısırdı. Yeniden döndü zenciye. Yardımını ister gibiydi. Ama çocuk parmağını dudaklarına koyarak ona gülümsedi.</p>

  <p class="block_17">«Haydi uyu,» dedi, «uyu haydi...</p>

  <p class="block_17">İsa gözlerini kapadı. Dudakları gevşedi, alnındaki kırışıklıklar kayboldu ve uyudu. Ertesi sabah, tan ağarırken uyandığında, içi sevinç doluydu, rahatlamıştı. Zenci de uyanmıştı. Kendi kendine kıkır kıkır gülerek atelyeyi düzene koyuyordu.</p>

  <p class="block_17">«Ne diye gülüyorsun?» diye sordu İsa göz kırparak.</p>

  <p class="block_17">«İnsanlığa gülüyorum. Nâsıralı İsa,» dedi alçak bir sesle kadınlar duymasın diye. «Her an için ne büyük, ne dehşetli anlar yaşamanız gerekiyor! Sağınızda sarp uçurum, solunuzda sarp uçurum, arkanızda sarp uçurum. Hiçbir geçit yok, ancak önünüzde, uçurumun üstüne gerilmiş, ipince bir ip!»</p>

  <p class="block_17">«Bir an için,» dedi İsa, o da gülerek «zihnim senin ipine takıldı, düştüm düşecektim. Ama kaçtım kurtuldum!»</p>

  <p class="block_17">Kadınlar girdi, konuşma da başka konuya çevrildi. Ateş yakılmıştı; gün başladı. Gülen bir çocuk kalabalığı avluya koşup körebe oynamaya başladılar.</p>

  <p class="block_17">«Maria, bu kadar oldu mu çocuklarımız?» dedi İsa gülerek. «Marta, avlu dolup taşmış. Ya evi genişletmemiz gerek ya da artık çocuk yapmamamız.»</p>

  <p class="block_17">«Evi genişletiriz,» diye cevap verdi Marta.</p>

  <p class="block_17">«Tarla fareleri ve sincaplar gibi avludaki ağaçlara, duvarlara tırmanacaklar nerdeyse. Ölüme savaş açtık Maria. Kadınların uzuvları kutlu olsun. Balığınki gibi yumurtayla dolu, her bir yumurta bir insan. Ölüm bizi yenemez.»</p>

  <p class="block_17">«Hayır, sevgilim, ölüm bizi yenemez. Sen kendine bak, sadece iyi ol,» diye cevap verdi Maria.</p>

  <p class="block_17">İsa’nın keyfi yerindeydi, ona takılmak istedi. Üstelik, Maria bu sabah pek hoşuna gidiyordu. Yarı uyanık bir halde karşısında durmuş, saçlarını tarıyordu.</p>

  <p class="block_17">«Maria,» dedi, «hiç ölümü düşündüğün, Tanrı rahmetini aradığın var mı? Öteki dünyada başına ne geleceğini düşündün mü hiç?»</p>

  <p class="block_17">Maria uzun saçlarını sallayarak güldü, «onlar, erkek kaygıları,» dedi. «Hayır, Tanrı’nın rahmetini aradığım yok. Ben bir kadınım. Kocamda arıyorum rahmeti. Tanrı’nın kapısını da çaldığım yok, çalıp da bir dilenci gibi cennetin sonsuz zevklerini aradığım yok. Sonsuz zevkleri erkeklere bırakalım!»</p>

  <p class="block_17">«Sonsuz zevkleri erkeklere mi?» dedi İsa çıplak omuzlarını okşayarak. «Sevgili karım, yeryüzü dar bir harman yeri. Burada kendini nasıl kilitlersin, kaçmak istemezsin?»</p>

  <p class="block_17">«Bir kadın ancak sınırlar içinde mutlu olur. Biliyorsun bunu efendimiz. Kadın bir haznedir, fışkıran kaynak değil.»</p>

  <p class="block_17">Marta koşarak girdi içeri. «Biri evimizi arıyor,» dedi. «Kısa, şişman, kambur biri. Yumurta gibi de dazlak bir kafası var. Çarpık bacaklarıyla seke seke yürüyor, nerdeyse buraya gelir.»</p>

  <p class="block_17">Zenci de koşarak içeri girdi. «Bakışlarını beğenmedim. Kapıyı yüzüne çarpacağım. Her şeyi altüst edeceklerden biri de o.»</p>

  <p class="block_17">İsa çocuğa vahşi vahşi baktı. «Kimden korkuyorsun?» diye sordu. «Kimmiş o korkman gereken? Aç kapıyı!»</p>

  <p class="block_17">Zenci gözünü kırptı. «Kov onu!» dedi ona yavaşça.</p>

  <p class="block_17">«Niçin? Kimmiş o?»</p>

  <p class="block_17">«Kov onu,» diye tekrarladı zenci, «başka soru sorma.»</p>

  <p class="block_17">İsa kızdı. «Serbest değil miyim yani? İstediğim gibi davranamaz mıyım? Aç kapıyı.»</p>

  <p class="block_17">Bu sırada kapıda ayak sesleri duyuldu. Durdular, kapı çalındı.</p>

  <p class="block_17">«Kim o?» dedi İsa avluya koşarak.</p>

  <p class="block_17">Tiz, çatlak bir ses cevap verdi: «Tanrı’nın gönderdiği biri. Aç!»</p>

  <p class="block_17">Kapı açıldı. Bodur, tıknaz bir kambur, henüz genç fakat kafası dazlak bir eşikte belirdi. Gözlerinden ateş püskürüyordu. Onu görmeye koşmuş olan iki kadın geri çekildi.</p>

  <p class="block_17">«Sevinin, kıvanç duyun kardeşler,» dedi konuk, kollarını iki yana açarak. «Sizlere müjde getirdim!»</p>

  <p class="block_17">İsa ona bakıyor, nerede görmüş olduğunu hatırlamaya çalışıyordu. Omurgası boyunca soğuk ürpertiler dolaşıyordu. «Kimsin sen? Seninle bir yerde karşılaştığımı sanıyorum. Kayfa’nın sarayında mıydı? Yoksa çarmıha gerilmede mi?»</p>

  <p class="block_17">Avlunun bir köşesinde büzülmüş duran genç zenci, alayla; «Saul o, kana susamış Saul!» dedi.</p>

  <p class="block_17">«Saul müsün sen?» diye sordu İsa dehşet içinde.</p>

  <p class="block_17">«Öyleydim, ama eski kana susamış Saul değilim artık. Gerçek ışığı gördüm, Paul’üm. Kurtuldum, Tanrı’ya şükür! Şimdi de dünyayı kurtarmaya çıktım. Yahudiye’yi, Filistin’i değil, bütün dünyayı! Taşıdığım müjde için, ummanlar, uzak şehirler, genişlik gerek. Başını sallama, gülme, alay etme. Evet, kurtaracağım dünyayı!»</p>

  <p class="block_17">«Yavrum,» diye cevap verdi İsa. «Senin gittiğin yerden ben henüz geldim. Senin gibi delikanlıyken, hatırlıyorum, ben de dünyayı kurtarmaya çıkmıştım. Genç olmak, bu demek değil mi, dünyayı kurtarmak istemek? Baldırıçıplak, paçavralar içinde, eski peygamberler gibi çivi kakmalı kayış ile dolaşır dururdum. «Sevin! Sevin!» diye bağırırdım, daha hatırlamak istemediğim bir sürü şeyler. Bana limon kabukları attılar, dövdüler, çarmıha gerilmekten kıl payı kaçtım. Yavrum, senin başına da gelecek olan budur.»</p>

  <p class="block_17">Hız almıştı. Evdeki rolünü unutarak, yabancıya sırrını veriyordu.</p>

  <p class="block_17">Korkmuş olan zenci çocuk, sözü değiştirmek için aralarına girmişti.</p>

  <p class="block_17">«Onunla konuşma Efendimiz. Ona bir soracağım var, dur ben konuşayım.»</p>

  <p class="block_17">Yabancıya döndü. «Haksız yere Maria Magdalena’yı öldüren cehennem zebanisi sen değil misin? Ellerinden kan damlıyor. Defol bizim saygı değer avlumuzdan!»</p>

  <p class="block_17">«Sen mi yaptın o işi? Sen mi?» dedi İsa ürpererek.</p>

  <p class="block_17">«Evet ben,» dedi Paul derin derin içini çekerek. «Dövünüyorum, üstümü başımı yırtıyorum, günah işledim! Günah işledim diye Musa’nın yasasına her karşı geleni öldürmem için talimat almıştım. Elime geçen herkesi öldürmüş, Şam’a dönüyordum ki, birden gökten inen bir şimşek beni yere savurdu. Büyük parlaklık gözlerimi kör etmişti. Ama başımın üstünde beni azarlayan bir ses duydum: ‘Saul, Saul, niye benim peşimi bırakmıyorsun? Ben sana ne yaptım?’</p>

  <p class="block_17">«Kimsin sen, Rabbim, diye bağırdım.</p>

  <p class="block_17">«‘Peşine takıldığın İsa’yım ben. Kalk, Şam’a git, orada bana sadık olanlar ne yapman gerektiğini söyler.’ Sıçradım titreyerek. Gözlerim açıktı, ama hiçbir şey görmüyordum. Arkadaşlarım elimden tuttu ve beni Şam’a götürdü. İsa’nın havarilerinden biri, Ananias, Tanrı ondan razı olsun, benim oturduğum eve geldi. Elini başıma koyarak dua etti: ‘Mesih, onu yeniden ışığa kavuştur da dünyayı dolaşıp İncil’i yaysın!’ Konuşurken pullar gözlerimden düştü. Yeniden gördüm ve vaftiz oldum. Vaftiz oldum, Paul oldum, milletlere gidecek olan elçi. Karada denizde vaaz edip müjdeyi yayıyorum... Niçin bana öyle bakıyorsun, gözlerin neden öyle dışarı uğramış? Ne diye gürültüyle kalktın yerinden?»</p>

  <p class="block_17">İsa yumruklarını sıkmış, ağzı köpük köpük, avluda gidip geliyordu. Köşedeki benzi atmış kadınları gördü, çocukların çığlık atarak annelerine sarıldıklarını gördü. «İçeri girin!» dedi onlara, «bizi yalnız bırakın!» dehşet içinde zenci konuşmak üzere geldi, ama öfkeyle bir kenara itti onu. «Serbest değil miyim?» dedi. «Yeter artık; konuşacağım!»</p>

  <p class="block_17">Paul’e döndü. «Hangi müjdeden söz ediyorsun?» diye haykırdı titreyen sesiyle.</p>

  <p class="block_17">«Nâsıralı İsa. Duymuşsundur adını. Yusuf ile Meryem’in oğlu değildi, Tanrı’nın oğluydu. Yeryüzüne indi ve insanlığı kurtarmak için insan biçimine büründü. Kötü rahipler ve Ferisiler onu yakaladılar, Pilatus’a götürdüler ve çarmıha gerdiler. Ama üçüncü gün mezardan kalktı ve göğe çıktı. Ölüm yenilmişti artık kardeşlerim, günahlar bağışlanmıştı, Göklerin Kapıları açılmıştı!»</p>

  <p class="block_17">«Dirilen bu Nâsıralı İsa’yı gördün mü?» diye bağırarak sordu İsa. Kendi gözlerinle gördün mü? Neye benziyordu?»</p>

  <p class="block_17">«Yıldırıma! Konuşan bir yıldırıma.»</p>

  <p class="block_17">«Yalancı!»</p>

  <p class="block_17">«Havarileri görmüştü onu. Çarmıha gerildikten sonra bir tavan arasında toplanmışlar, kapıları da kapamışlar. Birden İsa gelmiş, ortalarında durmuş, ‘Selam!’ demiş. Hepsi görüp gözleri kamaşmış, ama Tomas inanmamış. Parmağını yarasına sokmuş ve ona yesin diye balık vermiş, o da yemiş...»</p>

  <p class="block_17">«Yalancı!»</p>

  <p class="block_17">Ama Paul alevlenmişti. Gözleri ateş saçıyordu. Çarpık vücudu dimdik gerilmişti.</p>

  <p class="block_17">«Bir insan değilmiş onu doğuran: Annesi bakireyken karnına düşmüş. Cebrail aleyhisselam gökten inmiş. ‘Selam Meryem!’ demiş ve Kelam da tohum gibi rahmine düşmüş. Öyle doğmuş işte.»</p>

  <p class="block_17">«Yalancı! Yalancı!»</p>

  <p class="block_17">Şaşkın bir halde kıpırdamadan duruyordu Paul. Zenci kalkıp kapıyı sürmeledi. Komşular çığlıkları duymuş, kapılarını aralayarak kulak kesilmişlerdi. Korkmuş olan iki karısı avluda yeniden belirmişti, ama zenci onları yeniden içeri kapadı. İsa öfkeden kudurmuştu. Yüreğini yatıştıramıyordu bir türlü. Paul’e yaklaşarak, omuzlarımdan yakaladı ve şiddetle sarstı.</p>

  <p class="block_17">«Yalancı! Yalancı! diye bağırdı. «Nâsıralı İsa benim, ben çarmıha gerilmedim ve dirilmedim. Ben Meryem ile Yusuf un oğluyum, Nâsıralı marangozum. Ben Tanrı’nın oğlu değilim, insanın oğluyum. Herkes gibi. Ne büyük küfürler ediyorsun! Ne büyük yalanlar! Sen bu yalanlarla mı dünyayı kurtarmaya kalktın düzenbaz herif!»</p>

  <p class="block_17">«Sen mi? Sen ha?» diye mırıldandı Paul, şaşkın şaşkın. İsa ağzı köpürerek konuşurken, Paul çivi yaralarına benzeyen mor lekeler gördü ellerinde, ayaklarında, bir de yüreğinde.</p>

  <p class="block_17">«Niçin gözlerini fır fır döndürüp duruyorsun?» diye bağırdı İsa. «Ellerime ayaklarıma neden bakıyorsun? Bu lekeler bana Tanrı tarafından, düşümde basıldı. Tanrı ya da ayartıcı tarafından: Hâlâ anlayamadım hangisi olduğunu. Çarmıhta olduğumu, acı çektiğimi görüyordum, ama bağırdım ve uyandım, acı da kaybolup gitti. Uyanıkken kim bilir ne kadar acı çekerdim, uyurken çektim ve kurtuldum!»</p>

  <p class="block_17">«Sakin ol! Sakin ol!» diye bağırdı Paul, patlamasın diye şakaklarını tutarak.</p>

  <p class="block_17">Ama İsa nasıl sakin olabilirdi ki! Bu sözlerin yıllardır sanki göğsünde saklı durduğunu duyuyordu. Şimdi açılmıştı yüreği, sözler dışarı fışkırıyordu. Zenci koluna asıldı. «Sakin ol! Sakin ol!» dedi ama İsa bir hamlede onu yere savurdu ve Paul’e döndü.</p>

  <p class="block_17">«Evet, evet, her şeyi söyleyeceğim. İçimin yatışması gerek! Uyanıkken kim bilir nasıl acı çekerdim, uykumda çektim kurtuldum. Bu köycüğe başka bir ad altında geldim, başka bir bedenle. Burada bir insan gibi yaşıyorum: Yiyorum, içiyorum, çalışıyorum, çoluğum çocuğum var. Büyük yangın dindi, ben de bir çeşit durulmuş ateşe döndüm; ocağın başında tortop oluyorum, karım çocukların yemeklerini pişiriyor. Dünyayı ele geçirmek için yelken açmıştım, ama bu minik yuva teknesinde demir attım. İşte bu kadar. Şikâyetim yok. Ben insanın oğluyum, Tanrı’nın oğlu değilim diyorum sana... Dünyayı gezip yalanlar yayma ortaya. Kalkıp doğrusu söyleyeceğim.»</p>

  <p class="block_17">Bu kez patlama sırası Paul’e gelmişti.</p>

  <p class="block_17">«Utanmaz, ağzını kapat!» diye bağırdı, üstüne saldırarak. «Sus. Yoksa seni duyarlar da korkudan ölürler. Bu dünyanın pisliğinde, yoksulluğunda, çürümüşlüğünde çarmıha gerilen ve dirilen İsa, namuslu, hakkı yenmiş olan kimselerin biricik avuntusu oldu. Doğru, yanlış; ne fark eder! Dünya kurtulsun yeter!»</p>

  <p class="block_17">«Yalanla kurtulacağına hakikatle yok olması yeğdir dünyanın. Bu çeşit kurtuluş göbeğinde büyük solucan şeytan var.»</p>

  <p class="block_17">«‘Hakikat’ dediğin, ‘aldatıcı’ dediğin şey de nedir? İnsanlara kanat veren, büyük işler başartan, büyük ruhlar yaratan ve bizi bir insan boyu topraktan yükseğe kaldıran şey hakikattir. İnsanın kanatlarını kırpan ne varsa sahtedir.»</p>

  <p class="block_17">«Sus diyorum sana şeytanın oğlu! Sözünü ettiğin kanatlar, İblis’in kanatlarına benziyor.»</p>

  <p class="block_17">Hayır, susmayacağım. Hakikati aldatmayı umursamıyorum, onu görmüş olayım olmayayım, çarmıha gerilmiş olsun, olmasın ne fark eder... Ben hakikati yaratıyorum. İnat, özlem ve inançtan yaratıyorum onu. Onu bulmak için çabaladığım yok. Ben kuruyorum onu. İnsandan daha yüksek kuruyorum, böylece insanı büyütüyorum. Dünya kurtulacaksa senin çarmıha gerilmen, işitiyor musun, gerekli, ille de gerekli, sen ister iste, ister isteme, ben seni çarmıha gereceğim. Dirilmen ille de gerekli senin için, ister iste, ister isteme, ben seni dirilteceğim. Sen istersen burada sefil köyünde otur, beşik, tekne ve çocuk yap. Bilmek istiyorsan, havaya senin biçimini zorla vereceğim. Vücudunu, dikenli tacını, çivilerini, kanı... Bütün bu işler kurtuluş mekanizmasının birer bölümü. Her şey gerekli. Yeryüzünün tâ ucunda da sayısız gökler yukarı bakıp seni havada çarmıha gerilmiş görecekler. Ağlayacaklar, gözyaşları da ruhlarını günahlarından arıtacak. Ama üçüncü günü seni mezardan kaldıracağım, çünkü dirilme olmadan kurtuluş olmaz. En korkunç düşman ölümdür. Ölümü yok edeceğim. Nasıl mı? Seni, İsa, Tanrı’nın oğlu, Mesih olarak dirilterek!»</p>

  <p class="block_17">«Doğru değil. Kalkıp bağırırım çarmıha gerilmedim diye, mezardan kalkmadım diye, Tanrı değilim diye!.. Ne diye gülüyorsun?»</p>

  <p class="block_17">«Nasıl bağırırsan bağır. Senden korkum yok. Artık sana ihtiyacım bile yok. Hareket ettirmiş olduğun çark hızını aldı. Artık kim onu kontrol edebilir ki? Doğrusunu söylemek gerekirse, sen demin orada konuşurken üstüne atılasım, boğasım geldi. Kazara kimliğini açığa vurur da insanlığa çarmıha gerilmediğini söylersin diye. Ama hemen yatıştım. Niçin bağırmasın? diye sordum kendi kendime. Sadık olan seni yakalar, kâfir diye ateşe verip yakar seni!»</p>

  <p class="block_17">«Ben sadece tek söz getirdim, tek bir haber: Sevin. Sevin dedim o kadar.»</p>

  <p class="block_17">«‘Sevin’ diyerek, insanlığın içinde yaşayan bütün meleklerle cinleri salıvermiş oldun. ‘Sevgi’ senin sandığın gibi basit, durgun bir söz değil. Sevgide katliama uğrayan ordular, yanan şehirler ve bol kan vardır. Kan dereleri, gözyaşı dereleri. Dünyanın yüzü değişti. Şimdi sen istediğin kadar bağır, bağırmaktan sesin kısılsın. ‘Ben öyle demek istemedim. Sevgi değil bu. Birbirinizi öldürmeyin! Hepimiz kardeşiz! Durun!’ diye bağır istediğin kadar... Nasıl dururlar? Olan olmuştur artık!»</p>

  <p class="block_17">«Şeytan gibi gülüyorsun.»</p>

  <p class="block_17">«Hayır, bir elçi gibi. Sen iste isteme, ben senin elçin olacağım. Seni kurtaracağım, hayatını, sözlerini, çarmıha gerilişini ve dirilişini istediğim gibi kuracağım. Seni doğurtan Nâsıralı marangoz Yusuf değil, benim. Ben, Kilikya’daki Tarsuslu yazıcı Paul.»</p>

  <p class="block_17">«Olmaz Olmaz!»</p>

  <p class="block_17">«Senden izin alan kim? Senin iznine ihtiyacım yok. Benim işlerime ne diye sokarsın burnunu?»</p>

  <p class="block_17">İsa avlunun kurutma düzlüğüne yığıldı ve ümitsiz bir halde başını dizleri arasına aldı. Ciniyle nasıl savaşabilirdi?</p>

  <p class="block_17">Paul secde elmiş olan İsa’nın başı üstünde duruyor, ona alayla şöyle diyordu: «Dünya senin tarafından nasıl kurtulur ki? Seni izlemeleri için ne gibi üstün bir örnek veriyorsun? Seninle, kendi niteliğini aşabilir mi, ruhu kanatlanabilir mi? Dünya kurtulmak istiyorsa, beni dinleyecektir! Beni!»</p>

  <p class="block_17">Çevresine baktı. Avluda kimsecikler yoktu. Bir köşede tortop olmuş, parlak gözleri fırıl fırıl dönen zenci, zincirlenmiş bir çoban köpeği gibi inliyordu. Kadınlar saklanmıştı; komşular kaçmıştı. Ama Paul’ün gözlerinde avlu, insanlarla dolu sınırsız bir alanmış gibi görünüyordu. Yüksek düzlüğe bir sıçrayışta çıkıp görülmeyen kalabalığa vaaza başladı.</p>

  <p class="block_17">«Kardeşlerim, gözlerinizi kaldırıp bakın! Bir yanda aile başkanı Lazarus; öte yanda Paul, Mesih’in kulu. Seçin! Onunla giderseniz, aile başkanı Lazarus’un ardından giderseniz, yoksul bir hayat sürersiniz, ayak değirmenine koşulursunuz. Koyunlar nasıl yaşayıp ölüyorsa siz de aynı şekilde yaşar ve ölürsünüz. Arkalarında biraz yün, birkaç meleme, bol bol da pislik bırakan koyunlar gibi. Benimle birlikte gelirseniz, sevgi, mücadele ve savaş var. Dünyayı fethederiz! Seçmek size kalmış! Bir yanda Mesih! Tanrı’nın oğlu, dünyanın kurtuluşu; öte yanda aile başkanı Lazarus!»</p>

  <p class="block_17">Alev almıştı. Kartal bakışlarını kalabalık üzerinde gezdirdi. Kanı kaynıyordu. Avlunun duvarları yıkıldı. Zenci çocukla aile başkanı Lazarus kayboldu. Havada derinden gelen bir ses duydu:</p>

  <p class="block_17">«Bütün ulusların elçisi, büyük ruh, sahteliği kanınla, gözyaşlarınla yoğurup hakikate çevirdin, önümüze düş ve bize kılavuzluk et. Yolculuğumuz ne kadar sürer?»</p>

  <p class="block_17">Paul kollarını açtı. Bütün dünyayı kucaklayarak bağırdı: «İnsanın gözünün görebileceği yere kadar! Hatta daha da ileri. İnsanın yüreğinin erişebileceği yere kadar! Dünya geniş, Tanrı’ya şükürler olsun! İsrail ülkesinin ötesinde Mısır, Suriye, Finike, Küçük Asya, Yunanistan ve zengin Kıbrıs, Rodos ve Girit adaları var. Daha ötede Roma. Daha ötede, uzun sarışın lüleli saçlarıyla, iki yüzlü baltalarıyla barbarlar... Sabahleyin yola çıkmak, dağların veya denizlerin rüzgârını yüzlerimizde duymak, Çarmıhı taşımak, onu kayalara, insanların yüreklerine dikmek ve dünyayı ele geçirmek ne hoş olurdu! Mesih’in uğruna horgörülmek, dövülmek, derin kuyulara atılıp ölmek ne hoş olurdu!»</p>

  <p class="block_17">Kendine gelip, sakinleşti. Görünmeyen kalabalık, havada kayboldu. Döndü ve İsa’yı gördü, duvara yaslanmış, ağzı açık onu dinliyordu.</p>

  <p class="block_17">«Mesih uğruna... Senin uğruna değil aile başkanı Lazarus, gerçek Mesih uğruna. Benim Mesihim!»</p>

  <p class="block_17">Kendini artık tutamayarak hıçkıra hıçkıra ağlamaya başladı İsa.</p>

  <p class="block_17">Küçük zenci yaklaştı ona. «Nâsıralı İsa,» dedi yavaşça «ne diye ağlıyorsun?»</p>

  <p class="block_17">«Gizli yoldaş,» diye mırıldandı İsa. «İnsan dünyanın bir tek kurtuluş yolunu görür de nasıl ağlamaz?»</p>

  <p class="block_17">Paul inmişti yüksekteki yerinden. Başındaki seyrek saçtan buhar çıkıyordu. Sandallarını eline aldı, tozunu çıkarmak için vurdu ve sokak kapısına doğru yöneldi.</p>

  <p class="block_17">«Sandallarımdaki evinin tozunu silktim,» dedi avlunun ortasında şaşkın şaşkın duran İsa’ya. «Elveda! İyi ye iç, iyi öpüş aile başkanı Lazarus, ömrün uzun olsun! İşime karışayım deme sakın. Karışırsan mahvoldun demektir, işittin mi aile başkanı Lazarus. Mahvoldun demektir! Ama yanlış anlama. Seninle karşılaştığıma pek sevindim. Kendimi kurtarmış oldum, bütün istediğim de buydu. Senden kurtulmak. Kurtuldum işte, şimdi özgürüm, kendi kendimin efendiyim. Hoşça kal.»</p>

  <p class="block_17">Bunu söyledikten sonra kapının sürgüsünü açtı ve bir sıçrayışta Kudüs’e giden ana caddeye çıktı.</p>

  <p class="block_17">«Acelesi ne bu kadar!» dedi zenci, kapıya gidip öfkeli bakışlarla ardından bakarak. «Kollarını sıvamış, aç kurt gibi koşuyor, dünyayı yutacak sanki.»</p>

  <p class="block_17">Göklerden onu tedirgin etmek üzere gelmiş olan tehlikeli ruhu kovmak için dönüp İsa’yı kendine çekmek istedi. Ama İsa eşikten .atlamıştı bile. Yolun ortasında durmuş, kaygıyla, özlemle, vahşi elçinin uzaklara doğru kayboluşuna bakıyordu. Tamamıyla unutmuş olduğu korkunç anılar ve özlemler uyanıverdi içinde.</p>

  <p class="block_17">Zenci korkmuştu, kolundan yakalamıştı. «İsa!» diyordu buyurur gibi. «Nâsıralı İsa, zihnin sapmak üzere. Nereye bakıyorsun? İçeri gel!»</p>

  <p class="block_17">Ama İsa sessiz ve soluk bir halde, kolunu sarsarak kurtardı ve meleğini elini itti.</p>

  <p class="block_17">«İçeri gel,» diye tekrarladı öteki öfkeyle. «Benim sözümü dinlesen daha iyi olur. Benim kim olduğumu pekâlâ biliyorsun.»</p>

  <p class="block_17">«Bırak beni!» diye gürledi İsa, gözleri Paul’e takılı, yolun ucunda gözden yitmek üzereydi.</p>

  <p class="block_17">«Onunla gitmek mi istiyorsun?»</p>

  <p class="block_17">«Bırak beni!» diye bir kez daha gürledi İsa. Düşleri zangır zangır birbirine vuruyordu. Birden ürpermişti.</p>

  <p class="block_17">«Maria,» diye çağırdı zenci, «Marta!» İsa’nın beline sımsıkı sarılmıştı, kaçmasın diye.</p>

  <p class="block_17">İki kadın işitmişler, koşuyorlardı, arkalarında da çocuk sürüsü vardı. Yakınlardaki kapılar açılıyor, komşular dışarı çıkıyor ve İsa’nın çevresinde bir çember meydana getiriyorlardı, İsa hâlâ yolun ortasında, kâğıt gibi bembeyaz duruyordu. Ansızın göz kapakları kapandı ve sessizce yere yuvarlanıverdi.</p>

  <p class="block_17">Kaldırıldığını, yatağa yatırıldığını, şakaklarının portakal esansıyla ovulduğunu, gül şırası koklatıldığını duyuyordu. Gözlerini açtı, iki karısını görüp gülümsedi. Zenci çocuğuna bakınca eline yapıştı.</p>

  <p class="block_17">«Beni iyi tut,» dedi, «bırakma beni. Burada rahatım iyi.»</p>

  <p class="block_17">İsa avlusundaki eski asma çardağın altında oturuyordu. Ak sakalı çıplak göğsüne akıyordu. Fısıh günüydü. Yıkanmış, saçına sakalına, koltukaltlarına koku sürmüş, üstünü başını değişmişti. Kapı kapalıydı; yanında kimse yoktu. Karıları, çocukları, torunları evin arkasında gülüşüp oynuyorlardı; şafakta saçağa tırmanan zenci sessiz ve kızgın Kudüs’e doğru bakıyordu.</p>

  <p class="block_17">İsa ellerine baktı. Tombul tombul, yamru yumru olmuştu. Mavi-siyah kurumuş damarları çıkmıştı ve her bir elinin üstünde, eski esrarlı yara solmaya, kaybolmaya başlamıştı... Beyaz, kaba biçimle başını sallayarak içini çekti.</p>

  <p class="block_17">«Yıllar ne de çabuk geçti, ne de çabuk yaşlandım! Sadece ben değil, karılarım, bahçemdeki ağaçlarım, kapılar, pencereler, üstünde yürüdüğüm taşlar da...»</p>

  <p class="block_17">Korkmuş, gözlerini kapamıştı. Zamanın, yüksekteki kaynağından, zihninden, boynuna, göğsüne, kasıklarına, baldırlarına, en sonunda da ayak tabanlarına aktığını duyuyordu.</p>

  <p class="block_17">Avluda ayak sesleri duydu, gözlerini açtı. Maria idi. Düşünceye dalmış gibiydi. Gelmiş, İsa’nın ayakları dibine oturmuştu. İsa ellerini saçına koydu, o kuzguni saçlar, kendisininki gibi ağarmıştı. Dile getirilemeyecek bir yumuşaklık sardı benliğini. Ellerimin içinde ağardı, diye düşündü, ellerimin içinde beyaz oldu... Eğilip ona şöyle dedi:</p>

  <p class="block_17">«Hatırlar mısın sevgili Maria, aile başkanı olarak evinin eşiğini aştığım kutsal günden beri, koca olarak rahmine girdiğimden beri kırlangıçlar kaç kez geldiler? Kaç kez ektik, birlikte biçtik, bağbozumunu yaptık, zeytinleri topladık? Saçın ağardı sevgilim, Mariam, Martacığın saçları da ağardı.»</p>

  <p class="block_17">«Evet sevgilim, ağardık,» diye cevap verdi Maria. «Yıllar geçip gidiyor... Şimdi gölgesinde oturduğumuz şu asmayı biz dikmiştik, o melun kamburun geldiği yıl dikmiştik, hani seni büyüleyen ve bayılmana sebep olan şu herif. Hatırlıyor musun? Kaç yıl oluyor şu üzümlerden yiyeli?»</p>

  <p class="block_17">Zenci damın kenarından ses çıkarmadan kayıp karşılarına dikildi. Maria kalkıp gitti. Bu tuhaf evlatlık hoşuna gitmiyordu. Ne büyüyor, ne de yaşlanıyordu; insan değildi, ruhtu, eve girmiş, bir türlü ayrılmak istemeyen kötü bir cindi. Alaylı fır fır dönen gözlerini sevmediği gibi, geceleri İsa’yla gizlice konuşması da hiç hoşuna gitmiyordu.</p>

  <p class="block_17">Zenci, gözleri alay dolu, yaklaştı. Dişleri pırıl pırıldı, keskindi, bembeyazdı.</p>

  <p class="block_17">«Nâsıralı İsa,» dedi yavaşça, «sonu geldi.»</p>

  <p class="block_17">İsa, şaşkın, döndü. «Ne sonu?»</p>

  <p class="block_17">Zenci parmağını dudaklarına götürdü. «Sonu geldi,» diye tekrarladı. İsa’nın karşısına çömeldi, gülerek ona baktı.</p>

  <p class="block_17">«Ne o, ayrılıyor muyuz?» diye sordu İsa, birden garip bir şekilde sevinir gibi oldu, içi yatıştı.</p>

  <p class="block_17">«Evet geldi son. Niye gülümsüyorsun, Nâsıralı İsa?»</p>

  <p class="block_17">«İyi yolculuklar. Senden aldım istediğimi. Artık sana ihtiyacım yok.»</p>

  <p class="block_17">«Böyle mi allahaısmarladık diyeceksin? Bu kadar nankör olacağını hiç ummazdım. Bunca yıldır senin için çalışıp çabalamam, istediğin bütün zevkleri sana vermem, boşuna mı oldu yani?»</p>

  <p class="block_17">«Amacın beni arı gibi balda boğmak idiyse zahmetlerin boşuna gitti. İstediğim bütün balı yedim, yiyebildiğim kadarını, ama kanatlarımı batırmadım.»</p>

  <p class="block_17">«Ne kanatları, kâhin?»</p>

  <p class="block_17">«Ruhumu.»</p>

  <p class="block_17">Zenci kötü kötü kahkahayla gülmeye başladı. «Sefil adam, ruhun olduğuna mı inanıyorsun sen?»</p>

  <p class="block_17">«Var ya. Üstelik ne koruyucu meleğe, ne zenci çocuklara ihtiyacı var: Özgür.»</p>

  <p class="block_17">Koruyucu melek öfkeden kudurdu.</p>

  <p class="block_17">«Asi!» diye bağırdı. Avludan bir taş aldı, avuçları içinde sıkıp ezdi ve toz halinde havaya fırlattı.</p>

  <p class="block_17">«Peki,» dedi «görüşürüz,» derken küfrederek kapıya doğru gitti.</p>

  <p class="block_17">Vahşi çığlıklar, ağlayıp sızlamalar, iniltiler... Atlar kişniyor, yol koşan insanlarla dolup taşıyordu. «Kudüs yanıyor!» diye bağırmıyorlardı. «Kudüs’ü aldılar! Mahvolduk!»</p>

  <p class="block_17">Romalılar aylardır muhasara etmişlerdi şehri, ama İsrailliler Yehova’ya güveniyorlardı. Emindiler. Kutsal şehir yakılamazdı, kutsal şehrin hiçbir şeyden korkusu yoktu; her bir kapısında, pala kılıç bir melek bekliyordu. Şimdiyse... Kadınlar çığlık çığlığa, saçlarım başlarını yolarak sokağa fırlıyorlardı. Erkekler üstlerini başlarını yırtıyorlar ve görünmesi için Tanrıya bağırıyorlardı. İsa kalktı, Maria ile Marta’nın elinden tuttu, içeri getirip kapıyı sürmeledi.</p>

  <p class="block_17">«Niye ağlıyorsunuz?» diye sordu onlara tüm esirgeyiciliğiyle. «Tanrı’nın buyruğuna niye direniyorsunuz? Bakın dinleyin söyleyeceklerimi ama korkmayın sakın. Zaman bir ateştir, sevgili karılarım. Zaman bir ateştir, şiş de Tanrı’nın elinde. Her yıl bir paskalya koyunu çeviriyor. Bu yıl paskalya koyunu Kudüs, gelecek yıl Roma olacak. Ertesi yıl da...»</p>

  <p class="block_17">«Sus, efendimiz,» diye bağırdı Maria. «Bizim kadın olduğumuzu unutuyorsun, zayıf olduğumuzu...</p>

  <p class="block_17">«Bağışla beni Maria,» dedi İsa. «Unuttum. Yürek yokuş çıkarken unutur böyle, amansız olur.»</p>

  <p class="block_17">O konuşurken, sokakta ağır ayak sesleri duyuldu. Soluk soluğa kalmış insan sesleri, kapıya vurulan kalın sopalar duyuluyordu.</p>

  <p class="block_17">Zenci sıçradı, kapının sürmesini tuttu, İsa’ya bakarak alayla gülümsedi.</p>

  <p class="block_17">«Açayım mı?» diye sordu, kahkahasını tutamadan. «Eski yoldaşların geldi senin, Nâsıralı İsa.»</p>

  <p class="block_17">«Eski yoldaşlarım mı?»</p>

  <p class="block_17">«Göreceksin şimdi!» dedi zenci ve kapıyı ardına kadar</p>

  <p class="block_17">açtı.</p>

  <p class="block_17">Minik yaşlı adamlar sürüsü göründü kapıda. Biçimleri bozulmuş tanınmayacak hale gelmişlerdi. Avluya sürünerek girdiler, birbirlerine dayanmışlardı. Sanki hepsi de birbirine yapışmıştı da ayrılması imkânsızdı.</p>

  <p class="block_17">İsa bir adım atıp durdu. Elini uzatıp, onlara hoş geldiniz demek istiyordu, ama ruhu birden dayanılmayacak bir acılık altında ezildi; acılık, öfke ve acıma altında. Yumruklarını sıkıp bekledi. Yanan odun, alazlanmış saç ve açık yara kokusu yayılmıştı ortalığa. Hava leş kokuyordu. Zenci binek taşına çıkmıştı. Onlara bakıp bakıp gülüyordu.</p>

  <p class="block_17">İsa bir adım daha alarak, başta sürünerek ilerleyen ihtiyara döndü: «Sen, önde gelen.» dedi, «gel buraya. Zamanın yıkıntılarını bir yana atıp da kim olduğunu anlayabilmem için kıpırdamadan dur karşımda. Yüreğim çarpıyor, ama bu sarkık eti, akan gözleri tanımıyorum.»</p>

  <p class="block_17">«Beni tanımadın mı Efendimiz?»</p>

  <p class="block_17">«Petrus! Bir zamanlar, delikanlılık çılgınlığımda üstüne kilisemi kuracak olduğum o kaya mısın sen? Ne kadar bozulmuşsun, Yunus’un oğlu! Artık kayalıktan çıkmış, delik deşik bir sünger olmuşsun!»</p>

  <p class="block_17">«Ne olacak, yıllar...</p>

  <p class="block_17">«Ne yılları? Yıllarda değil suç. Ruh dik durdukça bedeni dik tutar, yıllara elini sürdürtmez. Ruhun bozulmuş Petrus, ruhun!»</p>

  <p class="block_17">«Dünya kaygıları çöktü başıma. Evlendim, çoluk çocuk sahibi oldum, yaralar aldım, Kudüs’ün yandığını gördüm... İnsanım: Bütün bunlar belimi kırdı.»</p>

  <p class="block_17">«Evet, insansın ve bütün bunlar belini kırmış...» diye mırıldandı İsa acıyarak. «Zavallı Petrus, bugünkü dünyada hem Tanrı, hem de şeytan olman gerek dayanabilmen için.»</p>

  <p class="block_17">Ötekine döndü. Petrus’un omuzundan başını çıkarmıştı.</p>

  <p class="block_17">«Sen kimsin?» dedi. «Burnunu kesmişler: Yüzün kafatasına dönmüş, delik deşik. Nasıl tanıyayım seni? Haydi eski yoldaş konuş, ‘Efendimiz de’ belki o zaman hatırlarım kim olduğunu!»</p>

  <p class="block_17">İskeleti çıkmış adam: «Efendimiz!» diye bağırdı, derken başını önüne eğip sustu.</p>

  <p class="block_17">«Yakup! Zebedi’nin büyük oğlu, koca ızbandut, sağlam kafalı.»</p>

  <p class="block_17">«Kalıntıları, efendimiz,» dedi Yakup burnunu çeke çeke ağlayarak. «Vahşi bir fırtına beni sakat yaptı. Tekne çatladı, kaburgaları açıldı, direk düştü... Limana bu zavallı halde gelebildim.»</p>

  <p class="block_17">«Ne limanı?»</p>

  <p class="block_17">«Sen. Efendimiz.»</p>

  <p class="block_17">«Senin için ne yapabilirim; kalafatlanabileceğin dok değilim ben. Söyleyeceğim şey ağır, ama yerinde; senin için en iyi liman denizin dibi. Babanın dediği gibi, iki kere iki dört eder.»</p>

  <p class="block_17">Birden öfkeye kapıldı, aynı zamanda şiddetli bir üzüntü duyuyordu. Teşbih dizisi ihtiyarlara döndü:</p>

  <p class="block_17">«Siz üçünüz? Hey, sen! Ahmak fasulye sırığı seni! Bir zamanların Natanael’i değil misin sen? Ne o öyle, sarkmış etlerin. Şu şişko, sarkan kıçına bak hele, ya karnın, katmerli gerdanın! Nerede o sıkı kasların, Natanael? Şimdi üç katlı bir yapı iskeleti olmuş çıkmışsın. Sadece iskelesi kalmış, içini çekme ama. Yeter bu Natanael seni göğe çıkarmak için.»</p>

  <p class="block_17">Ama Natanael öfkelenmişti. «Ne göğü? Kulaklarımı, parmaklarımı gözlerimden birini kaybetmiş olmam sanki yetmiyormuş gibi! Üstelik bize, içimize vura vura soktuğun tantana, çalım, haşmet, gökler hâkimiyeti... Hepsi sarhoşluktu, şimdi ayrıldık artık!.. Sen ne diyorsun, Filipus. Haklı değil miyim?»</p>

  <p class="block_17">«Ne diyebilirim ki Natanael,» dedi yığının ortasında kaybolmuş ufak tefek bir ihtiyar. «Ne diyebilirim kardeşim! Senin katılmandan sorumlu benim!»</p>

  <p class="block_17">İsa acıyarak başını salladı ve Filipus denen bu minik ihtiyarın elinden tuttu. «Ümitsizce âşık oldum sana Filipus, çobanların en iyisiydin, çünkü koyunların yoktu. Sadece çoban değneğin vardı elinde ve havayı güdüyordun. Akşamları rüzgârları alır otlatırdın. Hayalinde ateşler yakardın, hayalinde büyük kazanlar yerleştirirdin. Üzerinde sütü kaynatır ve dağın tepesinden aşağı yoksullar içsin diye dökerdin. Bütün servetin yüreğindeydi. Dışarısı: Yoksulluk, yuhalar, yalnızlık ve açlıkla doluydu. Benim havarim olmak bu demekti! Şimdiyse... Filipus! Filipus! Çobanların en iyisi, ne durumlara düşmüşsün! Yazık ki, sahici koyunlara özlem duyardın, yüzünün, etinin elle kavranabileceği koyunlara. Böylelikle mahvoldun!»</p>

  <p class="block_17">«Karnım acıktı,» diye cevap verdi Filipus. «Ne yapmamı isliyorsun?»</p>

  <p class="block_17">«Tanrı’yı düşün doyarsın!» diye cevap verdi İsa, derken yüreği ansızın yeniden katılaştı.</p>

  <p class="block_17">Kamburlaşmış, yatağa düşüp orada soğuktan tir tir titreyerek kalmış olan adama döndü. Üstündeki paçavraları kaldırdı, saçlarını bir kenara çekti, ama kim olduğunu anlayamadı. Saçının altına baktığında koskoca bir kulak ile ardında eski püskü bir tüy kalem gördü. Güldü.</p>

  <p class="block_17">«Koca kulak hoş gelmiş,» dedi onu selamlayarak. «Kocaman, dimdik duran kıllı kulak, korku, merak ve açlıktan tavşan kulağı gibi titredi... Mürekkep lekeli parmaklara, mürekkep hokkası yüreğe hoş geldin diyorum! Kâğıdı yine eskisi gibi lekeleyip duruyor musun Matta! Yazıcım benim? Kırık kalemin hâlâ kulağında. Savaşa bu kalemi kılıç gibi kullanarak mı girdin?»</p>

  <p class="block_17">«Ne diye alay ediyorsun benimle,» dedi beriki, dudaklarında acı bir tat. «Bizi gülünç duruma düşürmekten bıkmayacak mısın? Hayatını ve zamanlarını ne ihtişamla yazmaya başladığımı düşün. Ben de ölümsüz olabilirdim, seninle birlikte... Şimdiyse... Tavuskuşu tüylerini yitirdi. Tavus değildi, tavuktu. Bu kadar çok çalışmam ne ayıp!»</p>

  <p class="block_17">İsa birden diz bağlarının çözüldüğünü duydu. Başını önüne eğdi; derken hızla, öfkeli öfkeli kaldırdı ve meydan okur gibi parmağıyla Matta’yı gösterdi, «Sus!» dedi. «Bu ne cüret!»</p>

  <p class="block_17">İskeleti çıkmış şaşı bir ihtiyar göründü. Natanael’in bacakları arasından, kıkır kıkır gülüyordu. İsa dönüp baktı, onu gördü ve hemen tanıdı.</p>

  <p class="block_17">«Tomas, yedi aylık bebeğim benim, hoş geldin! Dişlerini nereye ektin? Kafandaki iki tel saçını ne yaptın? Ve çenenden sarkan şu yağlı sakalı hangi keçiden kırptın? İkiyüzlü, yedi gözlü, baştanbaşa kurnazlık olan Tomas değil misin sen?»</p>

  <p class="block_17">«Ta kendisi! Sadece dişleri yok. Yolda düştüler, iki tel saçım da düştü. Başka her şey yerinde.»</p>

  <p class="block_17">«Zihnin?»</p>

  <p class="block_17">«Tam bir horoz. Gübre yığını üstüne çıkıyor, kendinin çıkarmadığını bildiği halde, her sabah çıkıp ötüyor, güneşi çıkardığını sanıyor... Ötülecek zamanı biliyor da ondan.»</p>

  <p class="block_17">«Kahramanlar kahramanı, sen de savaştın mı Kudüs’ü kurtarmak için?»</p>

  <p class="block_17">«Ben mi savaşacağım? Budala mıyım ben? Ben peygamber geçindim.»</p>

  <p class="block_17">«Peygamber mi? Demek minik karınca zihnin kanatlandı ha? Tanrı soluğunu mu üfledi sana?»</p>

  <p class="block_17">«Bunun Tanrıyla ne ilgisi var? Zekâm kendi başına sırrı buldu.»</p>

  <p class="block_17">«Ne sırrını?»</p>

  <p class="block_17">«Peygamber olmanın ne demek olduğunu. Zâtıâliniz de bir zamanlar bilirdiniz, ama unuttunuz sanıyorum.»</p>

  <p class="block_17">«Peki, sinsi Tomas, hatırlat bakalım. Yine işe yarayabilir. Neymiş peygamber denen şey?»</p>

  <p class="block_17">«Peygamber, herkes ümitsizliğe düştüğünde ümitli olan, herkesin ümitli olduğu zaman, ümitsiz olan bir kimsedir. Nedenini soracaksın. Büyük Sırrı iyi bellemiş de ondan: Çark ondan dönüyor.»</p>

  <p class="block_17">«İnsanın seninle konuşması tehlikeli Tomas,» dedi İsa göz kırparak. «Minik, fırıl fırıl dönen şaşı gözlerinin içinde bir kuyruk, iki boynuz, bir de yanan bir kıvılcım görüyorum.»</p>

  <p class="block_17">«Gerçek ışık yanar, Efendimiz. Biliyorsun, ama insanlığa acıyorsun. Yürek acıyor. Dünya kendini bu yüzden karanlık içinde buluyor. Zihin acımıyor: Dünya bu yüzden ateş almış yanıyor... Bana başınla sus diyorsun. Haklısın. Susayım. Bu basit ruhlar karşısında bu gibi sırları açmak doğru olmaz. Hiçbiri dayanamaz, biri dışta kalmak üzere: O!»</p>

  <p class="block_17">«O da kim?»</p>

  <p class="block_17">Tomas sokak kapısına kadar sürüklendi ve dokunmadan, eşikte duran solmuş, yıldırım çarpmış ağaca benzeyen bir ızbandutu gösterdi. Saçlarının ve sakalının dibi hâlâ kırmızıydı.</p>

  <p class="block_17">«O!» dedi geri geri çekilerek. «Yahuda! Kendini dik tutabilen bir o var. Dikkat et efendimiz. Gücü yerinde, yenilmez bir adam. Onunla kibar konuş, alttan alarak hoşuna gitmeye çalış. Baksana, inatçı kafasından öfke tütüyor.»</p>

  <p class="block_17">«Peki o halde, ısırılmamak için arkasından evcil bir arslan göndererek bu çöl arştanım tutalım. Bu kadar aşağı mı düştük yani!» Sesini yükseltti: «Yahuda, kardeşim, zaman insan eti yiyen bir kaplandır. İnsanlarla da yetinmez, şehirleri ülkeleri (bağışla beni Tanrım) Tanrıları bile yer yutar. Ama sana dokunmamış. Öfken yatışmak bilmemiş. Hayır, dünyayla bir türlü barış yapmamışsın.</p>

  <p class="block_17">«Göğsünde duran yenilmez bıçağını hâlâ görüyorum, gözlerinde nefret, gazap ve ümit var, gençliğin büyük yangınları... Hoş geldin!»</p>

  <p class="block_17">«Yahuda duymadın mı?» diye mırıldandı Yuhanna. İsa’nın ayaklarına yığılıp kalmıştı. Tanınmayacak gibiydi, yanaklarında ve boynunda iki yarası, bir de beyaz sakalı vardı. «Duymuyor musun... Yahuda? Efendimiz seni selamlıyor. Sen de selamına karşılık versene.»</p>

  <p class="block_17">«O domuz gibi inatçıdır, katır inadı vardır onda,» dedi Petrus. «Konuşmamak için dudaklarını ısırıyor.»</p>

  <p class="block_17">Ama İsa gözlerini bu eski vahşi yoldaşa dikmiş, tatlı bir sesle konuşuyordu:</p>

  <p class="block_17">«Yahuda, geveze haberci kuşlar evimin damı üstünden geçerken bütün haberleri aşağı bıraktılar, onlar da avluma düştü. Sen dağlara çıkmışsın, yerli yabancı bütün zorbalarla dövüşmüşsün. Derken Kudüs’e inmiş, hain Sadusileri yakalayıp boyunlarına kırmızı şerit bağlayarak, İsrail’in Tanrısının mihrabında koyun gibi kurban elmişsin. Sen büyük, mağmum, çaresiz bir ruhsun Yahuda. Ayrıldığımız günden beri tek bir mutlu günün olmadı. Yahuda kardeşim seni pek özledim. Hoş geldin!»</p>

  <p class="block_17">Yuhanna’nın korku dolu gözleri Yahuda’ya bakıyordu, o hâlâ dudaklarını ısırıyordu konuşmamak için. «Başının üstünde duman tütmediği zaman yok onun,» diye mırıldandı ve ötekilerin yanına sürükledi kendini.</p>

  <p class="block_17">«Aman dikkat efendimiz,» dedi Petrus. «Her şeyi hesaplıyor, ilkin neresine saldırsam diye düşünüyor!»</p>

  <p class="block_17">«Sana söylüyorum, Yahuda kardeşim,» diye devam etti İsa. «Duymuyor musun? Seni selamlıyorum, ama senin elini göğsüne koyup da ‘seni gördüğüme sevindim!’ dediğin yok. Kudüs’ün acı çekmesi seni dilsiz mi yaptı? Dudaklarını ısırıp durma öyle. Erkeksin, dayan, ağlamaya başlama. Görevini cesurca başardın. Kollarındaki, göğsündeki, yüzündeki yaralar, bir arslan gibi dövüştüğünü bar bar bağırıyor, yaraların hepsi de ön tarafında. Ama insan Tanrı karşısında ne yapabilir ki? Kudüs’ü kurtarmak için savaşırken. Tanrıyla savaşıyordun. Onun zihninde kutsal şehir yıllar önce küle çevrilmişti bile.»</p>

  <p class="block_17">«Bak, bir adım daha yaklaştı,» diye mırıldandı Filipus, korkarak. «Başını tıpkı bir boğa gibi omuzları içine gömdü. Şimdi saldıracak.»</p>

  <p class="block_17">«Kenara çekilelim, çocuklar,» dedi Natanael. «Bakın yumruğunu kaldırdı.»</p>

  <p class="block_17">«Efendimiz, Efendimiz, aman dikkatli ol!» diye bağırdı Marta ile Maria, ilerleyerek.</p>

  <p class="block_17">Ama İsa, sakin sakin, konuşmasına devam ediyordu. Yine de dudakları belli belirsiz titremeye başlamıştı.</p>

  <p class="block_17">«Ben de elimden geldiği kadar savaştım. Yahuda kardeşim. Gençliğimde dünyayı kurtarmaya çıktım. Sonradan kafam olgunlaştıktan sonra hizaya geldim. İnsanların hizasına. İş görmeye başladım: Toprağı sürdüm, kuyular kazdım, asma ve zeytin diktim. Kadın vücudu aldım kollarım arasına, insanlar yarattım, ölümü yendim. Hep böyle yapacağımı söylemez miydim? Sözümde durdum işte, yendim ölümü!»</p>

  <p class="block_17">Yahuda birden saldırdı, karşısına çıkan Petrus ile kadınları bir kenara itti ve vahşi bir çığlık attı:</p>

  <p class="block_17">«Hain!»</p>

  <p class="block_17">Hepsi taş kesildi. İsa’nın benzi attı ve ellerini göğsüne koydu.</p>

  <p class="block_17">«Ben mi? Ben, Yahuda?» diye mırıldandı. «Ağır bir söz söyledin. Geri al!»</p>

  <p class="block_17">«Hain! Kaçak!»</p>

  <p class="block_17">Minik ihtiyarlar sapsarı kesildiler ve kapıya doğru gitmeye başladılar. Tomas sokağı bulmuştu bile. İki kadın ileri atıldı.</p>

  <p class="block_17">«Kardeşlerim, gitmeyin,» diye bağırıyordu Maria, «şeytan efendisine el kaldırdı. Vuracak!»</p>

  <p class="block_17">Petrus kaçmak üzere kapıya doğru seğirtiyordu. «Nereye gidiyorsun dedi Marta, yakalayıp. «Yine mi inkâr edeceksin onu. Yine mi?»</p>

  <p class="block_17">«Ben bu işe burnumu sokmam,» dedi Filipus. «İskariyot’un güçlü kolları var, bense ihtiyarım. Yürü gidelim Natanael.»</p>

  <p class="block_17">Yahuda ile İsa şimdi yüz yüze gelmişlerdi. Yahuda’nın bedeninden buhar çıkıyordu. Ter ve çürümüş yara kokuyordu.</p>

  <p class="block_17">«Hain! Kaçak!» diye haykırdı yeniden. «Senin yerin çarmıhtı. İsrail’in Tanrısı savaşman için seni oraya koymuştu. Ama ayakların dondu, ölüm başını kaldırır kaldırmaz ila gerektiği kadar hızlı kaçamadın! Koşup Marta ile Maria’nın etekleri içine saklandın. Korkak! Yüzünü, adını değiştirdin, sahte Lazarus seni, kendini kurtarasın diye!»</p>

  <p class="block_17">«Yahuda İskariyot,» diye sözünü kesti Petrus (kadınlar ona güç vermişlerdi). «Yahuda İskariyot insan efendisiyle böyle mi konuşur? Hiç saygın kalmadı mı?»</p>

  <p class="block_17">«Ne? Efendi mi?» diye haykırdı İskariyot, yumruğunu havada sallayarak. «Kuzum senin görmek için gözün, yargılamak için zihnin yok mu? Ne demişti o bize, ne sözü vermişti? Aşağı inip İsrail’i kurtaracak olan melekler ordusu hani nerde kaldı? Göğe sıçramamıza yarayacak o tahtla çarmıh nerede? Çarmıhla karşı karşıya gelir gelmez, o sahte Mesih’in başı döndü ve bayıldı. Derken kadınlar onu alıp kendileri için çocuk imal etsin diye götürdüler. Savaştığını, yılmadan savaştığım söylüyor. Evet, tünemiş horoz gibi kabarıp duruyor. Senin yerin çarmıhtaydı kaçak seni, biliyorsun. Başkaları kısır toprakları, kısır kadınları tarıma elverişli yapabilirdi. Senin görevin çarmıha çıkmaktı. Evet çarmıha! Ölümü yenmekle övünüyorsun, vah zavallı! Böyle mi yenilir ölüm. Çocuk yaparak, Şaron için lokma hazırlayarak! Çocuk dediğin nedir ki, Şaron’a lokma! Et pazarı oldun onun için, yiyecek et verip duruyorsun ona. Hain! Kaçak! Korkak!»</p>

  <p class="block_17">«Yahuda, kardeşim,» diye mırıldandı İsa. Tepeden tırnağa tir tir titremeye başlamıştı. «Yahuda kardeşim, daha sevgiyle konuş.»</p>

  <p class="block_17">«Kalbimi kırdın marangozun oğlu,» diye gürledi; «Nasıl sevgiyle konuşabilirim ki? Bazen bir dul gibi bağırıp ağlamak, başımı kayalara vurmak istiyorum! Lanet olsun doğduğun güne, doğduğum güne, seninle karşılaştığım âna, ne ümitlerle doldurmuştun beni! Başta giderken, bizi de arkandan sürüklerken, gökten, yeryüzünden söz ederken, ne büyük zevkti o, ne özgürlük, ne zenginlik! Üzümler on iki yaşındaki çocuklar gibi iri iriydi. Tek bir buğday tanesi yetiyordu bizi doyurmaya. Bir gün beş somun ekmeğimiz vardı: Binlerce kişiyi doyurmuştuk, on iki sepet dolusu da geri kalmıştı. Ya yıldızlar: Ne ihtişamdı, gökte ışık nasıl da taşardı! Yıldız değil melekti onlar. Hayır, melek de değildi, bizlerdik bizler, havarilerin, doğar batardık, sen ortamızdaydın, kuzey yıldızı gibi yerinden kıpırdamazdın, biz çevrende dans eder dururduk! Beni kollarınla sarardın hatırlıyor musun? Ve yalvarırdın bana: ‘Beni ele ver, ele ver beni.’ diye, ‘çarmıha gerilmem, sonra da dirilmem gerek, ancak o şekilde dünyayı kurtarabiliriz diye.’</p>

  <p class="block_17">Yahuda sustu bir süre, içini çekti. Yaraları açılmış, akmaya başlamıştı. Küçük ihtiyarlar, yine birbirine yapışmış, başlan önlerine eğik, hatırlamaya, canlanmaya çalışıyorlardı.</p>

  <p class="block_17">Yahuda’nın gözü içine, bir damla yaş düştü. Öfkeyle o nu ezip yine bağırmaya başladı. Yüreği boşalmamıştı daha!</p>

  <p class="block_17">«‘Ben Tanrı’nın koyunuyum,’ diye melerdim, ‘dünyayı kurtarmak üzere kurban edileceğim. Yahuda kardeşim, korkma. Ölüm, ölümsüzlüğün kapısıdır. O kapıdan geçmem gerek. Bana yardım et!’ diye. O zaman öyle seviyordum ki seni, öyle güveniyordum ki sana, peki demiş, gidip seni ele vermiştim… Ama sen... Sen...»</p>

  <p class="block_17">Dudakları köpük köpük olmuştu. İsa’yı omuzlarından yakaladı, şiddetle sarstı, duvara yapıştırdı. Yeniden bağırmaya başladı:</p>

  <p class="block_17">«Burada işin ne senin? Çarmıha gerilmemiş miydin?’’ Korkak! Kaçak! Hain! Bütün başardığın şey bu mu oldu? Utanmak nedir bilmez misin sen? Yumruğumu kaldırıp soruyorum sana: Niye, niye gerilmedin çarmıha?»</p>

  <p class="block_17">«Ne olur sakin ol!» diye yalvardı İsa. Beş yarasından kan sızmaya başlamıştı.</p>

  <p class="block_17">«Yahuda İskariyot,» diye sözüne devam etti. Acımak nedir bilmez misin sen? Ayaklarımı, ellerimi görmüyor musun? İnanmıyorsan elini bağrıma koy. Bak, kanıyor.»</p>

  <p class="block_17">Yahuda gülmeye çalıştı. Derken yere tükürdü ve bağırdı:</p>

  <p class="block_17">«Ya, marangozun oğlu, işte böyle, beni aldatamazsın. Koruyucu meleğin geceleyin geldi...»</p>

  <p class="block_17">İsa sarsıldı.</p>

  <p class="block_17">«Koruyucu meleğim mi?..» diye mırıldandı ürpererek.</p>

  <p class="block_17">«Evet, koruyucu meleğin: Şeytan. Ellerindeki, ayaklarındaki böğründeki kırmızı lekeleri bastı, dünyayı aldatabil de kendin de, kendin de aldanmış ol diye. Niçin bana öyle bakıyorsun? Niye cevap vermiyorsun? Korkak! Kaçak! Hain!»</p>

  <p class="block_17">İsa gözlerini kapadı. Düştü düşecekti, zor duruyordu ayakta. «Yahuda,» dedi, titreyen sesiyle, «sen hep ele avuca bir türlü sığmayan vahşi biriydin, insan sınırı diye bir şey kabul etmezdin. İnsanın ruhunun bir ok olduğunu unuturdun: O, göğe elinden geldiği kadar atılabilir, ama eninde sonunda yeniden yere düşer. Yeryüzünde hayat, insanın kanatlarını dökmesi demektir.»</p>

  <p class="block_17">Bunu duyan Yahuda çılgına döndü. «Utanmaz adam!» diye bağırdı. «Bu hale mi düşecektin, Davut’un oğlu, Tanrı’nın oğlu, Mesih! Yeryüzünde hayat: Ekmek yemek, ekmeği kanada çevirmek, su içmek, suyu kanada çevirmek demektir. Yeryüzünde hayat, kanatlanmak demektir. Sen böyle demiştin bize, sen! Hain! Bunlar benim sözlerim değil, senin kendi sözlerin. Unuttuysan, hatırla!</p>

  <p class="block_17">«Matta, yazıcı, neredesin? Gel buraya! Şu kalabalık kâğıtlarını aç, hep yüreğine yakın bir yerde taşırsın onları, ben nasıl bıçağımı taşırsam. Aç yazdıklarını. Zaman, güve ve ter yemiş bitirmiş, ama birkaç kelime hâlâ seçilebiliyor. Aç Matta, aç oku da söz konusu bey duysun, hatırlasın. Gecenin birinde Nikodemus adında Kudüs’ün ileri gelenlerinden biri, ona gizlice gelip ‘Kimsin? İşin nedir?’ diye sormuş. Ve sen marangozun oğlu sen ona ne cevap vermiştin, hatırla! ‘Kanat yaparım!’ demiştin. Dediğin gibi hepimiz sırtımızdan kanat çıktığını duyduk. Ya şimdi bu halin ne, tüyü yolunmuş horoz gibi inildeyip duruyorsun: ‘Yeryüzünde hayat, kanat dökmektir’ diyorsun. Hıh! defol, gözüm görmesin! Hayat baştan başa yıldırım ve gök gürültüsü değilse, ben neyleyim öyle hayatı? Yaklaşma yanıma yaklaşma Petrus, Yeldeğirmeni; ne de sen kibar Andreas. Bağrışmayın öyle kadınlar. Onu tedirgin edecek değilim. Niçin elimi kaldırayım? O ölmüş ve gömülmüş. Hâlâ ayakta duruyor, konuşuyor, ağlıyor, ama ölü aslında. Leş! Tanrı onu bağışlasın, Tanrı bağışlasın diyorum ben bağışlayamam. İsrail’in kanı, gözyaşları, külleri başına düşsün!»</p>

  <p class="block_17">Minik ihtiyarların kuvveti tükenmişti, hepsi birden yere yığılıverdiler. Hatıraları canlandı, yeniden genç gibiydiler, göklerin hâkimiyetini, tahtları, ihtişamı hatırlıyorlardı. Birden ağıt okumaya başladılar. İnildeyerek, ağlayarak alınlarını taşlara vuruyorlardı.</p>

  <p class="block_17">Birden İsa da katıla katıla ağlamaya başladı. «Yahuda, kardeşim bağışla beni!» diye bağırarak, Kızılsakal’ın kolları arasına atıldı. Ama Yahuda geri çekildi, ellerini uzattı, yaklaştırmıyordu. «Dokunma bana,» diye bağırdı. «Artık hiçbir şeye inanmıyorum, hiç kimseye inanmıyorum. Kalbimi kırdın benim!»</p>

  <p class="block_17">İsa sendeledi. Döndü, yakalamak için bir şey aradı. Kadınlar yere yüzükoyun düşmüşler, saçlarını başlarını yoluyorlar ve çığlık atıyorlardı, havariler öfke ve nefretle ona bakıyorlardı. Zenci kaybolmuştu.</p>

  <p class="block_17">«Ben hainin, kaçağın, korkağın biriyim,» diye mırıldandı. «Şimdi farkındayım: Mahvoldum! Evet, evet, çarmıha gerimem gerekti, ama yıldım ve kaçtım... Bağışlayın, kardeşle , sizleri aldattım. Hayatımı yeniden yaşayabileydim ah!»</p>

  <p class="block_17">Konuşurken yere yığılmıştı, şimdi başını avlunun çakıl taşlarına vuruyordu.</p>

  <p class="block_17">«Arkadaşlarım, eski dostlarım, bana güzel bir söz söyleyin, avutun beni. Yok oluyorum, mahvoluyorum! Elimi uzattım. Aranızdan biri de kalkıp elimi tutmayacak mı, bir çift laf etmeyecek mi? Yok mu kimse? Kimse? Sen de mi sevgili Yahya? Yuhanna? Ya sen Petrus?»</p>

  <p class="block_17">«Ne söyleyeyim, söylenecek ne var?» diye inildedi sevgili havari. «Bizi nasıl büyüledin Meryem’in oğlu?»</p>

  <p class="block_17">«Bizi aldattın,» dedi Petrus, gözyaşlarını silerek. «Yahuda haklı, sözünde durmadın. Ömürlerimiz boşa gitti.»</p>

  <p class="block_17">Minik ihtiyarlar yığınından ansızın bir ağızdan iniltili bir gürültü çıktı:</p>

  <p class="block_17">«Korkak! Kaçak! Hain!»</p>

  <p class="block_17">«Korkak! Kaçak! Hain!»</p>

  <p class="block_17">Matta inliyordu: «Bütün emeğim boşa gitti, boşa, boşa! Sözlerini ve hareketlerini peygamberlerinkiyle ne güzel uyuşturmuştum! Kolay iş değildi, ama başarmıştım. Kendi kendime geleceğin havralarında dindarların kalın altın kaplı kitapları açıp: Bugünkü dersimiz Matta’ya göre İncil’den diyeceklerini umardım hep. Bu düşünce bana kanat verir, yazar dururdum. Ama şimdi bütün ihtişam duman oldu gitti. Nankör seni! Okuma yazma bilmez adam! Hain! Sende suç. Çarmıha gerilmen gerekti. Evet sırf benim uğruma bile olsa bu yazılar kurtulsun diye çarmıha gerilmen gerekti!»</p>

  <p class="block_17">Bir kez daha minik ihtiyarlar hep bir ağızdan gürültüyle inlediler:</p>

  <p class="block_17">«Korkak! Kaçak! Hain!»</p>

  <p class="block_17">«Korkak! kaçak! Hain!»</p>

  <p class="block_17">Tam o sırada Tomas kapıdan hızla girdi, «Efendimiz,» diye bağırdı. «Herkes seni bıraktı, sana hain diyor, ben bırakmayacağım! Terk etmeyeceğim seni, hayır bırakmayacağım seni, Ben, Tomas peygamber. Çarkın döndüğünü söyledik. Bu yüzden yanından ayrılmayacağım. Çarkın dönmesini bekliyorum.»</p>

  <p class="block_17">Petrus kalktı. «Yürüyün gidelim!» diye bağırdı. «Yahuda öne düş, bize kılavuzluk et!»</p>

  <p class="block_17">Solukları tıkanır gibi olan minik ihtiyarlar kalktılar. İsa yere uzanmıştı yüzükoyun, kolları iki yana açılmıştı. Bütün avluyu kaplıyordu. Yumruklarını ona doğru uzatmışlar, bağırıyorlardı:</p>

  <p class="block_17">«Korkak! Kaçak! Hain!»</p>

  <p class="block_17">«Korkak! Kaçak! Hain!»</p>

  <p class="block_17">Birbiri ardından bağırmaya başladılar.</p>

  <p class="block_17">«Korkak! Kaçak! Hain!» deyip kayboldular.</p>

  <p class="block_17">İsa kaygı içinde gözlerini döndürerek baktı. Yalnızdı. Avlu, ev, ağaçlar, köy kapıları, köyün kendi, hepsi yok oluvermişti. Ayaklan altında taşlardan başka bir şey kalmamıştı, kanla kaplı taşlardan başka; daha aşağıda da, uzaklarda bir kalabalık vardı: Karanlıkta binlerce baş.</p>

  <p class="block_17">Bütün gücüyle nerede olduğunu, kim olduğunu niye acı duyduğunu hatırlamaya çalıştı. Bağırışını tamamlamak istiyordu, LAMA SABAKTANİ…<sup class="calibre4"><sup class="noteref" id="back_note_2"><a class="calibre5" href="../Text/index_split_013.html#note_2" title="2">2</a></sup></sup> diye bağırmak istiyordu. Dudaklarını kıpırdatmaya çalıştı, kıpırdatamadı. Başı döndü, bayılmak üzereydi. Sanki aşağı atılmıştı, mahvoluyordu...</p>

  <p class="block_17">Ama ansızın, düşmekte, yok olmaktayken aşağıda yerde biri ona acımış olmalı ki önünde bir saz gördü. Sirkeye batırılmış bir süngerin dudaklarına, burun deliklerine değdiğini duydu. Ekşi kokuyu derin derin içini çekti, canlandı, göğsünü kabarttı, göklere baktı ve yürek parçalayıcı bir çığlık attı: LAMA SABAKTANİ!</p>

  <p class="block_17">Derken bitkin bir halde, birden başını göğsüne eğdi.</p>

  <p class="block_17">Elleri ayakları, yüreği feci sızlıyordu. Gözündeki bulanıklık gitti. Dikenli tacı, kanı ve çarmıhı gördü. Kararan güneşte iki altın küpe ile iki sıra, keskin pırıl pırıl parlayan diş gördü. Alaylı, serin bir kahkaha duydu, küpeler ve pırıltı kayboldular. İsa yapayalnız, havada asılı kaldı.</p>

  <p class="block_17">Başı titriyordu. Birden nerede olduğunu, kim olduğunu, niçin acı duyduğunu hatırladı. Vahşi, dizginlenemeyecek bir sevinç sardı benliğini. Hayır, hayır, korkak, kaçak değildi. Hayır, çarmıha gerilmişti işte. Savaş alanından kaçmamıştı, sonuna kadar dayanmıştı. Sözünde durmuştu. ELİ ELİ diye bağırdığı an bayılmıştı. Ayartıcı, bir saniye kadar onu eline geçirmiş ve yolundan saptırmıştı. Sevinçler, evlilikler, çocuklar yalandı. Ona korkak, kaçak, hain diye bağıran, eli ayağı tutmaz alçak ihtiyarlar hep yalandı. Hepsi, hepsi de şeytanın aldatmalarıydı. Havarileri yaşıyorlardı, sıhhatleri iyiydi. Denizler, ülkeler aşmışlar, müjdeyi yayıyorlardı. Tanrı’ya şükürler olsun, her şey olması gerektiği gibi olmuştu.</p>

  <p class="block_17">Bir zafer çığlığı attı: BAŞARILDI!</p>

  <p class="block_17">Sanki, «Her şey başladı» der gibiydi.</p>

  <p class="block_22" id="calibre_pb_4"></p>
</body>
</html>
