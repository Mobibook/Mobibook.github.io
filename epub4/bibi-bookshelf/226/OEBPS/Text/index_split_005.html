<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Günaha Son Çağrı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_17">Cevap veren olmadı. Tatlı tatlı, sakin sakin havaya yükselen gecenin ezeli seslerinden başka ses yoktu: Cırcır böcekleri, çekirgeler, kuşlar iç çekiyorlardı; ta uzaklarda, gece karanlığında, insanlarca görünmeyen şeyleri gören köpekler vardı, havlıyorlardı... Başını ileri doğru uzattı. Karşısındaki sedir ağacının altında birinin olduğunu iyi biliyordu.</p>

  <p class="block_17">«Biliyorum, oradasın...» diye fısıldadı, alçak, yalvarır bir sesle, ortaya çıksın diye görünmeyeni kışkırtmaya çalışıyordu. Bekledi. Titremesi durmuştu, koltukaltlarından, alnından ter akıyordu şimdi.</p>

  <p class="block_17">Gözleri oraya takılı, kulak kesilmişti. Bazen, karanlıkta derinden gelen gülüşü yeniden duyar gibi oluyor, bazen de havanın fırıl fırıl döndüğünü, donduğunu ve biçim bulur bulmaz, bozulup kaybolan bir nesne olduğunu görüyordu.</p>

  <p class="block_17">Karanlık havayı katı halde tutabilmek için çabalıyor, eriyip gidiyordu Meryem’in oğlu. Şimdi ne bağırıyordu, ne de yakarıyordu; sedirin altında, başı ilerde diz çökmüş, bekliyor, eriyordu...</p>

  <p class="block_17">Kayalar dizlerini acıtıyordu. Duruşunu değiştirdi, sedirin gövdesine dayanarak, gözlerini kapadı. Derken durgunluğunu bozmadan ve ses çıkarmadan gördü onu, gözlerinin içinde gördü. Ama beklediği gibi olmamıştı. İki eli başının üstünde lanet yağdıran, yalnız koyup gittiği annesini göreceğini sanmıştı. Oysa!.. Titreyerek yavaş yavaş gözlerini açtı. Önünde, tepeden tırnağa kadar, kalın tunçtan, birbirine girift olmuş pul pul zırhla kaplı bir kadının vahşi vücudu parlıyordu. Ama başı insan başı değildi, kartal başıydı, sarı gözleri, bir ağız dolusu et yakalamış olan gaga burnu vardı. Sakin sakin, acımadan Meryem’in oğluna bakıyordu.</p>

  <p class="block_17">«Beklediğim gibi gelmedin,» diye mırıldandı. «Annem değilsin sen... Acı bana, bir şeyler söyle, kimsin?»</p>

  <p class="block_17">Sordu, bekledi, yeniden sordu. Hiçbir cevap gelmedi... Karanlıktaki yuvarlak gözlerin sarı parıltısından başka hiçbir cevap gelmedi.</p>

  <p class="block_17">Ama birden anladı Meryem’in oğlu.</p>

  <p class="block_17">«Ah o lanet!» diye haykırıp yüzü koyun yere düştü.</p>

  <p class="block_17">Üzerinde gökler parıldarken, yeryüzü, taşlarıyla dikenleriyle yaralıyordu onu. Kollarını iki yana açmıştı; ihtilâçlar içinde kıvranıyor, inliyordu, sanki bütün yeryüzü bir çarmıhta da kendisini üstüne geriyorlardı. Karanlık, büyükler ve küçükler kafilesi yıldızlarla ve gece kuşlarıyla üstünden geçiyordu. Dört bir yanda, harman yerlerinde, insan kölesi köpekler havlıyor, efendilerinin servetlerini bekliyorlardı. Soğuktu hava; İsa üşüyordu. Bir ara uyur gibi oldu, uyku onu alıp sıcak, uzak ülkeleri gezdirdi, ama çok geçmeden yeryüzüne, taşların üstüne atıverdi gerisin geri.</p>

  <p class="block_17">Gece yarısına doğru, tepenin dibinden gelen neşeli çıngırak seslerini duydu, çıngırakların ardından da bir devecinin acıklı türküsünü. Bir konuşma duyuldu, biri iç çekiyordu, bir kadının duru, parlak sesi geceden dışarı uğradı, ama yol yeniden ıssızlaşıverdi... Altın eyerli bir deveye binmiş, yüzü gözyaşlarından yol yol olmuş, yanaklarındaki boyalar çamura dönmüş Magdalena geçiyordu gece yarısı. Yeryüzünün dört bir bucağından zengin tüccarlar gelmişti. Onu kuyuda ve evinde bulamayınca, en zengin, altın koşumlu deveyi seçmişler, kızı alıp acele getirmesi için devecilerini göndermişlerdi. Yollarının pek uzun ve tehlikeli olmasına rağmen, deveciler Magdala’da bulacakları kadını düşündükçe yüreklenmişlerdi. Bulamamışlardı ama. Tüccarlar da devecileri salıp Magdalena’nın bahçesinde kuyruk yapmışlardı, şimdi gözleri kapalı, oturmuş bekliyorlardı.</p>

  <p class="block_17">Çıngırak sesleri yavaş yavaş uzaklaşmaya, tatlılaşmaya başladı. Sesler, Meryem’in oğluna tatlı bir gülüş gibi geliyordu; derin bir meyve bahçesine kesik kesik fışkırarak akan ve onu okşarcasına adıyla çağıran su gibi; böylece, yavaş yavaş, deve çıngıraklarının hoş nağmesiyle yeniden uykuya daldı.</p>

  <p class="block_17">Bir düş gördü. Dünya, çiçek açan yeşil bir çimenlik gibi görünüyordu; yeni bilmiş, henüz gevrek, kıvrım kıvrım boynuzlu, zeytuni tenli bir çoban olan Tanrıysa, bir sarnıç kenarına oturmuş kaval çalıyordu. Meryem’in oğlu bu denli tatlı, büyüleyici ses işitmemişti ömründe.</p>

  <p class="block_17">Çoban Tanrı kavalını çaladursun, toprak avuç avuç titredi, kıpırdadı, toparlaklaştı, canlandı ve çelengi andıran boynuzlu ince geyikler çimenliği dolduruverdiler. Tanrı eğilip suya baktı; sarnıç balıkla doldu; gözlerini ağaçlara kaldırdı: Yapraklar renk değiştirdi, cıvıldaşan kuşlar oldu. Hız kazanmıştı, kavalcının müziği şiddetlendi, derken insan kadar büyük iki böcek çıktı yerden, bahar çimenleri üstünde hemen sarılışmaya başladılar. Çimenlerin bir ucundan bir ucuna yuvarlanarak çiftleştiler, ayrıldılar, derken yeniden çiftleştiler, müstehcen kahkahalar attılar, çobanla alay eltiler ve yılanlar gibi ıslık çaldılar. Çocuk, kavalını indirip küstah ve müstehcen çifte baktı. Sabrı tükeniverdi. Kavalı ayağının altına alıp bir vuruşta ezdi, birden geyikler, kuşlar, ağaçlar, su ve birbirine yapışık erkekle kadın kayboldular...</p>

  <p class="block_17">Meryem’in oğlu çığlık alarak uyandı, ama tam uyanış anında gözü, karnının derinliklerine, karanlık, gizli kapısına doğru yuvarlanarak giden bir erkekle kadının yapışık vücuduna takılmıştı. Dehşet içinde ayağa sıçradı.</p>

  <p class="block_17">«Demek böyle, içim bu kadar çamur, pislikle dolu!»</p>

  <p class="block_17">Çivi kakmalı, meşin kayışını çözdü, bir şey söylemeden üstündeki giysileri ayağının altına alıp ezdi ve acımadan, butlarına, sırtına yüzüne indirmeye başladı. Kan fışkırıyordu her yanından, üstü başı kan içinde kalmıştı. Görünce içi rahatladı.</p>

  <p class="block_17">Şafak... Yıldızlar soldular; buz gibi esen rüzgâr kemiklerine işliyordu. Üzerindeki sedir ağacı, kanatlarla, türküyle doldu. Döndü. Hava boştu; gün ışığında, tunç, kartal başlı</p>

  <p class="block_17">lanet görünmez olmuştu yine.</p>

  <p class="block_17">Gitmeliyim buradan, kaçmalıyım, diye düşünüyordu, Magdala’ya ayak basmamalıyım, lanet olsun buraya, çöle varıp da manastıra gömülmeden önce durmayacağım yolda. Orada bedenimi öldürüp ruha dönüştüreceğim.</p>

  <p class="block_17">Avcunu sedirin kocamış gövdesine koyarak hafif hafif vurdu. Ağacın ruhunun köklerden, dallardan yükseldiğini, en ince dallara kadar çıktığını duydu.</p>

  <p class="block_17">«Elveda kardeşim,» diye mırıldandı. «Dün gece senin altında utanılacak yaşantılar yaşadım. Bağışla beni.»</p>

  <p class="block_17">Bu sözlerden sonra, bitkin bir halde ve karanlık kaygılar içinde tepeden inmeye başladı.</p>

  <p class="block_17">Ana yola çıktı. Ova uyanıyordu, güneşin ilk ışınları, yüklü harman yerlerini altınla dolduruyordu. «Magdala’dan geçmemeliyim,» diye mırıldandı yeniden. «Korkuyorum...» Göle varmak için seçeceği yolu kararlaştırmak üzere durdu. Sağındaki ilk dar yola saptı. Magdala’nın solda, gölünse sağda olduğunu biliyordu, böylece güvenle devam etti yoluna.</p>

  <p class="block_17">Yürüdü, yürüdü; zihni gezinip duruyordu orada burada, Orospu Magdalena’dan Tanrı’ya kaçıyordu; çarmıhtan cennete, ana babasından uzak ülke ve denizlere, beyaz, sarı ve siyah, milyarlarca yüzlü insanlara. İsrail’in sınırlarını hiçbir zaman aşmamış olmasına rağmen, tâ çocukluğundan beri, babasının basit kulübesinde gözlerini kapar, eğitilmiş bir şahin gibi ülkeden ülkeye sevinç çığlıkları atarak uçardı.</p>

  <p class="block_17">Onun bu şahin zihni herhangi bir av peşinde değildi; vücudunu unutmuştu, bedeninden kaçıyor, göğe yükseliyordu, daha ne isterdi ki.</p>

  <p class="block_17">Yürüdü, yürüdü. Dönemeçli yol, bağlardan kıvrılarak gidiyor, yeniden yükselerek zeytinliklere açılıyordu. Akan suyu ya da bir devecinin, acıklı tekdüze türküsünü izliyormuş gibi gidiyordu Meryem’in oğlu. Bütün bu yolculuk ona bir düş gibi geliyordu. Toprağa değmiyor gibiydi; ayakları, insan damgası olan, topukla beş parmağını hafifçe bastırıyordu</p>

  <p class="block_17">toprağa. Zeytin ağaçları, yüklü dallarını dalgalandırarak hoş geldin diyordu ona. Üzümler parıldamaya başlamışlardı; yüklü salkımlar, yerlere değiyordu. Beyaz başörtülü ve kasları sımsıkı, yanık baldırlı gelip geçen kızlar onu selamlıyorlardı. Şalom! Selametle!</p>

  <p class="block_17">Yolda, görünürde kimse olmadığı zamanlar, arkasından gelen ağır ayak seslerini zaman zaman yeniden duyuyordu, havada tunçtan bir görkem parlıyor, derken sönüp gidiyordu, o şeytansı kahkaha yeniden çınlıyordu başı üzerinde. Ama Meryem’in oğlu sabrediyordu. Kurtuluşa yaklaşıyordu, birazdan karşısında gölü görecekti, mavi suların ötesinde de, kırmızı kayalar arasında şahin yuvası gibi yükseklere kurulmuş manastırı...</p>

  <p class="block_17">Gidiyordu, zihniyse koşuyordu, birden durdu ürpererek. Karşısında hurma ağaçları altında dört bir yanı çevrili bir çukur olan Magdala vardı. Zihni geri geri gitti, ama ayaklan istemeye istemeye kesin adımlarla, yeğeni Magdalena’nın kokulu hücresine, cehennem ateşine mahkûm o eve götürüyordu.</p>

  <p class="block_17">«Hayır, gitmek istemiyorum, istemiyorum gitmek!» diye mırıldandı dehşet içinde. Ayaklarını gerisin geri döndürmek istedi, bedeni engelliyordu. Tazı gibi yerinden ayrılmadan havayı kokluyordu.</p>

  <p class="block_17">Gideceğim buradan! diye bir kez daha karar verdi içinden, ama yerinden kıpırdamadı. Temiz, badanalı evleri, mermer kenarlı eski kuyuyu görüyordu. Köpekler havlıyor, tavuklar gıdaklıyor, kadınlar gülüşüyordu. Yüklü devler kuyunun başına çökmüş geviş getiriyorlardı... «Onu görmeliyim, görmeliyim onu» diye tatlı bir ses işitti içinden. «Görmem gerek. Tanrı ayaklarıma kılavuzluk etti, kendi zihnim değil, Tanrı, görmeliyim onu, ayaklarına kapanıp ondan af dilemeliyim. Çünkü suç benim, benim suçum! Manastıra girmeden, beyaz cüppeyi giymeden ondan af dilemeliyim... Yoksa kurtuluş imkânsız olur benim için... Şükür sana Rabbim, gelmek istemediğim yere getirdiğin için beni!»</p>

  <p class="block_17">Mutlu duyuyordu kendini. Kemerini sıkıp Magdala’dan aşağı inmeye başladı.</p>

  <p class="block_17">Kuyunun çevresinde karın üstü çökmüş bir deve sürüsü yatıyordu. Yiyeceklerini yemişlerdi, şimdi sırtlarında yükleri, ağır ağır, sabırla, geviş getiriyorlardı. Uzak, kokulu ülkelerden geliyor olmalıydılar, çünkü her yer baharat kokuyordu.</p>

  <p class="block_17">İsa kuyu başında durdu. Su içmekte olan bir kadın, testisini ona doğru eğdi, o da içti sudan. Maria’nın evde olup olmadığını sormak istiyordu, ama utanıyordu. Tanrı getirdi beni buraya diye düşündü. İnancı yerindeydi, evde olmalıydı.</p>

  <p class="block_17">Gölgeli bir yoldan inmeye başladı. Şehirde bir sürü yabancı vardı, kimi Bedevilerin uzun beyaz harmanilerini giymişti, kimi de pahalı Hint keşmirinden yapılmış şallara bürünmüştü. Küçük bir kapı açıldı; siyah bıyıklı, tombul kalçalı bir mama çıktı dışarı, onu görünce kahkahalarla gülmeye başladı.</p>

  <p class="block_17">«Vay, sen ha!» diye seslendi. «Merhaba marangoz. Demek sen de türbeye tapınmaya, ha?» Kahkahalar içinde kapıyı kapadı.</p>

  <p class="block_17">Meryem’in oğlu kıpkırmızı olmuştu, ama gücünü toparladı. Mutlaka, mutlaka ayaklarına kapanıp ondan af dilemeliyim, diye düşünüyordu.</p>

  <p class="block_17">Adımlarını sıklaştırdı. Küçük bir nar bahçesiyle çevrili evi, köyün öteki uçundaydı; iyi hatırlıyordu; sevgililerinden bir bedevinin işi, biri kara, öteki ak, birbirine sarılmış iki yılan resmiyle süslü, yeşil, tek kanatlı bir kapıydı; üst sövede de sanki çarmıha gerilmiş gibi duran bacakları iki yana açık, büyük sarı bir kertenkele vardı.</p>

  <p class="block_17">Yolunu yitirdi, geri döndü, eski yerine geldi, yolu sormaya utanıyordu. Nerdeyse öğle olacaktı. Soluk almak için bir zeytin ağacı gölgesinde durdu. Zengin bir tüccar geçiyordu yanından. Kısa, kıvırcık, kara sakalı, kara badem gözleri, sayısız bileziği, soylu bir havası vardı. Meryem’in oğlu ardından gitmeye başladı. Adamın genç vücudunun soylu yapısını ve</p>

  <p class="block_17">omuzlarını örten, güzel kuşlar ve çiçeklerle işli ağır, keşmir şalını hayranlıkla seyrediyor, Tanrı’nın meleklerinden biri olsa gerek diye düşünüyordu. Bana yol göstermek için yeryüzüne inen, Tanrı’nın bir meleği olacak.</p>

  <p class="block_17">Yabancı soylu kişi, kıvrılarak giden yollardan şaşmadan gidiyordu. Çok geçmeden çift yılanlı kapı göründü. Dışarda bir kocakarı vardı, iskemle atmış oturuyordu. Önünde içi kor dolu bir mangal vardı, yengeç kaynatıyordu. Yanında da kavrulmuş kabak çekirdeği ile bibere bulayıp sattığı, iki derin tabak dolusu nohut köftesi vardı.</p>

  <p class="block_17">Genç soylu eğilip gümüş bir sikke verdi kocakarıya, sonra da kapıdan girdi. Meryem’in oğlu da arkasından daldı.</p>

  <p class="block_17">Art arda dizilmiş dört tüccar, avluda bağdaş kurmuş, oturuyorlardı: Boyalı kirpikli ve tırnaklı iki yaşlı adamla, kara sakallı ve bıyıklı iki delikanlı. Hepsinin de gözü Maria’nın odasının basık, minik kapısına dikilmişti. Kapı kapalıydı. Ara sıra içerden bir çığlık, bir kahkaha ya da gıdıklama sesleri ve karyola gıcırtısı duyuluyordu, dışardakilerse gevezeliklerini bırakıyor, soluklarını tutuyor, duruşlarını değiştiriyorlardı. Gireli nice olan Bedevi bir türlü çıkmak bilmiyordu, avludakiler de yaşlısı genci, telaşlanıp duruyorlardı. Genç soylu Hintli, kuyruktaki yerini alarak yere oturdu, onun ardına da Meryem’in oğlu çöktü.</p>

  <p class="block_17">Bahçenin ortasında, meyve dolu, koca bir nar ağacı vardı; kapının sağında solunda, biri, gövdesi kılıç gibi dümdüz olan erkek, ötekiyse dalları yayılarak açılan dişi, görkemli bir selvi yükseliyordu. Nar ağacında saz bir kafes asılıydı, içinde de renk renk bir keklik sıçrayıp duruyordu, ara sıra bir yudum su içiyor, saz çubuklarını tekmeliyor ve gıdaklıyordu.</p>

  <p class="block_17">Bekleyenler, solukları güzel koksun diye ya kuşaklarından çıkardıkları hurmaları çiğniyorlar ya da Hindistan cevizi tohumu geveliyorlardı. Vakit geçirmek için sohbete dalmışlardı. Dönüp genç soyluyu selamladılar ve arkasındaki pejmürde Meryem’in oğluna hor bakışlar fırlattılar. En önde olan yaşlı adam iç çekiyordu.</p>

  <p class="block_17">«Benimkinden daha büyük şehitlik olmaz,» dedi. «Burada Cennet kapısının önündeyim de, kapı kapalı.»</p>

  <p class="block_17">Ayak bileklerinde altın halkalar olan bir delikanlı güldü:</p>

  <p class="block_17">«Ben Fırat’tan, Büyük Deniz’e baharat götürürüm. Şu karşıdaki kızıl pençeli kekliği görüyor musunuz? Tarçın ve biber yükümü götüreyim bir, geleceğim, Maria’yı altın bir kafese koyup kaçıracağım. Böylece, şehvet düşkünü dostlarım benim, yapacağınızı çabuk yapın, görüp göreceğiniz son öpücünüz bu olacaktır.»</p>

  <p class="block_17">«Teşekkürler yakışıklı delikanlım benim,» diye sözünü kesti öteki adam. Sütbeyaz, kokulu bir sakalı, avuçları kınalı ince kemikli soylu elleri vardı. «Teşekkürler, söylediğin sözler bugünkü öpücüğe daha bir tat katacaktır.»</p>

  <p class="block_17">Soylu genç gözkapaklarını indirmişti. Bağdaş kurmuş, ileri geri sallanıyor, dudakları sanki dua okuyormuş gibi kımıldanıyordu. Daha Cennete girmeden sonsuz mutluluğa ermiş gibiydi. Kekliğin gıdaklamasını, sürgülü kapı ardındaki gıdaklama seslerini, karyola gıcırtılarını duyuyor, kapının önündeki kadının ızgaraya koyduğu canlı yengeçlerin kömürlere zıpladığını işitiyordu...</p>

  <p class="block_17">Son derece bitkin bir durumda, Cennet bu işte, diye düşündü, hayat dediğimiz, derin bir uyku, içinde Cennet’in düşünü gördüğümüz bir uyku. Başka Cennet yok. Gidebilirim artık, başka zevk gerekmez bana...</p>

  <p class="block_17">Önünde, koca yeşil sarıklı bir adam, gülerek onu diziyle dürttü: «Ey Hint prensi, senin tanrın ne der bu konuda?»</p>

  <p class="block_17">Delikanlının gözleri açıldı: «Hangi konuda?»</p>

  <p class="block_17">«Buradaki, önündeki şeyler: Erkekler, kadınlar, yengeçler, sevişine...</p>

  <p class="block_17">«Her şeyin bir düş olduğunu söyler.»</p>

  <p class="block_17">«O halde arslanlarım, aman dikkat edin,» diye söze karıştı sütbeyaz sakallı adam, uzun bir kehribar teşbihin tanelerini sayarak, «dikkat edin, sakın uyanmayın!»</p>

  <p class="block_17">Küçük kapı açıldı, Bedevi çıktı. Şiş şiş gözleriyle, ağzını</p>

  <p class="block_17">yalaya yalaya, ağır ağır ilerledi. Sırası gelmiş olan ihtiyar, yirmi yaşındaki dinç bir delikanlı gibi sıçrayıverdi yerinden.</p>

  <p class="block_17">«Yürü dede! Acı da halimize, işini çabuk yap!» diye bağırdı arkasındaki üç kişi.</p>

  <p class="block_17">İhtiyar bir yandan kuşağını çözüyor, bir yandan odaya doğru seğirtiyordu. Gevezeliğin sırası değildi. Girip ardından kapıyı çarptı.</p>

  <p class="block_17">Herkes Bedevi’ye gıptayla bakıyor, kimse ağzını açmaya cesaret edemiyordu. Uzaklarda, çok uzaklarda, derin sular üstünde yüzüyordu sanki, işi yoktu da onlara mı bakacaktı. Sallana sallana geçti bahçeden, sokak kapısına vardı, az kaldı ızgaranın üstüne kapaklanacaktı, düşmedi ama, eğri büğrü yollara girip kayboldu. Tam o sırada, yeşil sarıklı iri şişko, düşüncelerine yeni bir yön vermek için damdan düşer gibi arslanlardan, denizlerden ve uzak mercan adalarından konuşmaya başladı...</p>

  <p class="block_17">Zaman geçiyordu. Ara sıra kehribar teşbih tanelerinin hafif şıkırtısı duyuluyordu. Yine bütün gözler basık kapıya dikilmişti. İhtiyarın çıkması uzun sürmüştü.</p>

  <p class="block_17">Genç Hintli soylu kalktı. Ötekiler şaşkınlıkla bakakaldılar. Niçin kalkmıştı? Öpücüklerinden yararlanmayacak mıydı? Gidiyor muydu yani? Mutluydu. Yüzü pırıl pırıldı; yumuşak bir parlaklık vardı yanaklarında. Keşmir şalına sımsıkı sarıldı, elini göğsüne ve dudaklarına götürerek ayrıldı oradan. Gölgesi eşiğin üzerinden usulca geçti.</p>

  <p class="block_17">«Uyandı...» dedi, ayak bileklerinde altın halkalar olan delikanlı. Gülmeye çalıştı, ama birden garip bir korku almıştı hepsini, kaygılı kaygılı kâr ve zarar üstünde, İskenderiye ve Şam’daki köle piyasası fiyatları konusunda konuşmaya başladılar... Ama sonunda, kadınlar ve oğlanlar konusundaki açık saçık hikâyelerine döndüler, dillerini dışarı çıkarıp dudaklarını yalamaya başladılar.</p>

  <p class="block_17">«Rabbim, Rabbim,» dedi Meryem’in oğlu mırıldanarak, «Nereye attın beni? Ne biçim bir avludur burası? Ne türlü</p>

  <p class="block_17">insanlarla kuyruğa girdim! Bundan daha aşağılaşmak olur mu Rabbim. Buna dayanabilmem için kuvvet ver bana!»</p>

  <p class="block_17">Hacılar acıkmışlardı. Aralarından biri haykırdı, kocakarı içeri girdi, dört porsiyon ekmek, yengeç ve köfte ile bir testi hurma şarabı getirdi. Bağdaş kurdular, yemeği kucaklarına koydular ve şapır şupur yemeğe başladılar. Biri, keyifli keyifli, koca bir yengeç kabuğu fırlatıp attı kapıya: «Hey!» diye bağırdı, «Haydi yahu! Bütün gün seni mi bekleyeceğiz!» Hepsi birden katıla katıla güldüler bu söze.</p>

  <p class="block_17">«Rabbim, Rabbim,» diye yeniden mırıldandı Meryem’in oğlu, «sıram gelinceye kadar kuvvet ver bana!»</p>

  <p class="block_17">Kokulu sakallı ihtiyar adam haline acımıştı.</p>

  <p class="block_17">«Hey delikanlı,» dedi dönerek, «acıkmadın mı sen, susamadın mı? Gel de bir lokma bir şey ye, güç verir; kuvvetlenirdin.»</p>

  <p class="block_17">«Yaa, zavallıcık yesen iyi olur,» diye gülerek ekledi iriyarı, yeşil sarıklı. «Sıran gelip de içeri girdiğinde, biz erkekleri utandırmayasın ha!»</p>

  <p class="block_17">Meryem’in oğlu kıpkırmızı oldu, başını önüne eğip bir şey söylemedi.</p>

  <p class="block_17">«Bu da düş görüyor,» dedi yaşlı adam, sakalına dolmuş olan ekmek ve yengeç kabuğu kırıklarını silkerek. «İblis bilir, düş görüyor. Nerdeyse o da kalkar gider, görürsünüz bakın!»</p>

  <p class="block_17">Meryem’in oğlu korku içinde bakınıyordu. Hintli soylu haklı mıydı acaba? Bütün bunlar avlu, nar ağacı, keklik, insanlar bütün bunlar düş olabilir miydi? Belki hâlâ sedir ağacının altındaydı da düş görüyordu.</p>

  <p class="block_17">Yardım ararmış gibi sokak kapısına doğru döndüğünde, tepeden tırnağa kadar tunç zırh giymiş, erkek servi ağacının yanında kıpırdamadan duran kartal başlı yoldaşım gördü. Onu görmek ilk kez içini rahatlatmış, ona güvenlik vermişti.</p>

  <p class="block_17">Yaşlı adam soluk soluğa dışarı çıktı, iriyarı, yeşil sarıklı daldı içeri. Saatler sonra ancak, ayak bileklerinde altın bilezikleri olan delikanlıya sıra geldi, derken kehribar tesbihli yaşlı adam da girdi içeri. Meryem’in oğlu şimdi yapayalnız kalmıştı avluda, bekliyordu.</p>

  <p class="block_17">Güneş batmak üzereydi. Gökte iki bulut gidiyordu. Altın yüklü, durdular. Ağaçların, toprağın ve insan yüzlerinin üstüne, yıldız gibi ince bir kırağı tabakası indi.</p>

  <p class="block_17">Kehribar tesbihli yaşlı adam dışarı çıktı. Eşikte bir süre durduktan sonra, akan gözlerini, burnunu ve dudaklarını sildi, derken ayaklarını sürte sürte, kös kös sokak kapısına doğru gitti.</p>

  <p class="block_17">Meryem’in oğlu kalkıp erkek servi ağacına doğru döndü. Arkadaşı da onu izlemek üzere ayağını kaldırdı. Meryem’in oğlu onunla konuşmak, kapının dışında beklemesi için ona rica etmek, yalnız kalmak istediğini belirtmek, kaçmayacağını söylemek istiyordu; ama sözlerinin boşa gideceğini de biliyordu, onun için ağzını açmadı. Kayışını ortasından sıkarak, gözlerini yukarı kaldırıp göğe baktı. Duraksadı, ama boğuk bir ses, kızgın kızgın sesleniyordu içerden: «Başka varsa gelsin!» Magdalena’nın sesiydi bu. Bütün gücünü toparlayıp ilerledi. Kapı aralıktı, ürpererek girdi.</p>

  <p class="block_17">Magdalena çırılçıplak, kan ter içinde sırtüstü yatıyordu, kuzguni siyah saçları, yastığa saçılmıştı, kollarıysa başının altında destek görevi görüyordu. Yüzü duvara dönüktü, esniyordu. Sabahtan beri erkeklerle güreşmek yormuştu onu. Saçı, tırnakları ve vücudunun her bir noktası, her türlü, ulusun kokusunu taşıyordu, kolları, boynu ve göğüsleriyse ısırıklar içindeydi.</p>

  <p class="block_17">Meryem’in oğlu gözlerini aşağı indirdi. Odanın ortasında kalakalmıştı. Magdalena kıpırdamadan bekliyordu, yüzü hâlâ duvara dönüktü. Ardında erkek hırıltıları duymuyordu, soyunma sesi işitilmiyordu, soluk bile alan yoktu. Korku içinde başını çevirir çevirmez bir çığlık attı, çarşafa sarılıp örtündü.</p>

  <p class="block_17">«Sen ha! Sen ha!» diye haykırdı, dudaklarını ve gözlerini avuçlarıyla örterek.</p>

  <p class="block_17">«Maria,» dedi, «bağışla beni!»</p>

  <p class="block_17">Magdalena kaba, yürek parçalayıcı bir kahkaha savurdu. Ses tellerinin binlerce parçaya ayrılacağını sanırdınız.</p>

  <p class="block_17">«Maria,» diye tekrarladı, «bağışla, ne olur!»</p>

  <p class="block_17">Çarşafına sımsıkı sarılıp ayağa sıçradı, yumruğunu kaldırdı: «Demek bunun için geldin buraya, kibar delikanlım benim! Tanrı’yı buraya, sıcak yatağıma indirmek için ha! Geç kaldın dostum, geç: senin Tanrı’na gelince, istemiyorum onu, kalbimi çoktan kırmış bulunuyor!»</p>

  <p class="block_17">Bir yandan inildiyor, bir yandan söz yetiştiriyordu, kızgın göğsü çarşafın altında inip kalkıyordu.</p>

  <p class="block_17">«Kalbimi kırdı, çoktan kırdı kalbimi...» diye inildedi yeniden, gözlerinde iki yaş tanesi belirdi ve uzun kirpikleri üstünde durdu...</p>

  <p class="block_17">«Küfretme Maria. Suç Tanrı’da değil, bende. Buraya onun için geldim: Senden af dilemek için.»</p>

  <p class="block_17">Ama Magdalena parladı:</p>

  <p class="block_17">«Şenle Tanrın aynı suratı taşıyorsunuz; ha o, ha sen. Birsiniz. Kimi zaman, geceleri aklıma geliyor, gelince de lanet olsun o an’a, karanlıkta senin yüzünle abanıyor üstüme: Ve kazara seni yolda görecek olsam lanet olsun o an’a, önümde bana doğru hızla atılan Tanrı’yı görür gibi oluyorum.»</p>

  <p class="block_17">Yumruğunu havaya kaldırdı:</p>

  <p class="block_17">«Tanrınla başımı ağrıtma benim,» diye bağırdı. «Defol buradan, defol bir daha görmeyeyim seni. Benim için bir tek barınak ve avuntu var, o da çamur! Dua etmek ve aptest almak için bir tek havram var benim, o da çamur!»</p>

  <p class="block_17">«Maria, beni dinle, bırak konuşayım, ümitsizliğe kapılma. Gelişimin nedeni bu, kardeşim benim; seni çamurdan Çekip almak için. Birçok günah işledim şimdi günahlarımdan arınmak için çöle gidiyorum, işlediğim günahlar sonsuz, ama senin facian bana en ağır basanı.»</p>

  <p class="block_17">Magdalena, keskin tırnaklarını çılgın gibi beklenmedik konuğa batırdı, sanki yanaklarını yırtmak istiyordu.</p>

  <p class="block_17">«Ne faciası?» diye bağırdı. «Benim durumumda bir şey yok, iyiyim şükür; hoca efendinin acımasına ihtiyacım yok! Kendi savaşımı kendim veriyorum, insanlardan, tanrılardan, hatta şeytandan da yardım istediğim yok. Kendimi kurtarmaya çalışıyorum, kurtaracağım da.»</p>

  <p class="block_17">«Neden kurtaracaksın, kimden?»</p>

  <p class="block_17">«Senin sanacağın gibi çamurdan değil! Tanrı ondan razı olsun! Bütün ümidim onda; çamurda. Benim kurtuluş yolum o.»</p>

  <p class="block_17">«Çamur mu?»</p>

  <p class="block_17">«Evet, çamur: Utanç, pislik, bu yatak, şu vücudum, ısırıklarla kaplı, bütün dünyanın salyasıyla, teriyle ve balçığıyla kirli şu vücudum! Açgözlü koyun, gözünü üstüme dikip de bakma öyle, korkak herif! Uzak dur, dokunma bana! Defol git! Tiksiniyorum senden. Bir tek erkeği unutabilmem, kendimi kurtarabilmem için vücudumu bütün erkeklere teslim ettim!»</p>

  <p class="block_17">Meryem’in oğlu başını önüne eğdi.</p>

  <p class="block_17">«Benim suçum,» diye tekrarladı boğulur bir sesle ve beline dolanmış, hâlâ kanlı duran kayışını yakaladı. «Bağışla beni, kardeşim. Suç benim, ama ödeyeceğim borcumu.»</p>

  <p class="block_17">Kadının boğazını vahşi bir kahkaha yırttı:</p>

  <p class="block_17">«Acınacak halde meleyip duruyorsun: Benim suçum... Benim suçum kardeşim, seni kurtaracağım diye, ama erkek gibi başını kaldırıp de gerçeği söylemiyorsun. Vücudumu delicesine istiyorsun, söylemeye cesaretin olmadığı için ruhumu suçlandırmaya başlıyor, kurtarmaya çalışacağını söylüyorsun. Ne ruhundan bahsediyorsun sen, aklın bir karış havada. Kadının ruhu etidir. Biliyorsun bunu, biliyorsun; ama bu ruhu bir erkek gibi kolların arasına alıp da öpmeye cesaretin yok, öp ki kurtulasın! Sana acıyorum ve senden tiksiniyorum!»</p>

  <p class="block_17">«Yedi cinler çarpmış seni orospu!» diye bağırdı delikanlı, utanç içinde ateş kırmızısı olmuştu. «Yedi cinler. Evet, mutsuz baban haklı.»</p>

  <p class="block_17">Magdalena ürperdi. Öfkeyle saçını topladı ve kırmızı ipek bir kordelayla bağladı. Epey bir süre ağzını açmadı, sonunda dudakları kımıldadı.</p>

  <p class="block_17">«Yedi cinler değil, Meryem’in oğlu, yedi cinler değil, yedi yara. Bir kadının yaralı bir geyik olduğunu bilmelisin. Zavallının yaralarını yalamaktan başka zevki yoktur...»</p>

  <p class="block_17">Gözleri yaşlarla dolmuştu, avcuyla şöyle bir silip, çılgınca parladı:</p>

  <p class="block_17">«Ne diye geldin buraya? Yatağımın yanı başında durmuş, ne istersin benden? Git defol!»</p>

  <p class="block_17">Delikanlı bir adım daha yanaştı.</p>

  <p class="block_17">«Maria,» dedi, «henüz küçük çocukken biz, hatırlar mısın?..»</p>

  <p class="block_17">«Bir şey hatırlamıyorum! Ne biçim herifsin sen yahu! Ağzın hâlâ salyalı mı?.. Kendinden utan! Hiçbir zaman kendi başına, başkasına güvenmeden ayağa dikilip durmamışsındır. Annenin önlüğüne asılmadıysan, benimkine ya da Tanrı’nınkine asılmışsındır. Korkaklığın yüzünden kendi başına duramazsın. Kendi ruhunun derin köşelerine eğilip de bakmaya cesaret edemezsin hoş, vücuduna da bakmazsın ya niye mi, korkaksın da ondan. Şimdi de çöle gidip o koca burnunu kuma gömeceksin; niye mi? Korkaksın da ondan! Korkaksın! Korkak! Zavallıcık, iğreniyorum senden, ne zaman aklıma gelsen yüreğim ikiye ayrılıyor.»</p>

  <p class="block_17">Sözlerine devam edemedi, ağlamaya başladı. Deli gibi gözlerini silip durmasına rağmen, gözyaşları, boyalarıyla birlikte gittikçe daha gür akıyor, çarşafı kirletiyordu.</p>

  <p class="block_17">Kalbi burkulur gibi oldu delikanlının. Ah Tanrı korkusunu yitirebilseydi bir, onu kollarının arasında sıksaydı, gözyaşlarını temizleseydi, saçını okşayıp da yüreğini sevindirseydi: Sonra da alıp onu, oradan gitseydi!</p>

  <p class="block_17">Gerçekten bir erkekse, onu kurtarmanın biricik yolu buydu. Oruçtan, duadan, manastırlardan ne anlardı ki Maria? Hayır, onu kurtarmanın yolu bu değildi, bunlar bir kadını nasıl kurtarabilirdi ki? Onu bu yataktan almalı, gitmeli, uzak bir köyde bir atelye açmalı, karı koca gibi yaşamalı, çoluğu çocuğu olmalı, insanlar gibi acı çekip zevk almalıydı; kadının kurtuluş yolu buydu, erkek de onun sayesinde kurtulabilirdi, biricik yol buydu!</p>

  <p class="block_17">Gece inmeye başlamıştı. Uzaklardan gök gürültüsü geliyordu; kapıdaki bir çatlaktan şimşek parıltısı girdi içeri. Maria’nın ölü gibi sarı yüzünü aydınlattıktan sonra kayboldu. Gök gürültüleri gittikçe yaklaşıyordu. Tıkanan gök yeryüzüne inmiş, değdi değecekti.</p>

  <p class="block_17">Bir bıkkınlık çöktü delikanlının üstüne. Dizleri sarktı; bağdaş kurarak yere oturdu. Misk, ter ve erkek keçinin pis kokusu çarptı burnuna. Kusmamak için elini boğazına götürdü.</p>

  <p class="block_17">Maria’nın sesini duydu karanlıkta: «Başını öte yana çevir. Kalkıp lambayı yakacağım. Çıplağım.»</p>

  <p class="block_17">«Gidiyorum,» dedi delikanlı yavaşça. Bütün gücünü toplayarak ayağa kalktı...</p>

  <p class="block_17">Maria duymazlıktan geldi. «Bak kimse var mı avluda, varsa gitmesini söyle.»</p>

  <p class="block_17">Delikanlı kapıyı açtı ve başını dışarı çıkardı. Hava kararmıştı. İri seyrek damlalar nar ağacının yapraklarına çarpıyordu; gök yeryüzünün üzerinde asılı duruyordu, düştü düşecekti. Kocakarı mangalını almış, avluya sığınmıştı, erkek serviye yapışmış duruyordu. İri damlalar gittikçe şiddetlenerek inmeye başladı gökten.</p>

  <p class="block_17">«Kimse yok,» dedi delikanlı, acele kapıyı kapayarak. Bora bütün gücüyle hüküm sürmeye başlamıştı.</p>

  <p class="block_17">Magdalena bu arada yatağından sıçramış ve o sabah sevgilisi bir Habeşlinin armağan ettiği, arslan ve geyik işlemeli yün şalına sarılmıştı. Omuzları ve kasıkları, giysinin verdiği tatlı sıcaklıkla ürperdi. Ayak parmakları ucunda yükselip duvardaki çengelden lambayı aldı.</p>

  <p class="block_17">«Kimse yok,» diye tekrarladı delikanlı, sesinde neşe ifadesi vardı.</p>

  <p class="block_17">«Kocakarı..?»</p>

  <p class="block_17">«Servinin dibinde. Sahici bir bora var dışarda.»</p>

  <p class="block_17">Maria avluya koştu, karanlıkta yanan mangalı gördü, yaklaştı.</p>

  <p class="block_17">«Noemi nine,» dedi, sokak kapısının sürgüsünü göstererek, «mangalını ve yengeçlerini al, eve git. Kapımı kilitliyorum. Bu gece kimseyi istemiyorum artık!»</p>

  <p class="block_17">«Sevgilin içerde değil mi?» diye ıslık çalar gibi bir ses çıkardı yaşlı kadın, gece müşterilerini kaybetmekten üzüntü duymuş gibi., «Evet,» diye cevap verdi Magdalena, «içerde. Haydi şimdi git!»</p>

  <p class="block_17">Homurdanarak kalktı yaşlı kadın, takımını taklavatını topladı.</p>

  <p class="block_17">«Sokak çapkınının güzelliğine diyecek yok,» diye mırıldandı yavaşça dişsiz ağzıyla; ama acelesi olan Maria, onu dışarı itip kapıyı sürmeledi. Gökler açılmıştı: Bugün gök avluya boşanıyordu. İlk güz yağmurunu her gördüğünde çocukken nasıl sevinç çığlığı atarsa, öyle bir çığlık savurdu. İçeri girdiğinde şah sırılsıklam olmuştu.</p>

  <p class="block_17">Delikanlı odanın ortasında durmuş, gidip gitmemeye bir türlü karar veremiyordu. Tanrı nasıl olmasını istiyordu acaba? Burası hoştu, sıcaktı: Mide bulandırıcı kokuya bile alışmıştı. Dışarda rüzgâr, yağmur ve soğuktan başka bir şey yoktu. Magdala’da kimseyi tanımıyordu. Kefernahum ise çok uzaktı. Gitse miydi, kalsa mı? Ruhu çan gibi gidip geliyordu.</p>

  <p class="block_17">«Bardaklardan boşanıyor, İsa. Bugün ağzına yemek komadığına bahse girerim. Yardım et de ateşi yakayım, bir şeyler pişirelim...» Sesi yumuşaktı, bir anne sesi gibi üzerine titriyormuş izlenimi uyandırıyordu.</p>

  <p class="block_17">«Ben gidiyorum,» dedi delikanlı, kapıya doğru dönerek.</p>

  <p class="block_17">«Otur, birlikte bir şeyler yeriz!» diye emretti Magdalena. «İğrenir misin? Bir orospuyla yemek yemek dokunur mu sana?»</p>

  <p class="block_17">Delikanlı, köşeden odunla yonga alıp ocağın iki demir ayaklığı arasındaki taşa eğilerek ateş yaktı.</p>

  <p class="block_17">Magdalena’nın içi yatışmıştı. Gülümseyerek, bir kaba su doldurup ateşin üstüne koydu. Duvarda asılı duran bir çuvaldan iki avuç dolusu fasulye alıp içine attı. Derken, yanan ateşin önünde diz çöküp kulak kesildi. Dışarda göğün sel kapıları açılmıştı.</p>

  <p class="block_17">«İsa,» dedi yavaşça, «çocukken, birlikte oynadığımız günleri hatırlayıp hatırlamadığımı sormuştun...»</p>

  <p class="block_17">Alevlerin ışığını yansıtan Magdalena’nın yüzü, kıpkızıl parlıyordu. Ama çöle gömülmüş olan delikanlı işitmiyordu söylediklerini.</p>

  <p class="block_17">«İsa,» dedi kadın yeniden, «sen üç yaşındaydın, ben de senden bir yaş daha büyük. Evimizin kapısına üç basamakla çıkılırdı, ben üst basamakta oturur, senin, birinci basamağı çıkmak için saatlerce çabalamam seyrederdim. Düşerdin, kalkardın, bense sana yardım etmek için serçe parmağımı bile oynatmazdım. Bana gelmeni istiyordum, ama uzun acılar çektikten sonra... Hatırlıyor musun?»</p>

  <p class="block_17">Yedi cinlerden biri onu böyle konuşmaya, adamı ayartmaya zorluyordu.</p>

  <p class="block_17">«Neden sonra, aradan saatler geçtikten sonra, birinci basamağa çıkabilirdin, bu kez ikinci basamak için çırpınıp dururdun... Sonra da üçüncü gelirdi; orada ben kıpırdamadan durmuş, seni beklerdim. Derken...</p>

  <p class="block_17">Delikanlı ürperdi ve elini uzatarak.</p>

  <p class="block_17">«Sus,» diye bağırdı, «daha ileri gitme!»</p>

  <p class="block_17">Ama kadının yüzü pırıl pırıl parlıyordu; alevler kaşlarını, dudaklarını, çenesini ve çıplak boynunu yalıyordu... Bir avuç defne yaprağı alıp, ateşe attı ve içini çekti.</p>

  <p class="block_17">«Sonra elimden tutardın yaa İsa, elimden tutardın benim, içeri girerdik ve avludaki çakılların üstüne yatardık. Tabanlarımızı birbirine yapıştırırdık, vücutlarımızın sıcaklığının karıştığını duyardık, o sıcaklık ayaklarımızdan baldırlarımıza, derken kasıklarımıza çıkardı. O zaman, gözlerimizi kapar ve...»</p>

  <p class="block_17">«Sus!» diye bağırdı yeniden. Ağzını kapamak için elini kaldırdı, ama kendi tuttu, dudaklarına dokunmaktan korkuyordu.</p>

  <p class="block_17">Kadın içini çekip sesini mırıltı halinde alçaltarak sözüne devam etti:</p>

  <p class="block_17">«Ömrümde böyle tatlı duygu duymamışımdır.» Biraz durduktan sonra:</p>

  <p class="block_17">«O gün bugün, erkeklerde hep o tatlı duyguyu aradım; ama bulamadım bir türlü...</p>

  <p class="block_17">Delikanlı yüzünü dizleri arasına gömdü. «Adonay!» diye fısıldadı, «Adonay, yardım et!»</p>

  <p class="block_17">Sıcak, sakin odada mis gibi kokan fasulyenin fokurdayışından, odunu yutan ateşin çaldığı ıslıktan başka ses duyulmuyordu. Dışarda, erkek sular gürleyerek boşanıyor, topraksa kalçalarını açmış kıkırdıyordu.</p>

  <p class="block_17">«İsa, neler düşünüyorsun?» diye sordu Magdalena, artık yüzüne bakmaya cesaret edemiyordu.</p>

  <p class="block_17">«Tanrı’yı düşünüyordum,» diye cevap verdi boğuluyormuş gibi, «Tanrı’yı, Adonay’ı...»</p>

  <p class="block_17">Bu sözü söylerken, kutsal adı böyle bir evde ağzından kaçırdığına pişman oldu.</p>

  <p class="block_17">Magdalena ayağa sıçradı ve ateşle kapı arasında gidip gelmeye başladı. Aklı zıvanadan çıkmıştı.</p>

  <p class="block_17">En büyük düşman Tanrı, diye düşünüyordu, evet Tanrı. Her şeye burnunu sokar; kötüdür, kıskançtır, insanın mutlu olmasını engeller... Kapının ardında durup kulak kesildi. Kasırga çıkmıştı, avludaki narlar birbirine çarpıyor, patlayacak gibi oluyordu.</p>

  <p class="block_17">«Yağmur dinmiş biraz,» dedi Magdalena.</p>

  <p class="block_17">«Gideyim ben,» diye cevap verdi delikanlı yerinden kalkarak.</p>

  <p class="block_17">«İlkin ağzına bir lokma bir şey koy da gücün kuvvetin</p>

  <p class="block_17">yerine gelsin. Bu havada nereye gedebilirsin ki? Dışarısı zifiri karanlık, yağmur da henüz tam dinmiş değil.»</p>

  <p class="block_17">Duvardan yuvarlak bir hasır alıp, yere serdi. Çömleği ateşten aldı, duvara gömülü küçük bir dolaptan kızarmış arpa ekmeği ile iki çorba çanağı çıkardı.</p>

  <p class="block_17">«Orospu yemeği,» dedi. «Ye bakalım, sofular sofusu, ye, iğrenmezsen eğer.»</p>

  <p class="block_17">Aç delikanlı duraksamadan elini uzattı. Kadın hafifçe güldü.</p>

  <p class="block_17">«Sen böyle mi yersin?» diye ıslık çalar gibi bir ses çıkardı.</p>

  <p class="block_17">«Duanı etmeden mi? Sana ekmek verdiği, fasulye ve orospu verdiği için Tanrına şükretmeden mi?» İsa’nın ağzındaki lokma boğazına takıldı.</p>

  <p class="block_17">«Benden niye nefret ediyorsun Maria?» dedi. «Niçin bana takılıp duruyorsun. Bak, bugün ilk defa lokmalarımızı paylaşıyoruz; yeniden dost olduk. Geçmişi bırak, bağışla artık. Buraya bunun için geldim.»</p>

  <p class="block_17">«Mızmızlığı bırak da ye. Bağışlamıyorsam bağışlat! Erkek değil misin?»</p>

  <p class="block_17">Elini kaldırıp gülerek ekmeği kopardı:</p>

  <p class="block_17">«Tanrı’dan razı olsun bize ekmek, fasulye ve dünyanın orospularıyla sofu konuklar gönderdiği için!»</p>

  <p class="block_17">Lambanın ışığı altında karşılıklı diz çöküp bir şey söylemeden oturup durdular. İkisinin de karnı açtı, ikisi de çok acı çekmişti bugün, kuvvetlerini kazanmak için yiyorlardı.</p>

  <p class="block_17">Yağmur dinmek üzereydi... Gök yatışmış, toprak dolmuştu. Köyün arnavutkaldırımlarından aşağı sevinçle akan dereciklerin neşeli şırıltısından başka ses işitilmiyordu.</p>

  <p class="block_17">Yemek faslı bitmişti. Minik dolapta bir yudum şarap vardı, içtiler, ayrıca olgun hurmalar vardı, onları da yediler. Bir süre ikisi de ses etmeden oturup sönmek üzere olan ateşi seyrettiler. Zihinleri yükselip alçalıyor, sönen alevlerle birlikte raks ediyordu.</p>

  <p class="block_17">Hava soğumuştu. Delikanlı kalkıp ateşe odun attı; Magdalena da yeniden bir avuç defne alıp ateşe savurdu: Odayı koku sardı. Gidip kapıyı açtı. Rüzgâr çıkmıştı, bulutlar dağılmıştı. Yeni yıkanmış, tertemiz iki büyük yıldız, bahçenin üstünde pırıl pırıl parlıyordu.</p>

  <p class="block_17">«Yağmur hâlâ yağıyor mu?» diye sordu delikanlı, yine odanın ortasında durmuş, gitsem mi gitmesem mi diye düşünüp duruyordu.</p>

  <p class="block_17">Magdalena cevap vermedi. Yere bir hasır serdi, sandığını açıp çarşafla kalın yünlü battaniyeler çıkardı; sevgililerinin armağanıydı bunlar, gelip ateşin önünde bir yatak yaptı.</p>

  <p class="block_17">«Burada uyursun,» dedi. «Dışarısı soğuk ve rüzgârlı, nerdeyse gece yarısı olacak. Nereye gidebilirsin ki? Soğuktan kıkırdarsın. Uyu burada işte, ateşin yanı başında.»</p>

  <p class="block_17">Delikanlı ürperdi.</p>

  <p class="block_17">«Burada mı?»</p>

  <p class="block_17">«Ne, korkuyor musun? Korkma saf kumrum benim, seni tedirgin etmem. Ayartacak değilim seni, bakirliğine el sürecek değilim sevgilim; sanki matahmış gibi!» Ateşe odun attı ve lambanın fitilini kıstı.</p>

  <p class="block_17">«Güzel düşler görmeye bak,» dedi. «Yarın ikimizin işi de çok. Sen yeniden yola çıkacaksın, kurtuluş peşinde; ben de başka bir yola, kendiminkine, ben de kurtuluş peşinde. İkimiz de kendi yolumuzda gideceğiz, bir daha da buluşmayacağız... İyi geceler.»</p>

  <p class="block_17">Yatağının üstüne attı kendini, yüzünü yastığa gömdü, bütün gece, çığlıklarını ve gözyaşlarını tutmak için çarşafını ısırdı durdu. Ocak başında yatan adamın işitip de ürkerek kalkıp gitmesinden korkuyordu. Bütün gece, süt emen çocuk gibi rahat ve sakin soluyuşunu dinledi; uyanık kalıp uzun uzun iç çekişleriyle, iniltileriyle bir anne gibi ninni söyleyerek uyuttu onu.</p>

  <p class="block_17">Ertesi gün, tan ağarırken, yarı kapalı kirpiklerinin arasında, İsa’nın kalktığını, meşin kayışı sıkıca beline sardığını ve kapıyı açtığını gördü. Durmuştu kapıda. Hem ayrılıp gitmek, hem de kalmak istiyordu. Dönüp yatağa doğru baktı, Magdalena’ya doğru bir adım atar gibi oldu. Üzerine doğru eğildi odanın içi pek aydınlanmamıştı daha, sanki kadını bulup, ona dokunmak istiyordu. Sol elini kemerine sokmuştu; sağ eliyle çenesini ve ağzını örtmüştü.</p>

  <p class="block_17">Kadın sırtüstü, kıpırdamadan yatıyordu, saçı, çıplak göğsünü örtmüştü. Kirpikleri arasından ona bakıyordu, bütün vücudu titriyordu.</p>

  <p class="block_17">İsa’nın dudakları oynadı:</p>

  <p class="block_17">«Maria...»</p>

  <p class="block_17">Ama kendi sesini duyar duymaz ürktü. Bir sıçrayışta eşiği buldu, avluyu hızla geçip kapının sürgüsünü açtı.</p>

  <p class="block_17">Maria Magdalena çarşaflarını üzerinden atıp yatağında doğruldu ve ağlamaya başladı.</p>

  <p class="block_17">Manastır, Gcnasaret Gölü’nün ötesinde, yükseklere kurulmuştu, kül kırmızısı kayalardan yapılmış, koca koca kül kırmızısı kayalar arasına sokulmuştu. Gece yarısıydı... Sular damla damla değil, sel gibi boşanıyordu gökten. Sırtlanlar, kurtlar, çakallar uluyor, daha ötelerden, birbiri ardından duyulan gök gürültüleriyle gazaba gelmiş bir çift arslan kükrüyordu. Karanlıklar içine gömülü manastır, ikide bir şimşekle yanıp sönüyordu; Sina Dağı’nın Tanrısı kırbaçlıyordu onu. Keşişler, hücrelerinde yüzü koyun yere kapanmış, toprağı yeniden bastırmasın diye Adonay’a yakarıyorlardı. Nuh’a söz vermemiş miydi? Bu dostluğun belirtisi olarak da yerden göğe uzanan bir gökkuşağı germemiş miydi?</p>

  <p class="block_17">Yalnız başrahibin hücresinde ışık vardı. Başrahip Yoakim, servi ağacından yapılmış, yüksek duvara yapışık koltukta yedi kollu şamdanın altında oturuyordu; bir deri bir kemikti, zor soluyordu, beyaz sakalı dereyi andırıyordu, kollarını kavuşturmuştu, gözleri kapalıydı, rahlede durmuş, ona Daniel peygamber bölümünü okuyan genç rahip adayını dinliyordu:</p>

  <p class="block_17">«Bir gece şöyle bir görüntü belirdi hayalimde. Göğün dört rüzgârının Büyük Deniz’de birleştiğini gördüm. Denizden, birbirine benzemeyen, dört büyük hayvan çıktı. Birincisi kanatlan olan bir arslana benziyordu. Kanatlan sökülüp de insan gibi iki ayağı üstünde durduruluncaya, içine de bir insan yüreği sokuluncaya kadar ona baktım. Derken ayıya benzeyen başka bir hayvan çıktı; biri ona kalk dedi, bol bol et ye, yut. Bir de baktım bir üçüncüsü. Parsa benziyordu, sırtında kuş gibi dört kanadı vardı. Dört başlıydı bu hayvan, egemenlik de ona verilmişti...»</p>

  <p class="block_17">Rahip adayı tedirgin oldu ve durdu. Başrahibin iç çekişini, ya da heyecan içinde tırnaklarını iskemleye batırışını duymaz olmuştu; soluk alışını bile duymuyordu. Ölmüş müydü yoksa? Kaç gündür ağzına lokma koymak istememişti. Tanrı’ya darılmış, ölmek istiyordu. Ölmek istiyordu; öteki rahiplere açıkça, söylemişti bunu, ruhu beden yükünden kurtulsun da, Tanrı’yı bulabilmek için göğe çıksın diye ölmek istiyordu.</p>

  <p class="block_17">Halletmesini istediği bir şikâyeti vardı: Onu görmesi, onunla konuşması gerekirdi. Ne var ki, beden kurşun gibi ağırdı, yükselmesini önlüyordu. Bu yüzden, bedenine yol vermek, onu mezarda bırakmak, gerçek Yoakim’in göğe çıkıp Tanrıya derdini anlatmasını istiyordu. Ödeviydi bu onun.</p>

  <p class="block_17">İsrail’in babalarından biri değil miydi ki? İsrail ulusunun sürülerle ağzı vardı, ama hiçbirinden de ses çıkmıyordu. Tanrı’nın karşısına geçip çektiklerini söyleyemiyorlardı. Yoakim söyleyebiliyordu ama: Başka çaresi kalmamıştı!</p>

  <p class="block_17">Rahip adayı dönüp baktı. Yedi alev altındaki Başrahip’ in kafası kurt yenikleriyle dolu çürük tahta gibi oyuktu, güneş ve orucun sertleştirdiği bu kafa, kervanlarının ara sıra çölde karşılaştıkları, yağmurla yıkanmış ilkel hayvan kafataslarına ne kadar da benziyordu! Ne görüntüler görmüştü bu kafa, gökler kaç kez açılmıştı karşısında, cehennemin dibi kaç kez açılmıştı önünde! Zihni Yakup’un merdiveni gibiydi, üstüne İsrail’in bütün kaygıları ve ümitleri durmadan inip çıkmıştı.</p>

  <p class="block_17">Gözlerini açan Başrahip, adayın, önünde ölü gibi benzi atmış bir durumda ayakta dikildiğini gördü. Avizenin ışığı altında yanaklarındaki altın tüyler bütün bakirliğiyle parıldıyordu, uzaklara sürüklenmiş gözleriyse acıyla doluydu.</p>

  <p class="block_17">Başrahip’in sert yüz ifadesi tatlılaştı. Babası Zebedi’nin elinden kaptığı bu yakışıklı delikanlıyı seviyordu, buraya Tanrıya adamak üzere getirmişti onu. Söz dinleyişini, hevesliliğini, susan dudaklarını, tatmin olmayan gözlerini, tatlılığını ve çabuk işleyen zekâsını seviyordu. Birgün diyordu, bu çocuk Tanrıyla konuşacaktır, benim yapamadığımı o yapacaktır; omzundaki iki yarayı kanat haline getirecektir. Hayatım süresince ben göğe çıkmadım, o çıkacaktır.</p>

  <p class="block_17">Çocuk bir keresinde ana babasıyla manastıra gelmişti. Fısıh bayramını kutlamak içindi. Zebedi babanın uzaktan akrabası olan Başrahip, onları sevinçle karşılamış, kendi masasına oturtmuştu. Yuhanna o sıralarda on altı yaşındaydı. Yemeği üzerine eğilmiş yerken, Başrahip’in gözünün, kafasının derisine değdiğini, kemikleri aralayıp kafatasının ek yerlerinden geçerek beynine işlediğini duymuştu. Dehşet içinde başını kaldırıp baktığında Fısıh masası üstünde iki bakış, havanın ortasında buluşmuştu... O günden sonra balıkçı kayıkları ve Genasaret Gölü çocuk için büyük gelmemeye başlamıştı. İkide bir iç çekiyor, günden güne soluyordu, yaşlı Zebedi sonunda usanmış, şöyle bağırmıştı: «Aklın balık yakalamada değil senin, Tanrı’da. Ne yapalım, git, durma. İki oğlum vardı. Tanrı kendisiyle paylaşmamı istedi, paylaşacağız, gitsin kendi seçtiği yola!..</p>

  <p class="block_17">Başrahip, karşısında dikilen çocuğa bakıyordu. Paylamaktı niyeti, ama onu görünce ifadesini değiştiriverdi.</p>

  <p class="block_17">«Niye durdun yavrum?» diye sordu. «Görüntümü yarıda kestin. Böyle yapmamalısın. O bir peygamberdir, peygamberlere ise saygı gerekir.»</p>

  <p class="block_17">Çocuk kıpkırımızı oldu, rahle üzerindeki deri tomarını yeniden açıp tekdüze bir sesle okumaya başladı:</p>

  <p class="block_17">«Derken dördüncü hayvanı gördüm gece görüntümde, korkunç, meşum pek kuvvetli bir hayvan; koca demir dişleri vardı. Ötekilerin hepsini yuttu, paramparça etti, geri kalan taraflarını da ayakları altında ezdi. Bu öteki hayvanların hiçbirine benzemiyordu; on tane de boynuzu vardı...»</p>

  <p class="block_17">«Yeter!» diye haykırdı Başrahip. «Yeter, bırak artık!»</p>

  <p class="block_17">Adamın bağırışı çocuğu ürkütmüş, kutsal yazı da mozaik</p>

  <p class="block_17">taşlar üstüne yuvarlanmıştı. Yere eğilerek aldı, dudaklarına götürdü ve öptü; derken gidip köşede durdu, gözlerini üstüne dikti. Tırnakları iskemlesine batmış, bağırıyordu Başrahip:</p>

  <p class="block_17">«Daniel, bütün kehanetlerin yerine geldi. Dört hayvan geçti üzerimizden. Kartal kanatlı arslan gelip yırtarak deşti bizi; İbrani eti yiyerek yaşayan ayı, gelip yedi bizi, dört başlı pars gelip ısırdı bizi: Doğudan, batıdan, kuzeyden ve güneyden. Demir dişli ve on boynuzlu hayvan şimdi üstümüzde oturmakta: Henüz gelmedi, kaçmadı. Başımıza salacağına söz verdiğin bütün felaketleri ve korkuları gönderdin ya Rabbim, şükürler olsun sana! Ama iyi şeyler de vardı verdiğin sözler arasında. Onları niye göndermedin? Onlar söz konusu olduğunda neden elin sıkı? Bol bol felaket saldın üstümüze; şimdi de cömertçe kârlarından ver bize! Bize vaad ettiğin İnsan Oğlu nerde..? Oku Yuhanna!»</p>

  <p class="block_17">Çocuk gömleğinin altında tomar, bulunduğu köşeden ayrıldı. Rahleye doğru giderek yeniden okumaya başladı. Ama sesi, Başrahip’inki gibi vahşileşmemişti:</p>

  <p class="block_17">«Gece görüntümde bir de baktım İnsan’ın Oğlu’na benzer biri göklerdeki bulutlar üstünde geldi ve piri faniye yaklaştı, yanına getirildi. Hâkimiyet, ululuk, melekler, uluslar, halk toplulukları ve türlü diller konuşan insanlar ona kulluk ettiler. Onun hâkimiyeti sonsuz bir hâkimiyet, onun hâkimiyeti yıkılamayacak bir hâkimiyettir.»</p>

  <p class="block_17">Kendisini artık tutamayan Başrahip, iskemlesinden kalktı, bir adım attı, derken bir adım daha, rahleye vardı, düşer gibi oldu, ama koca avcunu kutsal yazı üstüne indirerek dengesini bulabildi.</p>

  <p class="block_17">«Nerde vaad ettiğin o İnsan’ın Oğlu? Bize söz verdin mi, vermedin mi? İnkâr edemezsin sözünü, burada işte bu yazıda yazıyor!» Kızgın kızgın, heyecan içinde elini kehanet üstüne indirdi. «İşte burada yazılı! Oku Yuhanna! Oku yeniden.»</p>

  <p class="block_17">Ama bekleyemedi Başrahip. Aday, başlamaya vakit bu</p>

  <p class="block_17">lamadan Başrahip yazıyı kaptığı gibi yukarı, ışığa doğru kaldırdı ve bakmadan, kendine güvenen bir sesle okumaya başladı:</p>

  <p class="block_17">«Egemenlik, ululuk, melekler, halk toplulukları, uluslar ve türlü diller konuşan insanlar ona kulluk ettiler. Onun egemenliği sonsuz bir egemenliktir, onun egemenliği yıkılmayacak bir egemenliktir.»</p>

  <p class="block_17">Tomarı rahle üstünde açık bırakıp pencereden dışardaki karanlığa baktı.</p>

  <p class="block_17">«Hani, hani o İnsan’ın Oğlu?» diye seslendi, karanlığa gözünü dikerek. «Onu bize vaad ettiğine göre senin değildir artık, bizimdir o! Hani hani nerde? Senin ulusunun, İsrail ulusunun, bütün evreni yönetebilmesi için egemenliği, ululuğu ve melekleri neden vermiyorsun? Boyunlarımız göğü gözlemekten, açılmasını beklemekten kaskatı kesildi. Ne zaman? Ne zaman gelecek? Evet niye durmadan aynı şeyi söyleyip duruyorsun, biliyoruz, pekâlâ, senin bir saniyen biz insanlara göre bin yıl. Eğer adilsen kendi ölçünle değil, bizimkiyle ölçersin, budur adalet!»</p>

  <p class="block_17">Pencereye doğru yürüdü, ama dizlerinin bağı çözülmüştü, durdu ve havada denge bulmak istermiş gibi ellerini ileri doğru uzattı. Çocuk ona destek olmak için koştu, ama Başrahip kızdı, elini sürmemesi için başıyla işaret etti. Bütün gücünü toplayarak, pencereye vardı, duvara yaslandı, başını celinden geldiği kadar dışarı uzattı ve baktı. Karanlıktı her yer... Şimşek daha seyrek çakıyordu, ama sular manastırı çevreleyen kayalar üstünde gürül gürül akıyordu. Kaktüslere yıldırım çarptığı zamanlar, sanki olduğu yerde dönüp biçim değiştiriyorlardı: Cüzzamlı kollarının göğe yükseldiği, bir sakatlar ulusu haline geliyorlardı.</p>

  <p class="block_17">Ruhunu ve bedenini gererek dinledi Başrahip. Uzaklardan çölün yaban hayvanlarının ulumaları, haykırışları geliyordu. Hayvanlar aç değildi, korkmuşlardı. Yakında, hemen hemen üstlerinde ateşe ve kasırgaya sarılı bir hayvan böğürerek ilerliyordu... Başrahip çölün seslerini dinledi, dinlerken</p>

  <p class="block_17">birden ürperdi ve döndü. Görünmeyen bir varlık girmişti hücresine! Baktı. Şamdanın yedi noktası pır pır ediyordu, sönmek üzereydi; kullanılmadan bir köşede duran bir harpın dokuz teli vahşi sesler çıkardı, sanki görünmeyen bir el öfkeyle koparıyordu onları. Başrahip titremeye başladı.</p>

  <p class="block_17">«Yuhanna.» dedi bakınarak, «gel, yaklaş yanıma.»</p>

  <p class="block_17">Çocuk bulunduğu köşeden fırlıyarak atıldı ve yaklaştı.</p>

  <p class="block_17">«Buyur peder,» dedi, secdeye varmak üzere diz çöktü.</p>

  <p class="block_17">«Yuhanna, git, keşişleri çağır. Göçmeden onlara bir sözüm var.»</p>

  <p class="block_17">«Göçmeden mi dediniz?»</p>

  <p class="block_17">Çocuk titredi. Yaşlı adamın arkasında kanat çırpan iki kara kanat gözüne ilişmişti.</p>

  <p class="block_17">«Gidiyorum artık.» dedi Başrahip, sesi sanki öteki kıyıdan geliyormuş gibiydi. «Gidiyorum! Görmedin mi yedi alevin sendeleyerek fitillerinden kaçtığını? Harpın dokuz telinin vahşi sesler çıkardığını duymadın mı, nerdeyse kopacaktılar? Ben gidiyorum Yuhanna. Koş, çağır keşişleri, onlarla konuşmak istiyorum.»</p>

  <p class="block_17">Çocuk başını eğerek kayboldu. Başrahip yedi kollu şamdanın altında hücrenin orta yerinde ayakta kaldı, işte sonunda yapayalnız kalmıştı Tanrıyla: İstediği gibi içini dökebilirdi ona, kimsenin duyacağından çekinmezdi: Başını hafifçe yukarı kaldırdı, Tanrı’nın karşısında olduğunu biliyordu.</p>

  <p class="block_17">«Geliyorum, geliyorum,» dedi ona. «Niye hücreme giriyorsun, niçin ışığı söndürmeye kalkıyorsun, harpın tellerini koparıp beni yakalıyorsun? Geliyorum, sadece senin iradenle değil, benimkiyle de. Geliyorum. Ulusumun şikâyetlerinin yazılı olduğu yazıtlar da elimde. Seni görmek, seninle konuşmak istiyorum. Biliyorum dinlemediğini ya da dinlemezlikten geldiğini, ama sen açıncaya kadar vuracağım kapına, açmazsan, (burada kimse yok, rahat konuşabilirim) açmazsan kapını kıracağım! Ateşlisin, ateşli insanlardan hoşlanıyorsun, sadece onlara kulum diyorsun. Şimdiye dek ağladık, secdeye vardık ve İraden yerine getirilecektir dedik! Ama artık uzun süre dayanamayız Rabbim. Daha ne kadar bekleyeceğiz? Vahşisin sen, vahşi insanları seviyorsun, biz de vahşileşeceğiz. Şimdi bizim irademiz yerine getirilecek, bizimki!»</p>

  <p class="block_17">Başrahip böyle konuşurken havadaki bütün sesleri duyabilmesi için kulak kesilmişti. Yağmur dinmiş, gök gürültüsü uzaklara gitmişti; gürültü şimdi doğudan boğuk boğuk geliyordu, çölün ta uzaklarından. Yedi alev yaşlı adamın beyaz başı üstünde yanmaya devam ediyordu.</p>

  <p class="block_17">Başrahip susup bekledi. Alevlerin yeniden pır pır etmesi için harpın yeniden dehşetle sesler çıkarması için uzun süre bekledi... Hiçbir ses duyulmuyordu! Başını salladı. «İnsanın vücudu lanetli,» diye mırıldandı. «Ruhun görünmeyeni görmesini ve duymasını engelleyen hep beden oluyor. Öldür beni Rabbim. Senin karşısında bedenin ayırıcı duvarı olmadan durabilmek, konuştuğunda sesini duymak istiyorum!»</p>

  <p class="block_17">Hücrenin kapısı bu arada sessizce açılmış ve zamansız uyandırılmış keşişler, beyaz giysileri içinde sırayla içeri girmişlerdi. Hayaletler gibi duvara yaslanıp beklediler. Başrahip’in son sözlerini duymuşlardı, soluk boğazlarına takılmıştı. Tanrıyla konuşuyor, demişlerdi kendi kendilerine, Tanrı’yı azarlıyor: Yıldırım, çarptı çarpacak bizi! Duvara yaslanmış, titreşiyorlardı.</p>

  <p class="block_17">Başrahip uzaklara bakıyordu. Gözleri başka bir yerdeydi; görmüyorlardı. Aday yaklaşarak secdeye vardı.</p>

  <p class="block_17">«Geldiler Peder,» dedi. Onu ürkütmemek için yavaşça konuşmuştu.</p>

  <p class="block_17">Başrahip adayın sesini duydu. Dönüp ötekilere baktı. Hücrenin orta yerinden ayrıldı, bir düzen üzerine, ağır ağır yürüyor, ölmek üzere olan vücudunu mümkün olduğu kadar dik tutmaya çalışıyordu. İskemleye vardı, önündeki alçak tabureye çıktı ve durdu. Kolunun çevresindeki üstünde kutsal özdeyişler yazılı muska çözüldü. Aday vaktinde yetişip üzerinde yürünen yere sürünmesine vakit bırakmadan yeniden bağladı. Başrahip elini uzatarak, koltuğun yanındaki fildişi saplı asayı yakaladı. Yeniden güç bularak yukarı kaldırdı ve duvara yaslanmış sıra halindeki keşişler üstünde gözlerini gezdirdi.</p>

  <p class="block_17">«Keşişler,» dedi. «Size birkaç sözüm var, son sözlerim olacak bunlar. Kulaklarınızı iyi açın. Aranızda uykulu olan varsa bırakıp gitsin! Söylemek üzere olduğum şey kolay değil. Bütün ümitlerimiz ve korkularınız uyanırsa kulaklarınız dikilirse etkileyebilir ancak.»</p>

  <p class="block_17">«Dinliyoruz, Kutsal Başrahip,» dedi peder Habakkuk elini yüreği üzerine koyarak; Başrahip’ten sonra gelen en yaşlı keşişti.</p>

  <p class="block_17">«Bunlar son sözlerim, keşişler. Hepiniz de kalın kafalısınızdır, onun için meselle konuşacağım sizinle.»</p>

  <p class="block_17">«Dinliyoruz, Kutsal Başrahip,» diye tekrarladı Peder Habakkuk.</p>

  <p class="block_17">Başrahip başını eğip, sesini kıstı:</p>

  <p class="block_17">«İlkin kanatlar geldi, sonra melek!»</p>

  <p class="block_17">Durdu, keşişlere baktı bir bir, sonra başını salladı.</p>

  <p class="block_17">«Keşişler niye öyle bakarsınız bana açık ağızlarla? Peder Habakkuk, sen elini kaldırdın ve dudaklarını kımıldattın. Bir itirazın mı var?»</p>

  <p class="block_17">Keşiş elini yüreği üstüne koydu:</p>

  <p class="block_17">«Dediniz ki: İlkin kanatlar geldi, sonra melek... Kutsal Yazı’da hiç böyle şey görmedik, Kutsa] Başrahip.»</p>

  <p class="block_17">«Nasıl görebilirdiniz ki Peder Habakkuk? Zihinleriniz hâlâ bulanık. Peygamberler Kitap’ını açıyorsunuz, ama gözleriniz harflerden başka bir şey görmüyor hâlâ. Harfler ne ifade edebilir ki? Onlar, ruhun kendini içinde çığlık çığlığa boğduğu, hapishanenin kara demir çubuklarıdır. Harflerle, satırlar arasında, boş yerlerde bu ruh serbestçe dolaşır; ben de onunla birlikte dolaştım ve size şu haberi veriyorum: Keşişler, ilkin kanatlar geldi, sonra melek!»</p>

  <p class="block_17">Peder Habakkuk yeniden ağzını açtı:</p>

  <p class="block_17">«Zihinlerimiz Kutsal Başrahip, sönmüş birer lamba. Yak onları, yak da mesel’in içine girip görebilelim.»</p>

  <p class="block_17">«Peder Habakkuk, başlangıçta özgürlük özlemi vardı. Özgürlük yoktu, ama birden, köleliğin ta derinlerinden biri kelepçelerini kanat gibi çabuk ve şiddetle oynattı; derken o adamı başka biri izledi, onu da bir ötekisi; böylelikle bütün topluluk kelepçelerini oynatmaya başladı.»</p>

  <p class="block_17">Soru soran sesler, sevinç içinde çınladı: «İsrail ulusu mu?»</p>

  <p class="block_17">«Evet keşişler, İsrail ulusu! Şimdi geçirmekte olduğumuz büyük, dehşetli bir andır. Özgürlük özlemi şiddetlendi, kanatlar dehşetle çırpmaya başladı; kurtarıcı geliyor! Evet, keşişler, kurtarıcı geliyor, çünkü... Durun, bu özgürlük meleği neden yapılmıştır dersiniz? Tanrı’nın tenezzülünden ve acımasından mı? Sevgisinden mi? Adaletinden mi? Hayır, melek, insanlığın sabır, sebat ve mücadelesinden yapılmıştır!»</p>

  <p class="block_17">«İnsan üstüne büyük bir görev, taşıyamayacağı bir yük yüklüyorsunuz Kutsal Başrahip,» diye karşı koymaya yeltendi Habakkuk. «Ona bu denli güveniyor musunuz?»</p>

  <p class="block_17">Başrahip itirazı duymazlıktan geldi. Aklı Mesih’teydi.</p>

  <p class="block_17">«O oğullarımızdan biri» diye bağırdı. «Kutsal yazıların ona İnsan’ın Oğlu demesi bundan! Binlerce İsrail erkek ve kadınının kuşaklar boyunca çiftleşmesi neden? Kıçlarını kaşımak, kasıklarına hoş duygular duyurmak için mi? Hayır! O binlerce ve binlerce öpüşmeler, Mesih’i doğurmak için gerekliydi!»</p>

  <p class="block_17">Başrahip asasını şiddetle koltuğuna vurdu. «Dikkat, keşişler! Gündüzün ortasında gelebileceği gibi gece yarısı da gelebilir. Dikkat kesilip onu bekleyin; yıkanın, oruç tutun, uyanık durun. Sizi pis, doygun ya da uyur bulursa, vay halinize!»</p>

  <p class="block_17">Keşişler birbirlerine sokuldular ve Başrahip’e bakmak için başlarını kaldırmaya cesaret edemediler. Sanki başından vahşi bir alev fışkırıyordu da onlara saldırıyordu.</p>

  <p class="block_17">Koltuğundan inip kesin adımlarla, ürken pederler sürüsüne doğru yürüdü. Asasını uzatarak her birine dokundu.</p>

  <p class="block_17">«Dikkatli olun keşişler!» diye bağırdı. «Özlem bir an için bile bozuldu mu, o kanatlar yeniden zincir haline geliverir. Uyanık durun, mücadele edin, ruhunuzun meşalesini gece gündüz yanar tutun. Yakın ateşinizi! Yapın kanatlarınızı! Ben gidiyorum; Tanrıyla acele konuşmam gerek. Gidiyorum ben... Son sözlerim bu: Yakın ateşinizi! Yapın kanatlarınızı!»</p>

  <p class="block_17">Birden soluk alması durdu, asâ elinden düştü. Ses çıkarmadan, yaşlı adam yavaşça dizleri üstüne çöktü ve mozaik taşları üstüne yuvarlanıverdi. Aday, bir çığlık attı ve yardıma koştu. Keşişler duvardan ayrıldılar, çömelerek Başrahip’i taşların üstüne uzattılar, yedi kollu şamdanı indirip, soluk, hareketsiz yüzünün yanına koydular. Sakalı pırıl pırıldı, beyaz entarisi açılmıştı, yaşlı adamın kanlı göğsünü ve böğürlerini saran keskin demir çengelli, kaba cüppesi göründü.</p>

  <p class="block_17">Peder Habakkuk elini, Başrahip’in yüreği üstüne koydu:</p>

  <p class="block_17">«Ölmüş.,»</p>

  <p class="block_17">«Kurtuluşa erdi,» dedi başka biri.</p>

  <p class="block_17">«İki dost ayrılıp evlerine döndüler,» dedi üçüncüsü, «beden toprağa gitti, ruhsa Tanrı’ya.»</p>

  <p class="block_17">Ama onlar konuşurken ve yıkamak için su ısıtmaya başlamışken Başrahip gözlerini açtı. Keşişler korku içinde geri geri çekilip baktılar. Yüzü pırıl pırıldı, ince, uzun; kemikli elleri hareket ediyor, gözleri vecd içinde havaya bakıyordu.</p>

  <p class="block_17">Peder Habakkuk yeniden diz çöküp elini Başrahip’in yüreği üstüne koydu.</p>

  <p class="block_17">«Çarpıyor,» diye fısıldadı; «ölmemiş.»</p>

  <p class="block_17">Adaya döndü, yaşlı adamın ayakları dibinde secdeye varmış, öpüyordu.</p>

  <p class="block_17">«Kalk, Yuhanna. En hızlı koşan deveye bin ve Nâsıra’ya koş, haham ihtiyar Simun’u al gel. O iyi eder onu. Çabuk, hava ağarıyor!»</p>

  <p class="block_17">Ağarıyordu hava. Bulutlar dağılmıştı; yeni yıkanmış doygun toprak parlıyordu, şükürle göklere bakıyordu, iki küçük atmaca göğe fırladı, kurumak için manastırın üstünde daireler çizmeye başladı.</p>

  <p class="block_17">Aday gözyaşlarını silerek, ahıra gitti ve en hızlı deveyi seçti, alnında beyaz bir yıldız olan genç ince bir deveydi bu. Deveyi çöktürdü, üstüne binip gırtlağından acayip bir ses çıkardı. Deve temellerinden kopardı kendini, ayağa kalktı ve uzun adımlarla Nâsıra’ya doğru koşmaya başladı.</p>

  <p class="block_17">Sabah Genasaret Gölü üstünde pırıl pırıldı. Su ilk ışınlar altında parıldıyordu, yağmurun geceleyin sürükleyip getirdiği toprak yüzünden kıyıları çamurlu, daha ötesi mavimsi yeşil, daha da ilerisi sütbeyazdı. Balıkçı kayıklarının yelkenleri kurusun diye gerilmişti. Göle açılan kayıklar da vardı. Pembemsi, beyaz yağmur kuşları ürperen su üstüne konmuşlardı. Karabataklar kayaların üstüne tünemişlerdi, yuvarlak gözleri göle dikilmişti, köpükte eğlenmek üzere yüzeye çıkmaya yeltenen balıkları gözlüyorlardı. Kıyının yanında iliklerine kadar ıslak bir Kefernahum uyanıyordu: Horozlar, tüylerindeki sular atmak için silkiniyorlardı, eşekler anırıyordu, danalar tatlı tatlı böğürüyordu, bu birine uymayan seslere katılan insanların anlamlı konuşmaları havaya güven ve neşe veriyordu.</p>

  <p class="block_17">Yalnız başına duran bir mağarada koca ayakları çakıl taşlarına batmış on kadar balıkçı, bir yandan ustaca ağlarını çekerken, bir yandan yavaş yavaş türkü söylüyorlardı. Konuşkan ve yedi kere kurnaz Zebedi Baba başlarında duruyordu. Her birini kendi oğlu gibi sevdiğini, onlara acıdığını söylerdi, ama bir an için dinlenmelerine izin vermezdi. Gündelikle çalışıyorlardı, açgözlü, doymak bilmez ihtiyar, bir saniye bile dinlensinler istemezdi.</p>

  <p class="block_17">Çıngırak sesleri duyuldu. Bir koyun ve keçi sürüsü kıyıya doğru sıçrayarak inmeye başladı. Köpekler havlıyorlardı, biri</p>

  <p class="block_17">ıslık çalıyordu... Balıkçılar bakmak için yüzlerini çevirdiler, ama Zebedi Baba ileri atıldı:</p>

  <p class="block_17">«Filipus’la avanesi,» dedi öfkeyle. «Haydi şimdi iş başına!»</p>

  <p class="block_17">Onlara yardım ediyormuş gibi kendi de asıldı ipe.</p>

  <p class="block_17">Sırtlarında ağlar, arkalarında günün rızkını taşıyan kadınlarla birlikte balıkçılar geliyordu. Güneşte yanmış oğlanlar, küreklere yapışıp çekmek için vakit kaybetmiyorlardı. Ellerinde tuttukları kuru kabukları ısırmak için her üç kürekte bir duruyorlardı. Filipus görülebilecek şekilde bir kayaya çıktı ve ıslık çaldı. Çene çalmak istiyordu, ama Zebedi Baba kaşlarını çattı. Elini ağzında huni gibi yaparak bağırdı.</p>

  <p class="block_17">«Bizi rahat bırak Filipus. İşimiz var. Çek git başka bir yere!» deyip sırtını çevirdi.</p>

  <p class="block_17">«Gitsin de Yunus’la gevezelik etsin, işte orada ağ alıyor,» diye homurdandı. «Bize gelince, bizim işimiz var çocuklar!» Yeniden ipe yapıştı ve çekmeye başladı.</p>

  <p class="block_17">Balıkçılar, acıklı, değişmeyen iş türküsüne yeniden başladılar, bütün gözler, gittikçe yaklaşan kırmızı balkabağı şamandıralarına yapışmıştı.</p>

  <p class="block_17">Ama balık yüklü ağın göbeğini kıyıya tam çekmek üzereyken uzaktan hüzünlü bir uğultu duyuldu, ağıt çığlıkları gibi çığlıklar da geliyordu arada. Zebedi Baba, iyi duyabilmek için koca, kıllı kulağını dikti; adamları da bunu fırsat bilip işi bıraktılar.</p>

  <p class="block_17">«Ne oldu çocuklar?» diye sordu Zebedi. «Ağıt okuyorlar, kadınlar inliyor.»</p>

  <p class="block_17">«Büyük bir adam ölmüş olmalı,» dedi yaşlı bir balıkçı. «Tanrı sana uzun ömür versin, patron.»</p>

  <p class="block_17">Ama Zebedi Baba kayanın üstüne çıkmıştı bile. Yırtıcı gözleri ovayı tarıyordu, erkekler, kadınlar tarlalara koşuşuyor, düşüp kalkıyorlar, ağıta devam ediyorlardı. Bütün köy alt üst olmaya başlamıştı. Kadınlar saçlarını başlarını yolarak geçiyorlardı, arkalarında erkekler yere kadar eğilmiş bir halde, ses etmeden yürüyorlardı.</p>

  <p class="block_17">«Ne var, ne oldu?» diye seslendi Zebedi. «Hey, nereye gidiyorsunuz? Kadınlar niçin ağlıyor?»</p>

  <p class="block_17">Kalabalık cevap vermeden harman yerine doğru acele acele uzaklaştı.</p>

  <p class="block_17">«Hey, nereye gidiyorsunuz? Kim öldü?» diye bağırdı Zebedi ellerini sallayarak. «Kim öldü?»</p>

  <p class="block_17">Bodur biri soluk soluğa durdu.</p>

  <p class="block_17">«Buğday!» dedi.</p>

  <p class="block_17">«Saçmalama. Bana Zebedi derler, alaya gelemem. Kim öldü söyle?»</p>

  <p class="block_17">Her yönden gelen çığlıklar cevap veriyordu.</p>

  <p class="block_17">«Buğday, arpa, ekmek!»</p>

  <p class="block_17">Zebedi Baba ağzı bir karış açık, kalakalmıştı yerinde. Ama birden kıçına bir tokat indirdi; anlamıştı. «Sel olacak,» diye mırıldandı, «harman yerlerinden haşatı silip süpürdü... Bana ne, yoksullar düşünsün.»</p>

  <p class="block_17">Ova çığlıklarla dolmuştu. Köyde kul kalmamıştı dışarı uğramayan. Kadınlar harman yerlerine atılıyor, çamurlar içinde debeleniyor, köşe bucakta kalmış tek tük buğday ve arpa tanesini toplamaya çalışıyordu. Zebedi’nin adamlarının kolları bitkin bir halde iki yanlarına düşmüştü, ağları çekecek güçleri kalmamıştı. Hepsinin de elleri boş, ovaya daldıklarını görünce, Zebedi kudurdu:</p>

  <p class="block_17">«İşe!» diye bağırdı kayadan aşağı inip. «Çekin haydi!» Bir kez daha ipe yapıştı, çekiyormuş gibi yaptı. «İyi ki balıkçıyız biz. Tanrıya şükürler olsun, çiftçi değiliz. Varsın gelsin sel. Balıklar usta yüzücüdürler, boğulmazlar. İki kere iki dört eder!»</p>

  <p class="block_17">Filipus sürüsünü başıboş bırakıp kayalar üstünde seke seke geldi. Konuşmak istiyordu.</p>

  <p class="block_17">«Yeni bir tufan çocuklar!» diye bağırarak karşılarında durdu. «Tanrı adına, bırakın elinizdeki işi de konuşalım. Dünyanın sonu geldi. Uğradığımız felaketleri sayın hele! Evelki gün, büyük ümidimiz Partizan’ı çarmıha gerdiler. Dün</p>

  <p class="block_17">Tanrı, göğün sel kapılarını açtı ve harman yerini doldurarak ekmeğimizi alıp götürdü. Geçenlerde de koyunlarımdan biri iki başlı bir kuzu doğurdu... Dünyanın sonu geldi diyorum size! Tanrı aşkına, çalışmayı bırakın da konuşalım.»</p>

  <p class="block_17">Zebedi’nin beyni atmıştı.</p>

  <p class="block_17">«Bas git buradan Filipus, cehennem ol!» diye uludu, kan başına çıkmıştı. «Görmüyor musun, işimiz var. Biz balıkçıyız, sen de çobansın. Bırak çiftçiler yakınsın dursun, ne halleri varsa görsünler, bize ne?.. Haydin çocuklar, iş başına!»</p>

  <p class="block_17">«Açlıktan ölecek çiftçilere acımıyor musun Zebedi?» diye karşı çıktı çoban. «Onlar da İsrailli ne de olsa, kardeşlerimiz bizim; tek bir ağacız biz, toprağı sürenlerse kökümüz, onlar kurursa, biz de kuruduk demektir... Bir şey daha var Zebedi: Mesih geldiğinde bizleri ölü bulursa kimi kurtarır sonra? Ha? Buna cevap ver bakalım!»</p>

  <p class="block_17">Zebedi Baba oflayıp pofluyordu. Biri burun deliklerini sıkacak olsa patlayıverecekti.</p>

  <p class="block_17">«Bas git Tanrını seviyorsan, hayvanlarına git. Mesih sözlerinden usandım bıktım artık. Biri çıkıyor, tutup çarmıha geriyorlar, derken bir başkası, onu da geriyorlar: Andreas, babası Yunus’a ne haber getirdi biliyor musun? Nereye gitse, nerede dursa, çarmıhla karşılaşıyormuş. Zindanlar mesihlerle dolup taşmakta... Yeter be, belasından başka bir şey değil. Haydi git, bana biraz peynir getir de sana bir tava dolusu balık vereyim. Sen bana verirsin, ben sana, işte budur Mesih!»</p>

  <p class="block_17">Güldü ve evlatlıklarına döndü:</p>

  <p class="block_17">«Canlanın yavrularım, ateşi yakalım, balıkları kızartıp yiyelim. Bakın güneş bir arşın yükseldi, daha hiçbir iş yapmadık.»</p>

  <p class="block_17">Ama Filipus sürüsüne gitmek üzere ayağını kaldırmışken durdu. Gölün kıyısını dolaşan dar yolda nerdeyse kulaklarına varan bir yük altında can çekişen bir eşek belirdi; eşeğin arkasında da çıplak ayaklı, göğsü bağrı açık, kırmızı sakallı, bir ızbandut yürüyordu.</p>

  <p class="block_17">Elinde bir çatal değnek vardı, hayvanı dürtüp duruyordu; telaş içindeydi.</p>

  <p class="block_17">«Bakın! Bakın hele! Yahuda İskariyot değil mi şu, şu şeytan tüyü,» dedi çoban, yerinden kıpırdamadan. «Katırlara nal çakmak, kazma yapmak üzere köy gezisine çıkmış. Gelin bakalım, o ne diyecek.»</p>

  <p class="block_17">«Yere batasıca!» diye mırıldandı Zebedi Baba. «Sakalı hiç de hoşuma gitmiyor. Söylendiğine bakılırsa atası Kabil’in de böyleymiş sakalı.»</p>

  <p class="block_17">«Zavallıcık, İdumea Çölü’nde doğmuş,» dedi Filipus. «Hâlâ arslanlar dolaşır orada, kavga etmesen daha iyi.» Ağzına iki parmak sokup ıslık çaldı eşekçiye.</p>

  <p class="block_17">«Hey, Yahuda!» diye seslendi, «Ne haber yahu? Buraya gel de yüzünü görelim hele.»</p>

  <p class="block_17">Kızılsakal yere tükürüp küfretti. Ne çobandan haz ediyordu, ne de şu Zebedi asalağından, hiç mi hiç sevmiyordu. Ama demirciydi, muhtaçtı ona, yaklaştı.</p>

  <p class="block_17">«Geçtiğin köylerden ne haberler getirdin bakalım?» diye sordu Filipus. «Ovadan ne haber?»</p>

  <p class="block_17">Kızılsakal eşeği kuyruğundan çekip durdu.</p>

  <p class="block_17">«Her şey tıkırında,» diye cevap verdi kuru kuru gülerek. «Tanrı’nın esirgeyiciliğine diyecek yok doğrusu, şükürler olsun. Kullarını seviyor. Nâsıra’da peygamberleri çarmıha geriyor, burada, ovada bir tufan salıyor, halkı ekmeğinden ediyor. İniltileri duymuyor musunuz? Kadınlar buğday için ah vah ediyorlar, buğday sanki çocukları onların.»</p>

  <p class="block_17">«Tanrı’nın her yaptığı doğrudur,» diye karşı çıktı Zebedi, bütün bu konuşmalar gündelik işi engellediğinden canı sıkılmıştı. «Ne yaparsa yapsın, ona güvenim var. Herkes boğulurken ve bir ben kaçıp kurtulduğum zaman, Tanrı beni korumuştur. Herkes kurtulduğunda ve bir ben boğulurken Tanrı yine beni korumuştur. Ona güveniyorum dedim ya. İki kere iki dört eder.»</p>

  <p class="block_17">Kızılsakal bu sözleri duyunca, kazandığını yiyen gündelikçi biri olup geçiminin bütün halka, herkese bir bir bağlı olduğunu unuttu. Kötü huyuyla alevlenip sözünü esirgemeden konuştu.</p>

  <p class="block_17">«Elbette güvenirsin, Zebedi, Cenabı Hak karnını tok, sırtını pek yapmış, işlerini de tıkırında yürütüyor; elli balıkçı kölen var, işleri için yeterince kuvvet sağlayacak, açlıktan ölmelerini engelleyecek kadar besliyor onları, bu arada zatı âliniz, sandığınızı, kilerinizi ve karnınızı tıka basa dolduruyorsunuz. Böyleyken, elini göğe kaldırıp Tanrı adildir, ona güveniyorum, diyorsun! Dünya güzel, dilerim hiç değişmesin!.. Geçen gün çarmıha gerilen Partizan’ın, bizi özgürlüğe kavuşturmak için niye mücadele ettiğini neden sormuyorsun; bir yıllık buğday ikmalini Tanrı’nın bir gecede ellerinden aldığı köylülere niçin sormuyorsun, sorsana onlara. Şimdi çamur içinde debelenerek bir yandan tohumları tek tek topluyor, bir yandan da ağlıyorlar. Ya da gel bana sor: Köy köy dolaşıyorum ve İsrail’in çektiklerini görüyorum ve duyuyorum. Daha ne kadar sürecek bu? Ne kadar? Bunu hiç sordun mu kendine Zebedi?» Çoban bu gibi sözleri yaşlı doymak bilmezin çirkin yüzüne kaç kere fırlatıp atmak, kafasına dank ettirmek istemişti, ama bir türlü göze alamamıştı. Bu soysuz, güçlü bir mal sahibiydi, karada denizde korku yoktu onun için. Filipus’un keçilerini ve koyunlarını otlattığı bütün çayırlara sahipti, çoban bu durumda nasıl ona saldırabilirdi ki? İnsan ya deli ya da bir kahraman olmalıydı. Filipus ne deliydi, ne de kahraman. Sadece büyük konuşurdu, ağzı kalabalıktı; durduğu yerde tehlikeye atılmak istemezdi.</p>

  <p class="block_17">Bu yüzden ikisi cebelleşirken susmuştu, hâlâ da çekingen ve kararsız, ayakta dikiliyordu. Balıkçılar ağlarını çekmişlerdi. Onlarla birlikte eğilip sepetlerin doldurulmasına yardım etti. Zebedi bile yarı beline kadar suya girmiş, sepetleri dolduruyordu.</p>

  <p class="block_17">Ama hepsi de taşan sepetleri sevinçten sarhoş olmuş seyrederken, Kızılsakal’ın boğuk sesi karşıki kayadan birden yankılandı:</p>

  <p class="block_17">«Hey Zebedi!»</p>

  <p class="block_17">Yaşlı Zebedi duymazlığa geldi. Ses bir kez daha gürledi.</p>

  <p class="block_17">«Hey, Zebedi, benden sana söylemesi, git oğlun Yakup’u yakala getir!»</p>

  <p class="block_17">«Yakup’u mu?» diye bağırdı yaşlı adam köpürerek. Küçük oğlu çığırından çıkmıştı, yapılacak bir şey yoktu, olanlar olmuştu ona; elinden kaçırmıştı bir kez.</p>

  <p class="block_17">Bu oğlunu da kaybetmek istemiyordu. Başka oğlu yoktu, işi için gerekliydi... «Yakup’u!» diye seslendi Yahuda telaşlı bir sesle. «Ne olmuş Yakup’a, kahrolası Kızılsakal!»</p>

  <p class="block_17">«Yolda çarmıhçıyla ahbaplık ettiğini gördüm. Sohbet ediyorlardı!»</p>

  <p class="block_17">«Ne çarmıhçısı kâfir! Açık konuş!»</p>

  <p class="block_17">«Marangozun oğluyla, Nâsıra’da çarmıh yapıp peygamberleri üstüne geren var ya... Ama geç kaldın! Zavallı Zebedicik, Yakup da gitti elden. İki oğlun vardı. Birini Tanrı aldı, ötekini de Şeytan.»</p>

  <p class="block_17">Zebedi Baha’nın ağzı açık kalmıştı. Bir uçan balık sıçradı sudan, başında kanat çırptı, derken yeniden göle dalıp kayboldu.</p>

  <p class="block_17">«Kötü bir belirti bu, kötü bir belirti!» diye mırıldandı yaşlı adam, paniğe tutulmuş gibi. «Oğlum beni böyle mi bırakacak, uçan balık gibi bırakıp da derin sular altında böyle mi kaybolacak?»</p>

  <p class="block_17">Filipus’a döndü.</p>

  <p class="block_17">«Uçan balığı gördün mü? Dünyada her yer alan şeyin bir anlamı vardır. De bana bakayım. Bu balık ne demek istiyordu? Siz çobanlar...</p>

  <p class="block_17">«Kuzu olaydı, sadece sırtını bile görmüş olsam, nedenini söyleyebilirdim Zebedi Baba. Ama balık benim işim değil.» Kızmıştı, çünkü erkek gibi konuşacak yürek yoktu kendisinde. «Gidip hayvanlarıma bakayım,» dedi. Değneğini omuzuna dayayarak, kayalar üstünde seke seke Yahuda’ya yetişti.</p>

  <p class="block_17">«Bekle kardeş,» diye seslendi arkasından. «Seninle konuşmak istiyorum.»</p>

  <p class="block_17">«Bas git sen hayvanlarına, korkak,» diye cevap verdi Kızılsakal arkasına dönmeden, «Git koyunlarına; burnunu insan işlerine sokma... Bana da «kardeş» deme. Senin kardeşin filan değilim ben!!»</p>

  <p class="block_17">«Dur diyorum sana. Bir diyeceğim var, kızma hele.»</p>

  <p class="block_17">Yahuda durdu, yukardan bakarak:</p>

  <p class="block_17">«Ağzını niye açmadın?» dedi. «Neden korkuyorsun ondan? Nelerin yer aldığını, kimin gelmekte olduğunu, nereye yöneldiğimizi bilip de nasıl hâlâ korkarsın ondan? Daha farkında değil misin yoksa? Zaman geldi dostum, Yahudilcrin kıralı bütün ihtişamıyla yaklaşıyor, korkakların vay haline!»</p>

  <p class="block_17">«Konuş Yahuda, konuş,» diye yakardı Filipus., «Azarla beni, elindeki çatal değneği kaldır, beni döv, biraz onur aşıla bana. Korkaklıktan bıktım artık.»</p>

  <p class="block_17">Yahuda yavaşça yaklaşıp kolundan tuttu: «içinden mi geliyor bu sözler. Yoksa boş mu konuşuyorsun?»</p>

  <p class="block_17">«Bıktım diyorum sana. Bugün kendimden iğrendim. Düş önüme Yahuda, düş de göster yolu. Hazırım.»</p>

  <p class="block_17">Kızılsakal bakındı, sesini alçaltarak.</p>

  <p class="block_17">«Filipus,» dedi, «Öldürebilir misin?»</p>

  <p class="block_17">«İnsan mı?»</p>

  <p class="block_17">«Elbette. Ne o, koyun mu sandındı?»</p>

  <p class="block_17">«Şimdiye dek insan öldürmüş değilim, ama öldürürüm, bal gibi de öldürürüm. Geçen ay tek başıma koca bir boğayı yıktım, öldürdüm.»</p>

  <p class="block_17">«İnsan öldürmek daha kolaydır. Gel bizimle.»</p>

  <p class="block_17">Filipus ürperdi. Anlamıştı.</p>

  <p class="block_17">«Onlardan mısın yoksa, o Yahudi Partizanlar Topluluğu’ndan?» diye sordu, yüzü dehşet içinde. Bu korkunç kardeşlik derneği konusunda epey şey duymuştu, «Kutsal Caniler» diyorlardı onlara. Hermon Tepesi’nden, Ölü Deniz’e kadar herkese dehşet salıyorlardı, hatta daha güneye, İdumea Çölü’ne dek iniyorlardı. Ellerinde demir kancalar, urganlar ve bıçaklar, dolaşıyorlar: Kâfirlere haraç vermeyin! diye bağırıp duruyorlardı. Tek bir efendimiz var bizim, o da Adonay! Kutsal Yasa’ya karşı gelen herkesi, Tanrımızın düşmanlarıyla konuşup gülüşenleri veya çalışanları, Romalıları öldürün. Vurun kırın, öldürün, açın yolu, açın ki, Mesih geçebilsin! Temizleyin dünyayı, caddeler hazır olsun, Mesih gediyor!</p>

  <p class="block_17">Güpegündüz köylere kentlere dolarlar, kimseye sorgu sual etmeden kendi kafalarından ya bir hain Sadusi’yi ya da kana susamış bir Romalıyı öldürürlerdi. Mal sahipleri, rahipler ve yüksek rütbeli rahipler karşılarında tir tir titrer, lanet okurlardı. Başkaldırmalara sebep olan, Romalı askerlerin ikide bir katliama başlayıp oluk oluk Yahudi kanı akıtmasına meydan veren onlardı.</p>

  <p class="block_17">«Onlardan, yani partizanlardan biri misin?» diye sordu Filipus alçak bir sesle.</p>

  <p class="block_17">«Korkuyor musun, dostum?» diye sordu Kızılsakal, alaylı bir kahkahayla. «Kaygılanma, cani değiliz biz. Biz özgürlük için savaşıyoruz Filipus, Tanrımızı, ruhlarımızı, özgürlüğe kavuşturmak için. Kalk, senin de bir erkek olduğunu dünyaya göstermek zamanı geldi. Katıl bize.» Ama yere bakıyordu Filipus. Yahuda ile bu konuda böyle tutkulu konuştuğuna pişman olmuştu. Kahramanca konuşmak hoş şey, diye düşünüyordu. Bir dostla oturup yemek yemek, içmek ve önemli tartışmalarda bulunmak, «yapacağım», «edeceğim» demek hoş şey. Ama dikkat et Filipus, ileri gitme, yoksa başın belaya girer.</p>

  <p class="block_17">Yahuda üzerine eğilerek, değişik bir sesle konuşmaya başladı onunla. Ağır pençesini hafifçe Filipus’un omuzuna koyup okşamaya koyulmuştu.</p>

  <p class="block_17">«İnsan hayatı nedir ki? Ne değeri vardır ki? Hele özgür değilse. Sana özgürlük için savaşıyoruz diyorum. Katıl bize.»</p>

  <p class="block_17">Filipus susuyordu. Kaçabilseydi bir! Ama Yahuda sıkı sıkı yapışmıştı omuzuna.</p>

  <p class="block_17">«Katıl bize! Erkek değil misin sen! Ver kararını! Bıçağın var mı?»</p>

  <p class="block_17">«Var.»</p>

  <p class="block_17">«Ayırma yanından, gömleğinin altında sakla. Her an gerekebilir. Çetin günler yaşıyoruz kardeşim. Sevinçli adımların gittikçe yaklaştığını duymuyor musun? Mesih geliyor, yolu kapalı bulmamalı. Bıçak, ekmekten daha önemli şimdi. Bak bana!»</p>

  <p class="block_17">Gömleğini açtı. Çıplak göğsünün parıldayan yanık tenine kısa, çift yüzlü bir Bedevi kaması yapışık duruyordu.</p>

  <p class="block_17">«Zebedi’nin kuş beyinli oğlu Yakup olmasaydı, bugün hainin yüreğine saplayıverecektim. Dün Nâsıra’dan ayrılmadan önce, Kardeşlik onu ölüme mahkûm etti...»</p>

  <p class="block_17">«Kimi?»</p>

  <p class="block_17">«... Onu öldürmek de bana düştü.»</p>

  <p class="block_17">«Kimi?» diye sordu Filipus. Korkmuştu.</p>

  <p class="block_17">«O benim bileceğim iş,» diye cevap verdi Kızılsakal terslemiş gibi. «İşlerimize burnunu sokma.»</p>

  <p class="block_17">«Bana güvenmiyor musun?»</p>

  <p class="block_17">Yahuda şöyle bir bakındı, derken üzerine eğilip, Filipus’ un kolundan tuttu.</p>

  <p class="block_17">«Söyleyeceklerimi iyi dinle Filipus, ağzını da kimseye açayım deme yoksa hapı yutarsın! Şimdi ben çöle, manastıra gidiyorum. Keşişler bazı aletler yapmam için çağırdılar. Birkaç gün sonra yine buradan geçerim. Aramızdaki sözleri kafanda evir çevir. Dilini tut, kimseye bir şey çıtlatayım deme. Kararını kendin ver. Erkeksen, doğru karar verirsen, sana kimi öldürmeyi düşündüğümüzü açıklarım.»</p>

  <p class="block_17">«Kimi? Ben tanıyor muyum?»</p>

  <p class="block_17">«Acele etme. Kardeşlik’e katılmadın henüz.» Koca elini uzattı. «Allahaısmarladık Filipus. Şimdiye dek ciğeri beş para etmez biriydin. Ölü ya da canlı olman, kimsenin umurunda değildi. Ben de Kardeşlik’e girinceye kadar hiçbir şey değildim, ama o gün bu gün değiştim, bambaşka bir insan oldum çıktım: Erkek oldum. Sırf, şu ayakları, karnı ve çirkin suratı beslemek için öküz gibi kölelik eden o demirci Kızılsakal Yahuda yok artık. Şimdi büyük bir amaç peşindeyim anlıyor musun? Büyük bir amaç; büyük amaç için çalışan herkes, en aşağılık biri de olsa büyük olur. Anladın mı? Sana bütün söyleyeceklerim bu kadar. Hoşça kal!»</p>

  <p class="block_17">Eşeğini dürtüp çöle doğru dörtnala uzaklaştı.</p>

  <p class="block_17">Filipus yalnız kalmıştı. Çenesini değneğine dayayıp kayaların öte yanına geçerek, kayboluncaya kadar Yahuda’nın arkasından baktı, baktı.</p>

  <p class="block_17">Şu Kızılsakal güzel konuşuyor diye düşünüyordu, hem güzel konuşuyor, hem de bir aziz gibi. Biraz övünür ama kime ne! İnsan sözlerine bağlı kaldı mı, her şey tıkırında gider; ama öte yana geçti mi bir kez... Eyleme atıldı mı... Aman dikkat Filipus, koyunlarını düşün. Üstünde kafa yormak gerek bunun. En iyisi işi oluruna bırakmak, bekleyelim biraz, bakalım neler olacak.</p>

  <p class="block_17">Değneğini omuzuna vurup keçi ve koyunlarının çıngıraklarını duymuştu, ıslık çala çala uzaklaştı.</p>

  <p class="block_17">Bu arada Zebede’nin evlatlıkları ateş yakmış, balık haşlamak üzere üstüne su koymuşlardı. Su kaynayınca, iki sinarit, bir de deniz koksun diye yeşil yosunlu taş attılar içine. Az sonra altınbaşları ve barbunyaları da atacaklardı; sadece kayabalığı ile deniz böcekleri yetmezdi ki onlara. Aç balıkçılar tencerenin çevresinde fırdolayı çömelmiş, alçak sesle konuşarak bekliyorlardı. En yaşlısı yanındakilere doğru eğildi.</p>

  <p class="block_17">«Demircinin yüzüne vurması ne iyi oldu. Sabredin. Gün gelecek yoksul yükselecek, zengin batacak. Budur adalet dediğin!»</p>

  <p class="block_17">«Olur mu dersin, o gün gelir mi?» diye sordu, gençliğinden beri açlıktan kıvranan öteki. «Yeryüzünde olur mu böyle şey?»</p>

  <p class="block_17">«Tanrı var ya,» diye cevap verdi yaşlısı. «Yok mu yani? Üstelik adil değil mi? Tanrı’ysa adil olması gerekmez mi? A</p>

  <p class="block_17">dildir! İşte böyle; o gün gelecektir. Yapacağımız şey sabretmektir oğlum, sabretmek.»</p>

  <p class="block_17">«Hey, ne dırdır edip duruyorsunuz orada,» dedi Zebedi. Kulağına çalınan birkaç söz kuşkulandırmıştı onu. «Siz işinize bakın, bırakın Tanrı’yı kendi haline. Ne yaptığını sizden iyi bilir herhalde. Hey Ya Rabbim! Daha neler duyacağım!»</p>

  <p class="block_17">Hepsi birden sustular. Yaşlı balıkçı kalktı, tahta kaşığı alıp çorbayı karıştırdı.</p>

  <p class="block_17">Evlatlıkları ağları omuzlarına vururken, günışığı gölü aydınlatıyordu, öyle bakir görünüyordu ki, sanki yeni çıkmıştı yaratanın elinden. Meryem’in oğlu, Zebedi’nin büyük oğlu Yakup ile birlikte yürüyordu. Magdala’yı çoktan arkalarında bırakmışlardı. Ara sıra duruyorlar, buğday için ağlaşan kadınları yatıştırıyorlardı, sonra konuşa konuşa yollarına devam ediyorlardı. Yakup da yakalanmıştı boraya. O da geceyi Magdala’da geçirmişti, yolculuğuna devam etmek üzere gün ağarmadan yola çıkmıştı.</p>

  <p class="block_17">Genasaret Gölü’ne varmak için mavi, alaca karanlıkta çamurlar içinde bata çıka ilerliyordu. Nâsıra’da gördüğü şeylerin acısı, içinde dinmeye başlamıştı. Çarmıha gerilen Partizan uzak bir anı olarak kalmıştı, Yakup’un aklı yeniden babasının balıkçı kayıklarına ve adamlarına takılmıştı. Yağmurun açtığı çukurlar üstünden atlayarak geçiyordu. Yarı gülümser, yarı ağlar gibi duran ağaçlardan damlalar düşüyordu; üzerindeki gökler gülüyordu, kuşlar uyanmıştı, nefis bir gündü. Ama ortalık aydınlandıkça, sellerin harman yerlerini nasıl bozduğunu görmeye başladı. Yığın halindeki buğday ve arpa şimdi suyla birlikte yollarda akıyordu; ilk çiftçiler karılarıyla birlikte tarlalara dökülmüşler, ağıt okumaya başlamışlardı... Birden iki yaşlı kadınla birlikte harap olmuş harman yerinin üzerine eğilen Meryem’in oğlunu gördü.</p>

  <p class="block_17">Asâsını sıkıp küfretti. Nâsıra yeniden uyanıvermişti hayalinde, çarmıh ve üstüne gerilen Yahudi’yi hatırlamıştı, çarmıhçı şimdi de kadınlarla birlikte, kaybolan buğday için ağlıyordu! Yakup’un haşin bir huyu vardı, yardım etmekten hoşlanmazdı. Ağzı kalabalıktı, tutkuluydu, acıma nedir bilmezdi, babasının bütün niteliklerini almıştı, ne melek annesi Salome’ye, ne de tatlı, sevimli kardeşi Yuhanna’ya benzerdi... Değneğine yapışarak harman yerine doğru öfkeyle yürüdü. Aynı anda Meryem’in oğlu, yanaklarından hâlâ akmakta olan gözyaşlarıyla kalkmış, yola dönüyordu. İki kadın ellerinden tutmuş, öpüyor, gitmesine engel oluyorlardı. Onları yatıştırmak için doğru sözleri bulan, kim olduğu bilinmeyen bu yolcuyla boy ölçüşecek var mıydı?</p>

  <p class="block_17">«Ağlamayın, ağlamayın, yine geleceğim,» diyor, ellerini yavaş yavaş, yaşlı avuçlardan kurtarıyordu.</p>

  <p class="block_17">Yakup durmuş, şaşkınlık içinde bakıyordu. Çarmıhçının gözleri yaşla dolu, pırıl pırıl parlıyordu. Bir, pembe renkli göklere, bir yeryüzüne, ağlaya sızlaya çamur kazıyan iki büklüm insanlara bakıyordu.</p>

  <p class="block_17">«Çarmıhçı olabilir mi bu?» diye mırıldandı Yakup, kaygı içinde bir kenara çekildi. «Yüzü, İlyas Peygamberinki gibi pırıl pırıl!» Meryem’in oğlu şimdi harman yerinin kenarını aşmıştı. Yakup’u gördü, onu tanıyarak elini selam almak üzere yüreği üstüne koydu.</p>

  <p class="block_17">«Nereye Meryem’in oğlu?» dedi Zebedi’nin oğlu, sesini tatlılaştırarak. Ama öteki daha cevap vermeden ekledi: «Haydi birlikte yürüyelim. Yol uzun, insan arkadaş ister.»</p>

  <p class="block_17">«Yol uzun, insan arkadaş ister» diye kendi kendine mırıldandı Meryem’in oğlu, ama ne düşündüğünü açıklamadı.</p>

  <p class="block_17">«Gidelim,» dedi, birlikte kaldırımlı yoldan aşağı, Kefernahum’a yöneldiler.</p>

  <p class="block_17">Bir süre konuşmadılar. Her harman yerinden kadın iniltileri yükseliyordu. Değneklerine dayanmış yaşlı erkekler buğdayın suyla birlikte gidişini seyrediyorlardı. Çiftçiler çatık kaşlarla çayırlarının, altüst olmuş tarlalarının ortasında kıpırdamadan duruyorlardı.</p>

  <p class="block_17">Meryem’in oğlu içini çekti:</p>

  <p class="block_17">«İnsanlar açlıktan ölmesin diye, açlıktan ölebilecek bir tek insan olabileydi ah!»</p>

  <p class="block_17">Yakup göz ucuyla ona bakıyordu.</p>

  <p class="block_17">«Buğday olmak elinde olsaydı,» diye alay etti, «insanların seni yiyerek kurtulması mümkün olsaydı, buğday olmak ister miydin?»</p>

  <p class="block_17">«Kim istemezdi?» dedi Meryem’in oğlu.</p>

  <p class="block_17">Yakup’un şahin bakışlı gözleri, kalın etli dudakları açılıp kapandı.</p>

  <p class="block_17">«Ben,» dedi.</p>

  <p class="block_17">Meryem’in oğlu susmuştu. Öteki bozuldu susmasına. «Ne diye yok olayım durup dururken?» diye homurdandı. «Seli gönderen Tanrı. Benim suçum ne?» Vahşi vahşi göğe bakıyordu. «Tanrı niçin böyle yaptı? İnsanlar nasıl gücendirdiler onu? Anlamıyorum, sen anlıyor musun Meryem’in oğlu?»</p>

  <p class="block_17">«Öyle deme kardeşim, günah işleme. Birkaç gün önceye kadar ben de aynı soruyu soruyordum kendi kendime, ama şimdi anlıyorum artık. İlk yaratıkları baştan çıkartan ve Tanrı’nın bizi Cennet’ten kovmasına sebep olan yılan bu işte.»</p>

  <p class="block_17">«Bu» derken ne demek istedin?»</p>

  <p class="block_17">«Soru sormak.»</p>

  <p class="block_17">«Anlamıyorum,» dedi Zebedi’nin oğlu adımlarını hızlandırarak.</p>

  <p class="block_17">Çarmıhçının yanında gitmek istemiyordu artık; sözleri içine oturmuştu, susmasıysa, sözlerinden daha dayanılamayacak gibiydi.</p>

  <p class="block_17">Ovada bir tümseğe gelmişlerdi. Uzakta Genasaret’in suları parlıyordu. Kayıklar ortasına varmış, balık avı başlamıştı. Güneş kıpkırmızı yükseldi çölden. Gölün kıyısında zengin ticaret şehri parıldıyordu.</p>

  <p class="block_17">Yakup uzakta kayıklarını gördü, aklı balıklarla doldu. Kendisine ayak uyduramayan yoldaşına döndü.</p>

  <p class="block_17">«Nereye gidiyorsun, Meryem’in oğlu?» diye sordu. «Bak Kefernahum karşıda.»</p>

  <p class="block_17">Meryem’in oğlu bir şey söylemeden başım eğdi, Aziz olmak üzere manastıra gidiyorum, demeye utanmıştı.</p>

  <p class="block_17">Yakup eliyle başına vurarak ona baktı. Ansızın kötü bir düşünce girmişti kafasına.</p>

  <p class="block_17">«Söylemek istemiyorsun demek?» diye homurdandı. «Sır olarak saklayacaksın ha?»</p>

  <p class="block_17">Yoldaşını çenesinden yakalayıp başını yukarı kaldırdı. «Gözlerimin içine bak. Söyle bana şimdi: Kim gönderiyor seni?»</p>

  <p class="block_17">Meryem’in oğlu içini çekti. «Bilmiyorum, bilmiyorum,» diye mırıldandı.. «Tanrı olabileceği gibi...»</p>

  <p class="block_17">Durakladı. Öyle korkmuştu ki, söz boğazına takılmıştı. Ya Şeytan’sa onu gönderen..?</p>

  <p class="block_17">Alaylı kuru bir kahkaha çıktı Yakup’un dudaklarından. Sıkıca kolundan tuttu ve şiddetle salladı.</p>

  <p class="block_17">«Romalı yüzbaşı,» diye yavaşça haykırdı, «dostun Romalı yüzbaşı, o mu gönderiyor seni?»</p>

  <p class="block_17">Mutlaka oydu! Yüzbaşı onu casus olarak gönderiyordu. Dağlarda ve çölde yeni Yahudi Partizanlar türemişti. Köylere iniyorlar, insanları gizlice yakalayıp, öç almaktan, özgürlükten söz ediyorlardı. Nâsıra’nın kana susamış Romalı yüzbaşısı para vererek her köye bir Yahudi casusu salıvermişti. Bu adam da, çarmıhçı da, herhalde onun casuslarından biri olacaktı. Yakup kaşlarını çatarak İsa’yı öteye itti. «Bana bak, marangozun çocuğu,» dedi sesini alçaltarak, «burada yollarımız ayrılıyor seninle. Sen nereye gittiğini bilmeyebilirsin, ama ben biliyorum. Haydi şimdi git, ama daha karşılaşacağız seninle. Nereye gidersen git, peşinde olacağım senin, görürsün bak! Bütün söyleyeceklerim bu kadar; ama sözlerimi unutma, seçmiş olduğun bu yoldan sağ çıkmayacaksın!»</p>

  <p class="block_17">Bunu söyledikten sonra, elini vermeden, yokuştan aşağı dolu dizgin indi.</p>

  <p class="block_17">Zebedi’nin evlatlıkları bakır kazanı ateşten indirmişler, fırdolayı çevresine dizilmişlerdi. Tahta kaşığı ilk daldıran patronun kendi oldu. En büyük sinariti seçip yemeye başladı. Ama topluluğun en yaşlısı onu durdurmak içini elini uzattı.</p>

  <p class="block_17">«Dua etmeyi unuttun patron,» diye hatırlattı.</p>

  <p class="block_17">Zebedi Baba ağız dolusu lokmasını çiğneye çiğneye, tahta kaşığı daldırıp İbrani soyuna balık, hububat, şarap ve zeytinyağı gönderdiği ve düşmanlarının dağılacağı, bütün ulusların, İsrail’in ayağına kapanacağı, bütün Tanrıların Adonay’ın ayaklarına secde edip tapacağı zamana kadar, o gün gelene kadar, dayanmalarını sağladığı için, İsraillin Tanrısına şükretmeye başladı. «Yememiz bundan Rabbim, evlenip çocuk yapmamız bundan, bunun için yaşıyoruz, hep senin uğruna!»</p>

  <p class="block_17">Sözleri biter bitmez, sinariti bir lokmada yuttu.</p>

  <p class="block_17">Efendisiyle adamları; gözleri, onların besleyen anaya yani göle takılı, çalışmalarının meyvesini yiyerek tadına varırken, ansızın çamur içinde, soluk soluğa Yakup belirdi. Yer açmak için balıkçılar sıkıştılar. Keyfi yerinde olan Zebedi Baba da, «Hoş geldin, ilk gözağrım! Talihin varmış, otur da ye,» diye bağırdı. «Ne haberler getirdin bakalım?»</p>

  <p class="block_17">Cevap yoktu. Oğul babasının yanına diz çöktü, ama güzel kokan kaynar kazana elini uzatmadı.</p>

  <p class="block_17">Zebedi Baba, ürkek ürkek başını çevirip ona baktı. İçini dışını bilirdi bu konuşmaz huysuz oğlunun. Korkuyordu ondan.</p>

  <p class="block_17">«Aç değil misin?» diye sordu. «Bu ne surat böyle? Yine kimle dalaştın?»</p>

  <p class="block_17">«Tanrı’yla, şeytanlarla, insanlarla,» diye cevap verdi Yakup kudurmuş gibi. «Aç değilim!»</p>

  <p class="block_17">Tuh! Ağzımızın tadını bozmaya geldi, dedi Zebedi kendi kendine, ama keyfini bozmamak için kendini tutup konuyu değiştirdi. Oğlunun dizine şakadan bir şaplak indirdi. «Hey yaramaz,» dedi gözünü kırparak. «Yolda kiminle konuşuyordun bakayım?»</p>

  <p class="block_17">Yakup ürker gibi oldu.</p>

  <p class="block_17">«Demek casus var peşimizde? Kim söyledi sana? Kimseyle konuşmuyordum!»</p>

  <p class="block_17">Ayağa kalktı, göle gitti, dizine kadar suya girip yıkandı. Derken topluluğa döndü, ama yiyip içerek gülüştüklerini, ne kadar mutlu olduklarını görünce parladı:</p>

  <p class="block_17">«Siz yiyin için bakalım, Nâsıra’da sizin uğrunuza adamlar çarmıha gerilsin!»</p>

  <p class="block_17">Onlara bakmaya daha fazla dayanamayıp homurdanarak köye doğru yola çıktı.</p>

  <p class="block_17">Zebedi Baba uzaklaşmasını seyretti.</p>

  <p class="block_17">«Çocuklarım karın ağrısı,» dedi koca kafasını sallayarak. «Biri alabildiğine yumuşak ve sofu çıktı, ötekiyse domuz gibi inatçı. Gittiği ya da durduğu yerde ille de kavga çıkarır. Karın ağrısı, hiçbiri bir baltaya sap olamadı; böyle biraz yumuşak, biraz sert, bazen merhametli, bazen hırlayan bir köpek; yarı şeytan, yarı melek kısacası, bir insan!»</p>

  <p class="block_17">içini çekerek bir altınbaş alıp ağzının acısını bastırmak istedi. «İyi ki altınbaşlarımız var,» dedi, «onları yapan göllerimiz, göllerimizi yapan Tanrımız.»</p>

  <p class="block_17">«Öyle konuşursan patron, Yunus Baba ne der sonra?» dedi topluluğun yaşlısı. «Zavallıcık her akşam bir kaya üstüne oturup Kudüs’e doğru bakarak, oğlu Andreas için ağlıyor. Gaibi görenlerden o da. Dediklerine göre bir peygamber bulmuş, onunla dolaşıyormuş, bal ile çekirgeden başka bir şey yemiyormuş, onu bunu yakalıyor, Erden Irmağı’na batırarak günahlarından arıtmak istiyormuş.»</p>

  <p class="block_17">«Bize zenginleşmemiz için oğul yapmamız söylenmişti bir de!» dedi Zebedi. «Sukabağını getirin bana. Şarap var daha, değil mi? Kafamı bulmam gerek!»</p>

  <p class="block_17">Ağır, yavaş hareket eden ayak sesleri duydular çakıl taşları üstünde. İri bir hayvan, kudurmuş yaklaşıyordu sanki. Zebedi Baba döndü.</p>

  <p class="block_17">«Hoş geldin, Yunus!» diye seslendi, şaraplı sakalını silerek, saygıyla ayağa kalkıp yerini teklif etti. «Oğullarımla oturmuş, altınbaş yiyorduk. Gel, uzat elini sen de şu altınbaşlara. Oğlun Andreas’tan ne haber var söyle.»</p>

  <p class="block_17">Yaşlı bir balıkçı belirmişti karşılarında, tıknaz, çıplak ayaklı, güneşten yanmış biriydi bu, buğulu, bayat gözleri, kıvırcık beyaz kılla kaplı koca bir kafası, pul pul olmuş bir derisi vardı. İleri doğru eğilerek bir bir baktı onlara, birini arıyordu.</p>

  <p class="block_17">«Kimi arıyorsun Yunus Baba?» diye sordu Zebedi. «Konuşmaya gücün yok mu?»</p>

  <p class="block_17">Ayaklarına, yosunlarla kılçıklarla kaplı saçına sakalına, balık ağzı gibi ses çıkarmadan açıp kapanan kalın çatlak dudaklarına bakıyordu. Zebedi gülmek üzereydi ki birden korktu. Delice bir kuşku girdi beynine. Dehşet içinde Yunus’un yaklaşmasını önlemek istermiş gibi iki elini de uzattı.</p>

  <p class="block_17">«Yahu! Yunus Peygamber olmayasın sen?» diye bağırdı yerinden sıçrayıp. «Nicedir bizimlesin de saklanıp duruyordun demek. Adonay adına ant veriyorum, konuş! Bir keresinde manastırdaki Kutsal Başrahip’ten Yunus Peygamberi yutan bir köpekbalığı olduğunu, sonradan balığın kusup onu nasıl karnından yine bir insan olarak çıkardığını duymuştum. Tanrı bilir, Başrahip’in çizdiği insan tıpkı sana benziyordu. Başının ve göğsünün kılları birbirine girmiş yosunlarla, sakalın çağanozlarla dolu. Alınma ama Yunus, sakalının altına bakacak olsam, çağanoz bulacağımdan eminim.»</p>

  <p class="block_17">Balıkçılar kahkahalarla güldüler, ama Zebedi eski dostuna korku dolu bakmaya devam ediyordu.</p>

  <p class="block_17">«Konuş, Tanrı adamı,» dedi ona. «Yunus Peygamber misin değil mi?»</p>

  <p class="block_17">Yunus Baba hayır der, gibi başını salladı. Herhangi bir balık tarafından yutulduğunu hatırlamıyordu. Olabilirdi ama. Balıkla boğuşalıdan beri aradan bunca yıl geçtiğine göre nasıl hatırlayabilirdi ki?</p>

  <p class="block_17">«Odur, odur!» diye mırıldanıyordu Zebedi Baba, gözleri</p>

  <p class="block_17">sanki kaçmak istiyormuş gibi, bir köşeden ötekine kayıp duruyordu. Peygamberlerin, güvenilmemesi gereken kaprisli insanlar olduğunu biliyordu. Havada, denizde ya da ateşte kayboluverirler; derken hiç beklemediğimiz bir anda karşımıza çıkıverirlerdi! İlyas Peygamber göğe, ateşe binerek çıkmamış mıydı? Yine de hâlâ hayattaydı, hüküm sürüyordu, hangi tepeye tırmanırsanız tırmanın, karşınızda buluyordunuz onu. Enoş da öyleydi, ölümsüzdü. Şimdi de Yunus Peygamber çıkmıştı karşısına. Cahillik numarası yapıyor, dedi Zebedi kendi kendine, güya balıkçıymış da Petrus ile Andreas diye iki oğlu varmış, iyilikle davranmak daha yerinde olur: Bu peygamberler acayip, inatçı kimselerdir, insan dikkat etmezse, başı belaya girer... Sesini tatlılaştırdı:</p>

  <p class="block_17">«Sevgili komşum Yunus Baba,» diye başladı, «birini arıyorsun. Yakup olmasın sakın? Nâsıra’dan döndü, ama yorgun görünüyordu, köye gitti. Oğlun Petrus hakkında haber almak istiyorsan, iyiymiş, kaygılanmamanı söylemiş. Sıhhati yerindeymiş, yakında da gelecekmiş, selam göndermiş sana... Duydun mu söylediklerimi Yunus? Bir hareket yap da anlayayım işitip işitmediğini.»</p>

  <p class="block_17">Tatlı bir sesle konuşuyor, bir yandan meşine dönmüş omuzlarını okşuyordu. Kim bilebilirdi ki, her şey mümkündü, bu kafasız balıkçı pekâlâ Yunus Peygamber olabilirdi! İyisi mi, dikkat etmeliydi.</p>

  <p class="block_17">Yunus Baba eğildi, kazandan küçük bir deniz akrebi aldı, parçalanmadan ağzına altı ve kılçığa mılçığa aldırmadan çiğnemeye başladı.</p>

  <p class="block_17">«Gidiyorum,» diye mırıldandı, sırtını çevirip yürüdü. Çakıllar yeniden çatırdamaya başladı. Bir martı süzüldü üzerinden, kanat çırpıyordu, gözü sanki balıkçının kılları içindeki bir çağanoza takılmış gibi durdu bir an. Ama korkudan olacak, tiz bir çığlık atarak, uçup gitti.</p>

  <p class="block_17">«Dikkat çocuklar,» dedi Zebedi Baba. «O Yunus Peygamber değilse, ben ne olayım. Petrus uzakta olduğuna göre</p>

  <p class="block_17">aramızdan iki kişi gidip yardım etsin ona. Yoksa Tanrı bilir başımıza gelecekleri.»</p>

  <p class="block_17">İki ızbandut ayağa kalktı ve yarı şaka, yarı korku içinde patronlarına şöyle dediler:</p>

  <p class="block_17">«Zebedi, olacak şeylerden sorumlu sensin. Peygamberler vahşi hayvanlardır. Durup dururken ağızlarını açıp yutuverirler bizi. Kemiğimiz bile kalmaz arta! Haydi, yürüyün gidelim şimdi. Hoşça kalın!»</p>

  <p class="block_17">Zebedi Baba keyifli keyifli gerindi, peygamberi iyi idare etmişti. Şimdi de öteki evlatlarına döndü:</p>

  <p class="block_17">«Canlanın bakalım, miskin miskin durmayın, balıkları sepetlere doldurup, köy köy dolaşın. Dikkatli olun ama, köylüler tilki gibidir, biz, balıkçılara benzemezler, biz Tanrı’nın malıyız! Elimizden geldiği kadar az balık verip, (geçen yılki bile olsa) bol bol buğday, zeytinyağı, şarap, piliç ve tavşan alın... Anladınız mı? İki kere iki dört eder.»</p>

  <p class="block_17">Evlatlıkları sıçrayıp sepetleri doldurmaya başladılar.</p>

  <p class="block_17">Uzakta, kayaların ardında, yarış devesi üstünde biri belirmişti. Zebedi Baba elini gözlerine siper edip, baktı.</p>

  <p class="block_17">«Hey çocuklar!» diye bağırdı. «Baksanıza şuna. Oğlum Yuhanna olmasın?»</p>

  <p class="block_17">Deve üstündeki, ince kumda onlara doğru yaklaşıyordu.</p>

  <p class="block_17">«O! O!» diye bağırdı balıkçı. «Gözün aydın patron, oğlun hoş geldi!»</p>

  <p class="block_17">Deve üstündeki, önlerinden geçerken eliyle selam verdi.</p>

  <p class="block_17">«Yuhanna,» diye bağırdı yaşlı baba, «nedir bu acelen? Nereye böyle? Dur bir dakika da yüzünü görelim!»</p>

  <p class="block_17">«Başrahip ölüyor, vaktim yok!»</p>

  <p class="block_17">«Nesi var?»</p>

  <p class="block_17">«Yemek istemiyor, ölmek istiyor.»</p>

  <p class="block_17">«Niye ama? Niye?»</p>

  <p class="block_17">Devecinin cevabı havada kayboldu gitti.</p>

  <p class="block_17">Zebedi Baba öksürdü, şöyle bir düşündükten sonra başını iki yana sallayarak.</p>

  <p class="block_17">«Tanrı bizi azizlikten korusun,» dedi.</p>

  <p class="block_17">Meryem’in oğlu, Yakup’un öfkeli öfkeli, iri adımlarla, Kefernahum’a doğru indiğini gördü; derken yüreği acıyla doldu, bağdaş kurarak yere çöktü. Sevmek ve sevilmek için bu denli can atan biri olmasına rağmen, insanların gönüllerinde nasıl oluyordu da bu kadar nefret uyandırıyordu? Kendi suçuydu; Tanrı’nın değil, insanların değil, kendinin. Ne diye bu kadar korkakça davranmıştı, ne diye bir yol tutmuşken, sonuna kadar o yolda gitmeye cesaret edememişti? Sakattı, zavallı, korkağın biriydi. Magdalena’yı niye alıp da utanç ve ölümden kurtarmamıştı; Tanrı pençesini geçirip de kalkmasını buyurduğunda ne diye yere yapışmış, kalkmak istememişti? Şimdi ne diye korkunun yönetimi altındaydı, ne diye saklanmak üzere çöle gidiyordu? Tanrı her yerde onu bulabileceği gibi orada da bulamaz mıydı sanki?</p>

  <p class="block_17">Güneş nerdeyse tepesine gelmişti. Buğday için ağlayıp sızlamalar durmuştu. Felakete sık sık uğrayan halk, alışmış artık bu gibi facialara; inleyip sızlanmalarının hiçbir işe yaramadığını hatırlayarak susmuşlardı. Binlerce yıl boyunca haksızlıklara uğramışlar, aç kalmışlar, görünen ve görünmeyen güçlerin elinde oyuncak olmuşlardı. Yine de iyi kötü, sağ kalabiliyorlar, yakalarının iki ucunu bir araya getirebiliyorlardı, hayat onlara sabırlı olmayı öğretmişti.</p>

  <p class="block_17">Bodur bir çalılıktan yeşil bir kertenkele çıktı. Güneşlenmeye çıkmıştı. Üzerinde dehşet verici bu insanhayvan’ı görünce korktu, boynunun hemen altındaki yüreği küt küt atmaya başladı. Sürüngen cesaret buldu, vücudunu boylu boyunca sıcak kayaya yapıştırdı, yuvarlak kapkara gözlerini Meryem’in oğluna dikti, sanki ona hoş geldin ya da yalnız olduğunu gördüm de seninle arkadaşlık etmeye geldim diyordu. Meryem’in oğlu kıvanç içinde soluğunu tuttu, ürkütmek istemiyordu onu; kendi yüreği de güm güm atarak ona bakarken, kara, kırmızı benekli, iki tüylü kelebek, ona doğru</p>

  <p class="block_17">gidip gelmeye başladı, ayrılmak istemiyordu oradan. Güneş altında şakalaşarak, sevinç içinde oynaşıyorlardı, en sonunda sanki kan içmek istermiş gibi adamın kanlı başörtüsü üstüne kondular. Başının üstünde okşayışlarını duyunca, Tanrı’nın pençelerini hatırladı; onların ve kelebek kanatlarının aynı haberi verdiğini sandı. Ah! Tanrı insana gök gürültüsü veya pençe atan bir akbaba değil de böyle bir kelebek gibi inseydi hep!</p>

  <p class="block_17">Zihninde kelebeklerle Tanrıyı birleştirdiği sırada ayak tabanlarını bir şeyin gıdıkladığını duydu. Baktı, altından acele acele gidip gelen iri, sarıkara karınca sürüsünün, ikişer üçer, her seferinde bir tohum olmak üzere geniş ağızlarında buğday taşıdıklarını gördü. Oradan çalmışlardı onları, insanların ağızlarından, şimdi tepeciklerine götürüyorlardı, bir yandan tanrıları Büyük Karıncaya şükrediyorlardı, o Tanrı ki, Seçkin Ulusu olan karıncalar için tam zamanında, buğday harman yerinde tam yığılmışken, sel gönderirdi.</p>

  <p class="block_17">Meryem’in oğlu içini çekti. Karıncalar da Tanrı’nın yaratıkları diye düşündü, insanlar da, kertenkeleler de, zeytinlikten sesi gelen çekirgeler de, geceleri uluyan çakallar da, seller de açlık da...</p>

  <p class="block_17">Arkasında birinin parladığını duydu. Korktu. Nicedir unutmuştu onu, ama o onu unutmamıştı. Şimdi arkasında kendisi gibi bağdaş kurmuş oturduğunu, kesik kesik soluduğunu duyuyordu.</p>

  <p class="block_17">«Lanet de Tanrı’dan,» diye mırıldandı.</p>

  <p class="block_17">Baştanbaşa Tanrı’nın soluğuyla sarılmıştı. Bazen ılık ve iyilikseverce, bazen vahşi ve amansızca üstünden eserek geçiyordu. Kertenkele, kelebekler, karıncalar, lanet, hep Tanrı’ydı.</p>

  <p class="block_17">Yoldan gelen sesleri ve çıngırakları duyunca döndü. Pahalı mallar yüklü uzun bir deve kervanı geçiyordu, önünde de kendi halinde bir eşek gidiyordu. Bu kervan, Hazreti İbrahim’in bereketli ırmak vadisinden, Ninova ve Babil’den çıkmış olmalıydı, çölden geçerek Büyük Deniz’in renk renk gemilerine ipekler, baharat, fildişi, muhtemelen de erkek ve kadın köle götürürdü.</p>

  <p class="block_17">Kafile yanından geçip gidiyordu, ucu bucağı görünmüyordu. Ne zengin şu insanlar diye düşündü Meryem’in oğlu, ne harika şeyler! En sonunda, kervanın kuyruğunda, altın küpeli, yeşil sarıklı, beyaz harmanili, kara sakallı zengin tüccarlar göründü. Şimdi onun önünden geçiyorlardı, sallanarak yürüyen devler üstünde bir aşağı, bir yukarı inip çıkıyorlardı.</p>

  <p class="block_17">Meryem’in oğlu ürperdi. Birden, Magdala’ya uğrayacakları geldi aklına. Magdalena’nın kapısı gece gündüz açık, uğrarlar mutlaka diye düşündü... Seni kurtarmalıyım Magdalenaa! Elimden gelse! Seni kurtarmak istiyorum Magdalena, İsrail soyunu değil, onu kurtaramam. Peygamber değilim. Ağzımı açsam, ne diyeceğimi bilemiyorum. Tanrı dudaklarımı kor kömürle dağlamadı, beni yakıp da çılgına döndürerek sokaklara uğrayıp bağırtacak şekilde yıldırımını karnıma salmadı... Söyleyeceğim sözlerin onun olmasını istiyorum, kendimin değil; söyleyeceklerimle kendimin ilişkisi olmasını istemiyorum. Ben sadece ağzımı açayım, o konuşsun. Hayır, peygamber değilim ben, ondan bundan korkan herhangi bir insandan farkım yok; seni utanç yatağından çekip alamam Magdalena, çöle, manastıra gidip senin için dua etmekten başka çarem yok. Dua güçlüdür. Dediklerine göre, savaşta, Musa ellerini göğe kaldırdığı süre, beni İsrail, fetihlerde bulunmuş, yorulup da aşağı indirdiğinde, yenilgiye uğramışlar... Magdalena, ben gece gündüz göğe uzatacağım ellerimi.</p>

  <p class="block_17">Güneşin ne zaman batacağına bakmak üzere başını yukarı kaldırdı. Kefernahum’dan kimseyi görmeden geçmek ve gölü dolaşarak çöle girmek için yoluna karanlıkta devam etmek istiyordu. Gittikçe sabırsızlanıyor, bir an önce varmalıyım diyordu.</p>

  <p class="block_17">«Ah sular üstünde yürüyüp de şu gölü geçebilseydim!» diye mırıldandı yeniden içini çekerek.</p>

  <p class="block_17">Kertenkele sıcak kayaya yapışmış, hâlâ güneşlenmekteydi. Karıncalar harman taşımaya devam ediyorlardı. Tohumu yuvalarına doldurup geri dönerek yeniden alıyorlardı. Güneş batmaya hazırdı. Gelip geçenler daha seyrekleşmiş, gölgeler uzamıştı; akşam ağaçlara ve toprağa yaldız sürüyordu. Göldeki su karmakarışıktı; göz açıp kapayıncaya dek görünüşü değişiyordu, kızarıyor, açık menekşe rengine bürünüyor, derken kararıyordu... Büyük bir yıldız duruyordu batı göklerinde.</p>

  <p class="block_17">Gece nerdeyse gelir, diye düşündü Meryem’in oğlu, gelir neredeyse Tanrı’nın kara kızı, yıldız kervanlarıyla... Yıldızlar gelip de göğü doldurmaya fırsat bulamadan zihnini doldurdular.</p>

  <p class="block_17">Kalkmak, yolculuğuna devam etmek üzere hazırlanırken arkasından bir boru sesi işitti. Oradan geçenlerden biri adıyla çağırıyordu onu. Akşamın alacakaranlığında dönüp baktı, sırtında koca bir yük, yokuşu çıkmakta olan biri ona el ediyordu. Kim acaba, diye sordu kendi kendine, yükün altında yolcunun çizgilerini seçemeye çalışarak. Bir yerde görmüştü bu soluk yüzü; seyrek sakalı, ince çarpık bacakları bir yerde görmüştü. Birden seslendi.</p>

  <p class="block_17">«Sen misin Tomas? Köyleri dolaşmaya mı çıktın yine?»</p>

  <p class="block_17">Kurnaz, şaşı seyyar satıcı soluk soluğa önünde durmuştu. Yükünü yere indirip çıkık alnındaki teri sildi, fıldır fıldır oynayan minik çarpık gözlerinin sevinçle mi, alayla mı dolu olduğu belli değildi.</p>

  <p class="block_17">Meryem’in oğlunun pek hoşuna gidiyordu. Borusu kemerinde, seferinden dönerken atelyesinin önünden geçerdi. Yükünü sıranın üstüne yıkar ve gördüğü her şeyi bir bir anlatırdı. Alay eder, kahkahayla güler, takılırdı; ne İsrail’in Tanrısına, ne de herhangi başka bir Tanrı’ya inanırdı. Hepsi de bizimle matrak geçiyor derdi, kendileri için keçi boğazlatarak, güzel kokulu günlük yaktırarak ve güzelliklerini seslerimiz kısılıncaya kadar terennüm ettirerek matrak geçiyorlar</p>

  <p class="block_17">bizimle... Meryem’in oğlu onu dinledi, sıkışık yüreği biraz ferahlar gibi oldu; bütün yoksulluğuna, köleliğine ve soyunun sefilliğine rağmen, köleliği ve yoksulluğu kahkaha ve alayla yenen bu yaramazı takdir ediyordu.</p>

  <p class="block_17">Seyyar satıcı Tomas ise Meryem’in oğlunu seviyordu. Gölgesinin ardında gizlenmek için Tanrı’yı arayan, hastalıklı, meleyen, safdil bir koyun gibi görüyordu onu.</p>

  <p class="block_17">«Sen bir koyunsun, Meryem’in oğlu,» der dururdu ikide bir, sonra da kahkahadan kırılırdı, «ama içinde bir kurt var senin, o kurt seni parçalayacak!» Derken gömleğinin altından, bağdan çaldığı bir avuç hurma ya da bir nar veya elma verirdi ona...</p>

  <p class="block_17">«İyi oldu seni gördüğüm,» dedi soluğunu alır almaz. «Tanrı seni seviyor. Nereye gidiyorsun böyle?»</p>

  <p class="block_17">«Manastıra,» diye cevap verdi İsa, gölü göstererek.</p>

  <p class="block_17">«O halde seni gördüğüm daha iyi oldu. Dön geri!»</p>

  <p class="block_17">«Niçin? Tanrı...»</p>

  <p class="block_17">Tomas parladı:</p>

  <p class="block_17">«Ne olur, yine başlama Tanrı’dan. Ucu bucağı yok onun. Ona varmak için, dünyada da, ahirette de yürüyüp duruyorsun, ama adamcağızın sonu yok ki. Bu yüzden, unut artık onu, işlerimize karıştırma. Bak, dinle beni; burada uğraşmamız gereken şey insan, namussuz, yedi kere kurnaz insan. Bir kere her şeyden önce Kızılsakal Yahuda’dan sakın. Nâsıra’dan ayrılmadan, çarmıha gerilen Partizan’ın annesiyle, sonra Barabbas ve Kardeşlik Derneği’ndcn eli bıçaklı üç kişiyle daha fısıldaştığını gördüm. Adının geçtiğini duydum, aman dikkat et Meryem’in oğlu; manastıra gideyim deme.»</p>

  <p class="block_17">Ama İsa başını önüne eğmişti.</p>

  <p class="block_17">«Her canlı yaratık Tanrı’nın elindedir. Dilediğini kurtarır, dilediğini öldürür. Nasıl karşı durabiliriz ki, Tanrı benim yardımcım olsun!»</p>

  <p class="block_17">«Gidecek misin?» diye bağırdı Tomas kudurmuş gibi. «Ama şu anda, şu konuştuğumuz anda, Yahuda, gömleği al</p>

  <p class="block_17">tında gizli bıçağıyla manastırda bekliyor. Senin bıçağın var mı?»</p>

  <p class="block_17">Meryem’in oğlu ürperdi.</p>

  <p class="block_17">«Hayır,» dedi. «Neme gerek?»</p>

  <p class="block_17">Tomas güldü.</p>

  <p class="block_17">«Koyun..., koyun..., koyun...,» diye mırıldandı. Yükünü omuzuna vurdu.</p>

  <p class="block_17">«Yolun açık olsun. Nasıl istersen öyle yap. Sana dön diyorum, sen «gideceğim» diyorsun. Pekâlâ git öyleyse, iş işten geçtikten sonra dövün dur işin yoksa!»</p>

  <p class="block_17">Minik çarpık gözleri parıldadı ve ıslık çalarak bayır aşağı gitmeye başladı.</p>

  <p class="block_17">Gece iyiden iyiye inmişti. Toprak kararmış, güneş batmıştı; Kefernahum’da ışıklar yanmaya başlamıştı. Gün kuşları başlarını çoktan kanatları içine sokmuş, uykuya dalmışlardı; uyunan gece kuşları ava çıkıyorlardı.</p>

  <p class="block_17">Kutsal bir saatti bu, yola çıkmak zamanı diye düşündü Meryem’in oğlu. Kimse göremez beni, haydi bakalım!</p>

  <p class="block_17">Tomas’ın sözleri kulağındaydı.</p>

  <p class="block_17">«Tanrı ne dilerse o olur,» diye mırıldandı. «Tanrı, katilime doğru itiyorsa beni, çabuk öleyim. Hiç olmazsa bu benim elimde, elimden geleni de yapıyorum.» Dönüp arkasına baktı.</p>

  <p class="block_17">«Haydi yürü,» dedi görünmeyen yoldaşına ve göle doğru yola çıktı.</p>

  <p class="block_17">Gece tatlıydı, ılıktı, ıslaktı; hafif bir meltem esiyordu güneyden, Kefernahum balık ve yasemin kokuyordu. Zebedi Baba, karısı Salome ile evinin avlusunda koca badem ağacı altında oturuyordu. Yemeklerini yemişler, çene çalıyorlardı. İçerde, oğulları Yakup, yatağında dönüp duruyordu. Partizan’ı çamıha gerdirerek, buğdayı halkın elinden alarak, Meryem’in oğlunu casus yaparak, Tanrı’nın sebep olduğu yeni adaletsizlik kafasına takılmış, onu kudurtuyordu. Bu düşünceler uyutmuyordu bir türlü; babasının dışarda çene çalması</p>

  <p class="block_17">daha da kızdırıyordu onu. Öfkeyle ayağa sıçrayıp avluya giderek eşikten atladı.</p>

  <p class="block_17">«Nereye gidiyorsun?» diye kaygıyla seslendi annesi arkasından.</p>

  <p class="block_17">«Hava almaya, göle,» diye homurdanarak karanlıkta kayboldu.</p>

  <p class="block_17">Zebedi Baba içini çekerek başını salladı.</p>

  <p class="block_17">«Dünya eskisi gibi değil hanım,» dedi. «Gençlerin içi içine sığmaz oldu. Ne kuş, ne balık diyebilirsin onlara; uçan balıklar oldular. Deniz dar geliyor, havaya sıçrıyorlar. Ama orada da uzun süre dayanamadan, gerisin geri denize dalıyorlar, sonra sil baştan. Akıllarını yitirmişler. Şu sevgili oğlun Yuhanna’ya bak bir. Ben manastır adamıyım diyor. Dualar, oruçlar, Tanrı... Balıkçı kayığı pek dar geliyor, içine kendini sığdıramıyor bir türlü. Şimdi de Yakup çıktı başıma, bense beyninde biraz aklı olduğunu sanırdım. Bak görüyorsun, o da o yolun yolcusu. Bu geceki hali neydi öyle, öfkeden nerdeyse patlayacak gibiydi, ev nasıl da dar geldi? Bana göre hava hoş, ama kayıklarıma, adamlarıma kim bakacak? Bütün emeğim boşa mı gidecek. Kafam yerinde değil hanım, git, biraz şarap ve birkaç lokma ahtapot getir de keyfim yerine gelsin.»</p>

  <p class="block_17">Yaşlı Salome duymazlıktan geldi. Kocası içmişti içeceğini. Konuyu değiştirmeye çalıştı.</p>

  <p class="block_17">«Genç onlar,» dedi. «Kaygılanma sen, gelir geçer...»</p>

  <p class="block_17">«Haklısın be hanım! Kafan iyi işliyor. Bense burada oturmuş kafa patlatıyorum. Tabii ya, genç daha, gelir geçer. Gençlik bir hastalıktır, geçer. Delikanlıyken, ben de yatağımda dönüp durduğum zamanlar olmuştu. Tanrıyı aradığımı sanıyorum, ama aslında kendime bir eş arıyordum, seni arıyordum Salome, seni! Evlendim de yatıştım. Oğullarımız da bizim gibi olacak, bırak, düşünme artık! Keyfim yerine geldi çok şükür... Hanım biraz ahtapot getir; bir yudum da şarap, sevgili Salomeciğim, sıhhatine içmek istiyorum!»</p>

  <p class="block_17">Komşuları olan biraz ilerdeki Yunus Baba, kulübesinde yalnız oturmuş, lamba ışığı altında ağ onarıyordu. Ama aklı, geçen yıl bu sıralarda göçüp gitmiş olan sevgili karısında değildi, şu budala oğlu Anderas’da da değildi, bu ihtiyar halinde onu yalnız koyup giden, onu balıklarla bir başına uğraşmak zorunda bırakan, inek kafalı, kuş beyinli, öteki oğlu Petrus’da da değildi. Zebedi’nin sözlerini düşünüyordu, büyük bir tedirginlik içindeydi. Kimbilir, belki gerçekten Yunus Peygamber oydu. Ellerine baktı, ayaklarına, butlarına; pul puldu baştan aşağı. Soluğu, teri bile balık kokuyordu, karısı için geçenlerde ağladığında gözyaşları da balık kokmuştu. Kurnaz Zebedi Baba çağanozlar konusunda söylediği sözde haklıydı; ara sıra bulduğu oluyordu sakalında... Kimbilir belki de gerçekten Yunus Peygamberdi. Tamam! Canının konuşmak istememesinin nedeni buydu, ağzından söz çıkartmanın güç olması, karada yürürken ikide bir tökezleyip düşer gibi olması bundandı. Göle daldığında ne büyük rahatlıktı, ne büyük sevinç! Su onu bağrında kaldırır, okşar, yalar, kulağına mırıldar, onunla konuşurdu; o da balık gibi sözsüz cevap verirdi, ağzından kabarcıklar çıkardı.</p>

  <p class="block_17">Yunus Peygamber olduğuma şüphe yok, dedi kendi kendine. Yeniden dünyaya geldim, köpekbalığı beni kustu. Ama bu kez akıllandım biraz; bayağı bir peygamberim işte, ama balıkçı diye geçiniyor, kimseye belli etmiyorum, yeniden başıma bela açmaya niyetim yok... Kendi kurnazlığına sevinerek güldü. İyi idare ettim işi diye düşündü. Kaç yıldır kimse çakmadı, ben kendim bile, ta ki şu şeytan Zebedi... Ama iyi oldu da açtı gözlerimi...</p>

  <p class="block_17">Aletlerini yere koyup sevinçle ellerini birbirine sürttü, bir dolap açtı, içinden sukabağı dolusu şarabı aldı, kısa, tombul, tüylü gırtlağını eğerek ağzını dayayıp lıkır lıkır içmeye başladı.</p>

  <p class="block_17">Onlar keyifli keyifli Kefernahum’da içedursun, gece kuşumuz düşüncelere dalmış, göl kıyısı boyunca ilerliyordu. Yalnız değildi; ardında çıtırdayan kumları duyuyordu. Magdalena’nın avlusuna yeni tüccarlar inmiş, çakıllar üstünde bağdaş kurmuşlardı. Sıralarını beklerken sessiz sessiz konuşuyorlar, hurma ve yengeç kızartması yiyorlardı. Manastırda keşişler Başrahip’i hücresinin rotasına yatırmışlar, başında nöbet bekliyorlardı. Henüz nefes alıyordu; patlak gözleri açık duran kapıya dikiliydi, iskelet yüzü gergindi, bir şey duymaya çalışır gibiydi.</p>

  <p class="block_17">Keşişler ona bakıp fısıldaştılar:</p>

  <p class="block_17">«Nâsıralı hahamın onu iyi etmek için gelip gelmediğini dinliyor...</p>

  <p class="block_17">«Başmeleğin kara kanatlarının yaklaşıp yaklaşmadığını duymaya çalışıyor.»</p>

  <p class="block_17">«Yaklaşan Mesih’in ayak seslerini işitmek istiyor...</p>

  <p class="block_17">Fısıldaşarak ona bakıyorlardı, hepsi de mucizeyi karşılamaya hazırdı o sırada. Hepsi de kulak kesilmişlerdi, ama örs üstüne inen ağır çekiç vuruşlarından başka ses duyulmuyordu. Yahuda avlunun ta uç köşesinde ateşini yakmış, gece vakti çalışıyordu.</p>

  <p class="block_17">Uzaklarda, Nâsıra’da Yusuf un karısı Meryem kulübeciğinde oturmaktaydı. Lamba yanıyordu, kapı açıktı. Eğirdiği yünü acele sardı: Oğlunu bulmak için köyleri tarayacaktı. Sarıyor, sarıyordu, ama aklı işinde değildi. Yalnız ve ümitsiz bir durumda tarlalarda dolaştı, Magdala’ya, Kefernahum’a gitti, Genasaret Gölü’nün bütün kıyısını dolaştı. Oğlunu arıyordu. Yine kaçmıştı: Tanrı bir kez daha dürtüklemişti onu üğendiresiyle. Acımıyor mu ona, diye soruyordu kendi kendine, bana acımıyor mu? Ne yaptık ki ona? Bize söz verdiği sevinç, şan şeref bu mu? Ne diye Tanrım Yusuf’un asâsına çiçek açtırdın da beni yaşlı bir adamla evlenmeye zorladın? Ne diye yıldırımını salıp karnıma, şu hayalci, uyurgezer biricik oğlumu ektin? Hamileliğim sırasında bütün komşular gelir, bana hayranlıkla bakardı. «Meryem, bütün kadınlar içinde en kutsalı sensin,» derlerdi. Çiçek açmıştım, kökünden en yüksek dallarına kadar çiçeklenen bir badem ağacıydım. «Kim bu çiçek açan badem?» diye sorarlardı gelip geçen tüccarlar, kervanlarını durdururlar, develerinden inip kucağımı armağanlarla doldururlardı. Derken bir yel esti ansızın, çırılçıplak soydu beni... Nadas gören göğüslerim üstüne kollarımı kavuşturuyordum. Buyruğun yerine getirtilecek Rabbim, bana çiçek açtırdın; yapraklarımı düşürdün. Yeniden çiçek açma ümidim yok mu Rabbim?</p>

  <p class="block_17">Ertesi sabah erkenden, yüreğimin yatışması için ümit yok mu? diye sormuştu oğlu kendi kendine. Gölü dönmüştü, yeşilkırmızı kayalar arasına sıkışmış manastır karşısındaydı.</p>

  <p class="block_17">İlerleyip manastıra yaklaştıkça yüreğim daha çok tedirgin oluyor. Niçin? Doğru yolu seçmedim mi Rabbim? Beni bu kutsal yalnızlık yerine itiyorsun ya? Ne diye elini uzatıp yüreğimi sevindirmiyorsun?</p>

  <p class="block_17">Baştanbaşa beyazlar giyinmiş keşişler manastırın kapısında belirdiler. Bir kaya üstüne çıkıp Kefernahum’a doğru baktılar.</p>

  <p class="block_17">«Henüz hiçbir belirti yok.» dedi arkası nerdeyse yeri süpürecek olan mecnun kamburun biri.</p>

  <p class="block_17">«Gelinceye dek ölür,» dedi başka biri, köpekbalığınınkine benzeyen yarık ağzı kulaklarına dek uzanıyordu.</p>

  <p class="block_17">«Yürü sen Yeroboam, deve görününceye kadar ben burada gözcülük edeceğim.»</p>

  <p class="block_17">«Olur,» dedi kambur, hoşuna gitmişti bu söz, kayadan aşağı indi. «Gidip ölüşünü seyredeyim.»</p>

  <p class="block_17">Meryem’in oğlu, manastırın eşiğinde kararsız durmuştu, yüreği çalan çan gibi gidip geliyordu; girse miydi, girmese mi? Yapı çember biçiminde olup mozaik taşıyla döşenmişti. Avluyu süsleyen tek bir ağaç, tek bir çiçek, tek bir kuş yoktu, çepeçevre yabani firavun incirleriyle doluydu. Bu yuvarlak, insandışı yalnızlık çemberi boyunca mezarlar gibi oyulmuş hücreler vardı.</p>

  <p class="block_17">Cennet burası mı? diye sordu Meryem’in oğlu kendi kendine. İnsan yüreğinin huzura kavuştuğu yer burası mı?</p>

  <p class="block_17">Baktı, baktı, eşiği aşmaya bir türlü karar veremiyordu. Köşenin birinden iki kara çoban köpeği fırlayıp ona havladı.</p>

  <p class="block_17">Bodur kambur, geleni görünce ıslık çalarak köpeği susturdu. Derken dönüp onu tepeden tırnağa kadar süzdü. Delikanlının gözleri acı dolu gibi geldi ona, üstündeki giysileri paramparça, ayakları kan içindeydi. Acıdı ona.</p>

  <p class="block_17">«Hoş geldin, kardeş,» dedi. «Hangi rüzgâr attı seni bu çöle?»</p>

  <p class="block_17">«Tanrı!» dedi Meryem’in oğlu, umutsuzluk dolu derinden gelen bir sesle. Keşiş korktu; Tanrı’nın adının hiçbir in</p>

  <p class="block_17">sanın dudaklarından bu denli dehşetle çıktığını işitmemişti. Kollarını kavuşturup, sustu.</p>

  <p class="block_17">Kısa bir duraklamadan sonra, konuk sözüne devam etti:</p>

  <p class="block_17">«Başrahip’i görmeye geldim.»</p>

  <p class="block_17">«Sen onu görebilirsin belki, ama o seni göremez. Ne yapacaksın görüp de?»</p>

  <p class="block_17">«Bilmiyorum, bir düş görmüştüm... Nâsıra’dan geliyorum.»</p>

  <p class="block_17">«Düş mü?» dedi mecnun keşiş bir kahkaha atarak.</p>

  <p class="block_17">«Müthiş bir düş peder. O gün bugün yüreğim huzura kavuşmadı. Başrahip bir azizdir; Tanrı ona kuşların ve düşlerin dilini nasıl açıklayacağını öğretmiştir. Onun için geldim.»</p>

  <p class="block_17">Çarmıhı yaptığı geceki düşünü, manastıra gelip de Başrahip’e yorumlatmak aklına gelmemişti; düşündeki o vahşi kovalamayı, önde ileri atılan Kızılsakal’ı, arkasından, elinde işkence aletleriyle onu izleyen cüceleri... Ama şimdi, eşikte kararsız durmuşken, o düş ansızın zihninde şimşek gibi çakmıştı. Evet! diye bağırdı kendi kendine. O düş için geldim. Bana yolumu göstermek için Tanrı gönderdi; Başrahip yorumlar bana.</p>

  <p class="block_17">«Başrahip ölmek üzere,» dedi keşiş. «Geç kaldın kardeşim. Dön git.»</p>

  <p class="block_17">«Tanrı buyurdu bana buraya gelmemi,» diye cevap verdi Meryem’in oğlu. «Oğullarını hiç aldatır mı o?»</p>

  <p class="block_17">Keşiş kıkır kıkır güldü. Hayatta neler görmüştü, Tanrı’ya güveni yoktu.</p>

  <p class="block_17">«Rabbimiz değil mi? Aklına eseni yapar. Haksızlığa uğratmak elinde değilse, nasıl gücü her şeye yeter diyebiliriz ona?»</p>

  <p class="block_17">Sırtına bir tokat indirdi. Şakadan olsun diye yapmıştı, ama koca pençesi ağır geldi, delikanlının sırtını acıttı.</p>

  <p class="block_17">«Pekâlâ, kaygılanma,» dedi. «Gir, gel içeri. Ben teşrifatçıyım.»</p>

  <p class="block_17">Manastıra girdiler. Rüzgâr çıkmıştı, mozaik taşlar üstü</p>

  <p class="block_17">de, çevrintiye kapılmış gibi dönüyordu. Donuk bir kasırga çevrelemişti güneşi. Hava karardı.</p>

  <p class="block_17">Avlunun orta yerinde, ağzı açık, kör bir kuyu vardı. Eskiden su vardı içinde, şimdi kumla dolmuştu. İki kertenkele ısınmak için kuyu kenarındaki aşınmış taşlar üstüne çıktı.</p>

  <p class="block_17">Başrahip’in hücresi açıktı. Keşiş konuğun koluna yapıştı.</p>

  <p class="block_17">«Bekle burada da kardeşlerden izin alayım. Yerinden kıpırdayayım deme.»</p>

  <p class="block_17">Kollarını kavuşturup içeri girdi. Köpekler Başrahip’in eşiğinin iki yanında mevzilenmişlerdi. Boyunları ileri uzamış, havayı kokluyor, kesik kesik, acı acı havlıyorlardı.</p>

  <p class="block_17">Başrahip, ayakları kapıya doğru uzanmış halde hücrenin ortasında yatıyordu. Çevresinde bütün gece süren nöbetten yorgun, keşişler uyukluyordu. Ölmek üzere olan adam hasırının üstüne uzanmış, yüzü hep gergin, ardına kadar açık duran kapıya bakıp duruyordu. Yedi kollu şamdan hâlâ yanı başındaydı. Alnının parlak eğrisini, tatmin olmaz gözlerini, şahin burnunu, soluk, morarmış dudaklarını, bele kadar uzanan, çıplak kemikli göğsünü örten uzun ak sakalını aydınlatıyordu.</p>

  <p class="block_17">Toprak bir buhurdanlık içindeki yanan kömürlere, keşişler kuru gül yapraklarıyla yoğrulmuş günlük atıyorlardı, havaya güzel kokular yayılıyordu.</p>
</body>
</html>
