<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Günaha Son Çağrı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_16">Serin, tanrısal bir esinti sardı benliğini.</p>

  <p class="block_17">Yukarda, çiçek çiçek açan gökler, sayısız yıldız kümeleri meydana getirmişti; aşağıda, yeryüzünde, günün sıcağıyla hâlâ yanmakla olan taşlardan buhar çıkıyordu. Gök ve yer durgundu, tatlıydı, sessizlikten daha sessiz, tâ ilkten var olan o gece seslerinin derin sessizliğiyle örtülüydü. Karanlıktı ortalık, gece yarısı olmalıydı. Tanrı’nın gözleri, güneş ile ay, kapalıydı, uyuyordu; hafif esintinin zihnini sürükleyip götürdüğü delikanlıysa mutlu hayaller kuruyordu. Bu ne ıssızlıktı! Bu ne Cennet! Ama birden değişti rüzgâr, yoğunlaştı; o tanrısal esinti kayboldu; yerini ağır, yağ kokan bir soluk aldı; sanki sık bir çalılıkta veya altındaki, sulak bir meyve bahçesinde, soluk soluğa kalmış bir hayvan, ya da uyumak için boşuna çabalayıp duran bir köy vardı. Hava yoğunlaşmıştı, bir huzursuzluk esiyordu ortalıkta. İnsanların, hayvanların ve perilerin ılık solukları yükseliyor, ekşi insan terinden, fırından yeni çıkmış ekmekten ve kadınların saçlarına sürdükleri defne yağından çıkan kokulara karışıyordu.</p>

  <p class="block_17">Kokluyordunuz, bir şeyler duyuyordunuz, tahminlerde bulunuyordunuz, ama hiçbir şey göremiyordunuz. Gözleriniz yavaş yavaş karanlığa alışıyor, geceden daha kara, haşin, dimdik gövdeli bir servi, şadırvanları andıran hurma ağaçları ve karanlıkta gümüş gibi parıldayan, rüzgârın hışırdattığı, seyrek yapraklı zeytin ağaçları görmeye başlıyordunuz. İlerde, yeşil bir toprak parçası üstünde, gece, çamur ve tuğladan yapılmış ve baştanbaşa kirece bulanmış, yer yer toplu halde, yer yer serpiştirilmiş köy evleri vardı. Koku ve pislikten, kimi beyaz çarşaflara sarılmış, kimi örtüsüz, insan biçimlerinin damlarda yattığı anlaşılıyordu.</p>

  <p class="block_17">Sessizlik uçup gitmişti. Mutlu, ıssız gece kaygıyla dolmuştu. İnsan elleri, insan ayakları dönüyor, bükülüyor, rahat ve huzura bir türlü kavuşamıyordu. Yürekler ah ediyordu. Yüzlerce ağızdan çıkan umutsuzluk dolu ısrarlı bağrışlar, bu dilsiz, Tanrı uğrağı Kaos’la birleşmek için savaşıyor, söylemek istediklerini dile getirmek için çırpınıp duruyordu. Ama beceremiyorlardı; haykırışlar dağılıyor, kopuk kopuk, hezeyanlar halinde kaybolup gidiyordu.</p>

  <p class="block_17">Birden, köyün lam orta yerindeki en yüksek damdan, tiz, yürek parçalayıcı bir çığlık yükseldi. Bir insan bağrı yırtılıyor, ikiye ayrılıyordu. «İsrail’in Tanrı’sı! İsrail’in Tanrı’sı! Adonay! Daha ne kadar bekleyeceğiz?» Bir kişi değildi bunu soran; birlikte düş gören ve çığıran, köyün bütünüydü; ölülerinin kemikleriyle, ağaçlarının kökleriyle bütün İsrail ülkesi; bir türlü doğuramayan, çığlık atıp duran gebe İsrail toprağı.</p>

  <p class="block_17">Uzun bir sessizlikten sonra, çığlık, yerden göğe yeniden yırttı havayı, bu kez daha bir öfke, daha bir yakınma dolu: «Daha ne kadar, ne kadar bekleyeceğiz daha?» Köyün köpekleri uyandı, havlamaya başladılar, düz, çamur damlarda, korkan kadınlar, başlarını kocalarının koltukaltlarına soktular.</p>

  <p class="block_17">Düş görüyordu delikanlı. Bağırışı işitmişti uykusunda, işitmişti de kıpırdamıştı; düş ürkmüş, kaçıyordu. Dağ seyreldi, içi göründü: Kayadan değil, uykudan ve baş dönmesinden meydana gelmişti. Öfkeyle ayak vurarak, dev adımlarla ona doğru ilerleyen, vahşi insan sürüleri, bıyıklar, sakallar, kaşlar, iri uzun eller, ne varsa, hepsi inceldiler, uzadılar, genişlediler, bambaşka biçimlere girdiler, derken güçlü bir rüzgârın dağıttığı bulutlar gibi iplik iplik ayrıldılar. Nerdeyse onlar da uçup gidiverecekti uyuyanın hayalinden.</p>

  <p class="block_17">Ama uçup gitmeden başı ağırlaştı, yeniden derin uykusuna daldı. Dağ eskisi gibi kayalaştı, bulutlar ete kemiğe bürünerek katılaştı. Soluk soluğa kalmış birinin sesi geliyordu, derken hızlı yürüyen birinin ayak sesleri duyuldu ve Kızılsakal, dağın tepesinde yeniden belirdi. Giysisinin önü açıktı, ayakları çıplaktı, yüzü kırmızıydı, kan ter içindeydi. Sürü sürü izleyicileri soluk soluğa kalmış, ardında duruyorlardı, dağın sert kayaları arkasına saklanmışlardı. Yukarda gökkubbe yeniden güzel bir dam oluverdi, ama bu kez, tek bir yıldız vardı, ağız dolusu ateş gibi kocaman duruyordu doğuda. Gün ağarıyordu.</p>

  <p class="block_17">Talaştan yatağında boylu boyunca yatıyordu delikanlı, derin derin soluyordu; günün çetin işinden yorgun, dinleniyordu. Gözkapakları, sabahyıldızı çarpmış gibi bir an açıldı, ama uyanmadı: Düş yine ustaca sarıvermişti onu. Kızılsakal’ın durduğunu görüyordu. Koltuk altlarından, bacaklarından ve derin çizgilerle kaplı dar alnından şıpır şıpır ter damlıyordu. Yorgunluk ve öfkeden buhar çıkıyordu ağzından, küfretmek üzereydi ki, kendini tuttu, küfrü yuttu, öfkeyle homurdandı. «Daha ne kadar bekleyeceğiz, Adonay! Daha ne kadar?» Yine de yatışmamıştı öfkesi. Döndü. Uzun yürüyüş şimşek hızıyla başlamıştı içinde.</p>

  <p class="block_17">Dağlar battı, insanlar yok oldu, düş yeni bir ortama aktarıldı ve uyuyan delikanlı, evinin kamışla örtülü alçak damı üstünde Kenan Ülkesi’nin açıldığını gördü: işlenmiş bir hava gibi renk renk, gösterişli süslerle bezeli, ürperen Kenan Ülkesi... Güneye doğru kıvrılarak uzanan İdumea Çölü pars sırtını andırıyordu. Ötede Ölü Deniz, koyu ve zehirli, ışığı boğuyor, içiyordu. Daha ötede, Yahova’nın buyruklarının meydana getirdiği hendeklerle çevrili, insanlık dışı Kudüs vardı. Tanrı’nın kurbanlarının, kuzuların ve peygamberlerin kanları kaldırımlı sokaklardan sel gibi akıyordu. Derken Samiriye geliyordu: Pis, puta tapanlarla dolu; ortasında da bir kuyu vardı, allıklı pudralı bir kadın su çekiyordu; en sonra da, ta kuzeyde: Güneşli, kendi halinde, yemyeşil Galile. Düşün bir ucuna, Tanrı’nın can damarı, Erden Irmağı akıyordu: Bu ırmak, kum çöllerine, meyve bahçelerine, Vaftizci Yahya’ya, Samiriyeli zındıklara, fahişelere ve Genasaretli balıkçılara, fark gözetmeksizin su veriyordu.</p>

  <p class="block_17">Delikanlı, kutsal toprağı görmek için heyecana kapıldı uykusunda. Dokunmak üzere elini uzattı, ama çiy, rüzgâr ve ta başlangıçtan var olan insan isteklerinden meydana gelmiş Vaadedilen Ülke, tüy gibi yumuşak bir karanlık içinde sönüp gitti. Gözden kaybolunca, küfürler, böğürtüler işitti, sert kayalar ile firavun incirleri ardından insan sürülerinin çıktığını gördü, tamamıyla değişmiş, tanınmayacak hale gelmişlerdi. Devler nasıl da ezilip büzülmüş, nasıl da iğri büğrü biçimlere girmişlerdi! Bunlar, soluk soluğa kalmış cüceler, soluğu tükenen cinlerdi, sakalları yerleri süpürüyordu. Her birinin elinde tuhaf birer işkence aleti vardı. Kimi demir kakmalı, kanlı, meşin kemerler; kimi kama ve üğendire, kimi de iri başlı çiviler taşıyordu.</p>

  <p class="block_17">Kızılsakal eğildi, gözlerini üzerlerinde gezdirdikten sonra, hor gören bir davranışla iri kemikli başım salladı. Uyuyan delikanlı onların düşüncelerini okuyordu: İnanmıyorlardı. Alçalmış olmalarının nedeni buydu, delikanlının kaygısı buydu: İnanmıyorlardı.</p>

  <p class="block_17">İri, kıllı elini uzattı.</p>

  <p class="block_17">«Bakın!» dedi, aşağılarda uzanan, sabahın ak kırağısı ile örtülü ovayı göstererek.</p>

  <p class="block_17">«Bir şey görmüyoruz, reis. Kapkaranlık.»</p>

  <p class="block_17">«Bir şey görmüyor musunuz? Peki, inanmıyor musunuz?»</p>

  <p class="block_17">«İnanıyoruz, reis, inanıyoruz. Seni izleyişimiz bundan. Ama bir şey gördüğümüz yok.»</p>

  <p class="block_17">«Bir kez daha bakın hele!»</p>

  <p class="block_17">Elini bir kılıç gibi indirerek, ak kırağıyı deldi ve ovanın örtüsünü kaldırdı. Mavi bir göl uzanıyordu. Kırağı örtüsünü üzerinden atarken gülümsüyor, ışıldıyordu. Çakıllı kıyılarının çevresinde ve ekin tarlalarının ortasında, içi dolu, koca koca yuvalar, köyler ve köycükler pırıl pırıldı.</p>

  <p class="block_17">«İşte orada,» dedi reis, yeşil çimenlerle çevrili büyük bir köyü göstererek. Köye üstten bakan üç yel değirmeni, şafakta kanatlarını açmış, dönüp duruyordu.</p>

  <p class="block_17">Uyuyanın esmer, buğday tenli yüzü, birden dehşete büründü. Düş, gözkapaklarının üstüne oturmuş, kıpırdamadan duruyordu. Kovmak için elini gözlerine götürdü, uyanmaya çalıştı. «Düş bu,» diye düşünüyordu, «uyanıp kurtulmam gerek ondan.» Ama minik adamlar, çevresinde dönüp duruyorlar, bir türlü ayrılmak istemiyorlardı. Vahşi yüzlü Kızılsakal, şimdi onlara hitap ediyordu; bir yandan da aşağı ovadaki büyük köye meydan okur gibi parmağını sallıyordu.</p>

  <p class="block_17">«İşte orada! Orada saklı, çıplak ayaklı, paçavralar içinde; marangozluk numarası yapıyor, sanki o değil. Paçasını kurtarmaya çalışıyor, ama yağma mı var, bizden kaçabilir mi; gördü bir kez onu Tanrı’nın gözleri! Haydi çocuklar, yürüyün, tutalım onu.»</p>

  <p class="block_17">Ayağını kaldırdı; adımını atacaktı ki, cüceler kollarına, bacaklarına sarılıverdiler. Ayağını yeniden indirmek zorunda kaldı.</p>

  <p class="block_17">«Paçavralar içinde çok kişi var reis, çıplak ayakla dolaşan bir sürü insan, sürülerle marangoz var. Kim olduğunu belirtecek bir ipucu ver bize. Neyin nesidir? Nerede oturur? Böylece, biz de tanıyabilelim. Yoksa yerimizden kıpırdamayız. Bunu iyi bilesin reis, bir adım bile atmayız yoksa, yorulduk bittik artık.»</p>

  <p class="block_17">«Sarılarak bağrıma basıp, öpeceğim onu. İşte size ipucu. Haydi şimdi yürüyün, koşun bakalım! Ama ses çıkarmadan, bağırıp çağırmadan. Şimdi uyuyor. Dikkat edin, uyanıp da kaçıvermesin. Tanrı adına çocuklar, yakalayın onu!»</p>

  <p class="block_17">«Olur reis, olur!» diye bağrıştı cüceler hep bir ağızdan, harekete hazır koca ayaklarını kaldırdılar. Ama aralarından biri, dikenli tacı taşıyan, sıska, şaşı, kambur cüce bir çalıya sarılmış, gitmek istemiyordu bir türlü.</p>

  <p class="block_17">«Bir yere kıpırdamam ben,» diye bağırıyordu. «Bıktım usandım artık! Kaç gecedir peşindeyiz. Az mı ülke aştık, köy aştık. Sayın da görün: İdumea Çölü’nde Essene manastırlarını bir bir taradık; Beytanya’dan geçtik, az kalsın boşuna Lazarus’u öldürecektik; Erden’e vardık, ama Vaftizci, ‘Aradığınız adam ben değilim, gidin buradan,’ diye kovdu bizi. Orayı bırakıp Kudüs’e daldık, Annas ile Kayfa saraylarını, Yahudi Fakihleri’nin, Ferisiler’in evlerini aradık! Serserilerden, yalancılardan, hırsızlardan, fahişelerden, canilerden başka kimseyle karşılaşmadık. Oradan da ayrıldık. Lanetli Samiriye’yi bir solukta geçip, Galile’ye vardık. Bir çırpıda Magdala’yı, Kanayı, Kefernahum’u, Beytsayda’yı fethettik. Kulübe kulübe dolaştık, kayıklara bir bir baktık, en erdemli kişiyi, en Tanrı’dan korkan’ı aradık. Onunla her karşı karşıya geldiğimizde, yüzüne bağırdık: ‘O’sun sen, ne diye saklanıyorsun, kalk da İsrail’i kurtar!’ Ama taşıdığımız aletleri görür görmez kanı donuyordu. Tekme savuruyor, tepiniyor, çığlıklar atıyordu: ‘Ben değilim! Ben değilim!’ diye. Paçasını kurtarmak için de, şaraba, kumara ve kadına veriyordu kendini. Sarhoş oluyor, sövüp sayıyor, kadınlarla düşüp kalkıyordu; sırf, günahkâr olduğunu, aradığımızın O olmadığını bize göstermek için... Kusura bakma ama reis, orada da aynı şeyle karşılaşacağız. Boşuna kovalayıp duruyoruz onu. Bulamayacağız: Çünkü henüz doğmadı O.»</p>

  <p class="block_17">Kızılsakal onu ensesinden yakaladığı gibi havaya kaldırıp, epey bir süre öylece tuttu. «Seni gidi şüpheci Tomas seni,» dedi gülerek, «doğrusu hoşuma gidiyorsun.»</p>

  <p class="block_17">Ötekilere döndü:</p>

  <p class="block_17">«O üğendire, biz ise yük hayvanıyız. Bırakın dürtsün bizi, dürtsün de, hiçbir zaman rahata huzura kavuşmayalım.»</p>

  <p class="block_17">Dazlak Tomas, duyduğu acıdan çığlık çığlığaydı; Kızılsakal bıraktı onu yere. Yeniden gülerek, gözlerini benzeşmeyen yaratıklarla dolu sürü üstünde gezdirdi.</p>

  <p class="block_17">«Kaç kişiyiz?» diye sordu. «On iki: İsrail’in her kabilesinden bir kişi var. Şeytanlar, melekler, inler cinler, cüceler... Tanrı’nın bütün yaratıkları ve ucubeleri. Seç seç al!»</p>

  <p class="block_17">Keyfi yerindeydi; yuvarlak, şahin bakışlı gözleri ışıl ışıldı. İri elini uzatarak, çevresindekileri öfkeyle omuzlarından tutup bir bir havaya kaldırıyor, tepeden tırnağa kadar, gülerek süzüyordu. Birini bırakır bırakmaz, ötekine yapışıyordu.</p>

  <p class="block_17">«Sen yok musun sen, varyemez seni, arabozucu, aç kurt; Hazreti İbrahim’in ölümsüz çocuğuyla sen, kabadayı, geveze, doymak bilmez herif ve sen, yüreksiz sofu seni; adam öldürmeyişiniz, hırsızlık yapmayışınız, kadınlarla düşüp kalkmayışınız hep korkaklığınızdan. Bütün erdemleriniz korkaklığınızdan... Ve sen, gık demeden sopaya katlanan zavallı eşek: Dayan bakalım, açlığa, susuzluğa, soğuğa, kırbaca, dayan dayanabildiğince. Çalışkanlığına diyecek yok, onur monur hak getire, yağcı seni. Bütün erdemlerin yoksulluğundan doğma... Ve sen kurnaz tilki, Yahova’nın inine, Arslan barınağına giremiyor, dışarda duruyorsun... Ve sen, safdil koyun: meleyerek, seni yiyecek olan bir Tanrı’nın peşinden gidiyorsun... Ve sen Levi: şarlatan, Tanrı tüccarı, kiloyla Tanrı satan; sarhoş olup da sana keselerini ve yüreklerini açsın diye, ona buna içki yerine Tanrı ısmarlayan meyhaneci, serseriler serserisi!.. Ve sen, kötü niyetli, bağnaz, dik kafalı derviş: kendi yüzüne bakıp bakıp ona secde ediyor, kendine benzediği için ona tapıyorsun... Ve sen, ölümsüz ruhun sarraflık yaptırdığı kimse: eşikte oturuyor, elini torbana daldırıp yoksula sadaka, Tanrı’ya ödünç para veriyorsun. Bir defter tutuyor, içine şöyle yazıyorsun: filan gün, falan saatte, filan miktar florin sadaka verdim. Tanrı’nın önünde açıp da, hesabını sunarak, ölümsüz milyonları toplayabilesin diye, hesap defterinin tabutuna konması için talimat veriyorsun... Ve sen, yalancı, palavracı: Rabb’in bütün buyruklarını ayakaltına alıyorsun, adam öldürüyorsun, çalıp çırpıyorsun, kadınlarla düşüp kalkıyorsun, derken ah u vah ederek ağlamaya başlıyor, dövünüyor, gitarını duvardan alıp, günahını türküye çeviriyorsun. Kurnaz şeytan seni; pekâlâ biliyorsun ki, suçun ne olursa olsun, Tanrı türkü söyleyeni bağışlayıverir; türküye dayanamaz çünkü... Ve sen Tomas, butlarımızdaki sivri üğendire... Ve ben, ben: çılgın, mecnun herif, aklımı oynattım; çoluğumu çocuğumu bırakıp, Mesih’i aramaya çıktım! Hepimiz şeytanlar, melekler, inler cinler, cüceler, hepimiz gerekliyiz büyük amacımız için... Haydi, çocuklar, yürüyün!»</p>

  <p class="block_17">Bir kahkaha savurdu, avuçlarına tükürüp, koca ayaklarını kaldırdı.</p>

  <p class="block_17">«Haydi çocuklar!» diye yeniden bağırıp, Nâsıra’ya inen bayırdan aşağı koşmaya başladı.</p>

  <p class="block_17">Dağlar, insanlar, duman oluverdiler. Uyuyanın gözleri düşsüz bir karanlığa boğuldu. Şimdi, sonsuz uykusunda, dağdan aşağı inen koca ayak seslerinden başka şey duyulmuyordu.</p>

  <p class="block_17">Yüreği küt küt atıyordu. Derinlerden kulak yırtıcı bir haykırış duydu: «Geliyorlar! Geliyorlar!» Sıçrayarak uyandı (uykusunda öyle geldi ona), tezgâhını kapının önüne yerleştirdi; alet edevatını da testerelerini, planyalarını, rendelerini, çekiçlerini, tornavidalarını üstüne yığdı, tepesine de o sırada yapmakta olduğu koca bir çarmıhı yerleştirdi. Derken yeniden talaş ve tahta kırpıntılarına döndü, içine sokulup bekledi.</p>

  <p class="block_17">Tedirgin edici, tuhaf bir durgunluk vardı ortalıkta. Çıt yoktu. Tanrı’nın sesini duymak bir yana, köylülerin soluk alışını bile işitmiyordu. Her şey, uyanık duran şeytan bile, karanlık, dipsiz, kör bir kuyuya düşmüştü. Bu uyku muydu yoksa ölüm mü? Ölümsüzlük mü, yoksa Tanrı mı? Delikanlı dehşet içindeydi, tehlikeyi görüyordu; kendisini kurtarmak için, boğulmak üzere olan zihnine var gücüyle erişmeye çalışıyordu; derken uyandı.</p>

  <p class="block_17">Kan ter içindeydi. Düşten hiçbir şey kalmamıştı aklında. Bütün hatırladığı, birinin arkasına takılmış olduğuydu. Kimdi bu? Tek bir kişi miydi? Bir sürü mü? İnsanlar mı? Şeytanlar mı? Hatırlamıyordu. Elini kulağına götürüp dinlemeye koyuldu. Şimdi köyün soluğu, gecenin sessizliğinde duyuluyordu artık; sürü sürü göğüslerden, sürü sürü ruhlardan çıkmakta olan soluklar. Bir köpek acı acı havladı: Zaman zaman bir ağaç hışırdıyordu rüzgârda. Köyün ucunda bir anne, dokunaklı bir ninni söylüyordu çocuğuna... Gece, bildiği, sevdiği fısıltılarla, iç çekişleriyle doluydu. Yeryüzü konuşuyordu, Tanrı konuşuyordu, delikanlı durgunlaştı. Bir ara, dünyada tek başına kaldığını sanarak korktu.</p>

  <p class="block_17">Ana babasının yattığı bitişik odadan, ihtiyar babasının hırıltıları geliyordu. Uyuyamıyordu adamcağız. Ağzını ezip büzüyor, konuşmak için dudaklarını açıp kapayarak didinip duruyordu. Yıllardır böyle işkence ediyordu kendine, bir insan sesi çıkarmak için çırpınıyordu, yatağında doğrulup oturuyor, diline hâkim olamıyordu bir türlü. Çabalıyor, ter içinde kalıyor, ağzından saçma sapan sesler çıkıyor, ara sıra da uzun çabalardan sonra, ümitsizlik içinde, her bir hecesini ayrı ayrı söyleyerek bir tek kelime çıkarabiliyordu, hep aynı kelimeydi çıkardığı, tek bir kelime: Adonay, Adonay. Sadece Adonay... Kelimeyi tamamlayınca bir iki saat rahata kavuşuyor, derken yeniden çabalamaya, ağzı yeniden açılıp kapanmaya başlıyordu.</p>

  <p class="block_17">«Suç bende... Suç bende,» diye mırıldanıyordu delikanlı, gözleri yaşla dolu.</p>

  <p class="block_17">Gecenin sessizliğinde, oğul babasının acısını duyuyordu. Babası da aynı acıyı duyuyor, ister istemez terlemeye, dudaklarını açıp kapamaya başlıyordu. Kendisi de aynı şeyi yapabilsin diye, gözlerini kapayıp babasının hareketlerine kulak veriyordu. İhtiyarla birlikte ahlıyor, ümitsizlik içinde belli belirsiz sesler çıkarıyor, derken uykuya dalıveriyordu.</p>

  <p class="block_17">Uyku yeniden üstüne abanınca, ev şiddetle sarsılıyordu; tezgâh devriliyor, alet edevat, çarmıh yere yuvarlanıyor, kapı açılıyor ve Kızılsakal, koca vahşi kahkahasıyla, kollarını iki yana açmış, eşikte bekliyordu.</p>

  <p class="block_17">Delikanlı bağırarak uyandı.</p>

  <p class="block_17">Talaşların üstüne oturup sırtını duvara verdi. Başının üzerinden, iki sıra, sivri çivi kakmalı bir kayış sarkıyordu. Geceleyin tedirgin olmasın, münasebetsizlikler yapmasın diye, her akşam uykuya dalmadan önce vücudunu kırbaçlar, kan içinde bırakırdı.</p>

  <p class="block_17">Titrer gibi oldu. Düşünde yine ne gibi baştan çıkartıcı şeyler gördüğünü hatırlamıyordu, ama büyük bir tehlikeden kaçtığının farkındaydı. «Dayanamıyorum artık, yeter...» diye mırıldandı gözlerini göğe kaldırıp, içini çekerek. Ağaran günün belirsiz, soluk ışığı kapının çatlaklarından süzüldü ve tavanın tatlı sarı kamışlarına fildişimsi, tuhaf cilalı bir hoşluk verdi. «Dayanamıyorum artık, yeter,» diye mırıldandı yeniden, öfkeyle dişlerini sıkarak. Gözlerini havaya dikti ve birden bütün hayatı, önünden şerit gibi geçti: Babasının nişanlandığı gün çiçek açmış olan asasını, derken inme indiren yıldırımı; sonra annesinin, gözleri oğluna takılı, söz söylemeden bakıp durduğunu hatırladı. Ama kadının dile getiremediği yakınmalarını duyuyordu: Haklıydı kadın! Gece gündüz demiyor, günahları yüreğine bıçak gibi saplanıyordu. Korkuyu, geri kalan tek şeytanı yenmek için boşu boşuna uğraşmıştı. Ötekileri yenmişti: Yoksulluğu, kadınlara karşı duyduğu isteği, gençlik zevklerini, yuva mutluluğunu. Hepsine de üstün gelmişti; bir korku kalıyordu. Onu da yenebilseydi, ah! Büyümüştü artık: Zamanı gelmişti.</p>

  <p class="block_17">«Babama inme inmesine sebep benim,» diye mırıldandı, «Magdalena’nın fahişeliğe düşmesine sebep benim; İsrail’in hâlâ boyunduruk altında olmasına sebep ben...</p>

  <p class="block_17">Bir horoz, haham amcasının oturduğu bitişik evde olacaktı, damda kanat çırptı, kızgın kızgın öttü durdu. Fazla uzun süren geceden bıktığı, artık güneşi istediği belliydi.</p>

  <p class="block_17">Delikanlı duvara dayanıp kulak verdi. Evlere ışık vuruyor, kapılar açılıyor, sokaklar canlanıyordu. Topraktan ve ağaçlardan yavaş yavaş sabah mırıltıları yükseliyor, evdeki çatlaklardan dışarı sızmaya başlıyordu: Nâsıra uyanıyordu. Birden bitişik odadan bir inilti duyuldu, iniltiyi de hahamın haykırışı izledi. Tanrı’yı uyarıyordu, İsrail’e verdiği sözü hatırlatıyordu ona. «İsrail’in Tanrısı, İsrail’in Tanrısı, daha ne kadar bekleyeceğiz?» diye bağırdı haham; delikanlı, dizlerinin zemin tahtalarına zangır zangır vurduğunu duydu.</p>

  <p class="block_17">Başını salladı. «Dua ediyor,» diye mırıldandı, «secde ederek Tanrı’ya sesleniyor: Birazdan güm güm vurur duvara, secde etmeye başlamamı söyler.» Öfkeyle kaşlarını çattı. «Tanrı’yla uğraşmam yetmiyormuş gibi, bir de insanlarla uğraşmak zorundayım.» Öfkeli hahama uyandığını, dua etmekte olduğunu belirtmek için, bölme duvarına yumruk indirdi.</p>

  <p class="block_17">Ayağa sıçradı. Üzerindeki yamalı entari omuzundan aşağı kaydı, vücudu göründü: Sıska, güneşten yanmış, kara kızıl kamçı izleriyle dolu. Utandı, acele toparlandı, çıplak etini örttü.</p>

  <p class="block_17">Soluk sabah ışığı tepe penceresinden sızarak üstüne doğru geldi, tatlı tatlı yüzünü aydınlattı. Baştan başa metinlik, gurur ve acı... Yanaklarındaki ayva tüyü, kıvırcık kömür karası bir sakal oluvermişti. Gaga burunlu, kalın dudaklıydı; aralık duran dudakları arasından, dişleri ışıkta bembeyaz parlıyordu. Güzel bir yüz değildi bu, ama esrarlı, tedirgin edici bir büyüsü vardı. Tedirginlik havası veren şey, kirpikleri miydi acaba? Sıktı, uzun uzundu, yüzüne baştanbaşa, garip, mavi bir gölge düşürüyordu. Yoksa gözleri miydi buna sebep? Kapkara, iri gözlerdi bunlar, ışık ve karanlık doluydu, yılgınlık ve tatlılık dolu. Yılan gözü gibi ışıldıyor, uzun kirpiklerinin arasından bakıyor, insanı allak bullak ediyorlardı.</p>

  <p class="block_17">Koltuk altlarına ve sakalına takılmış olan talaşları silkti. Ağır ağır yürüyen ayak sesleri işitti. Birileri geliyordu, tanıyordu onları. «Yine o», diye inledi tiksinerek, «yine geliyor. Ne istiyor benden?» Kulak vermek için, sürünerek kapıya doğru gitti, ama dehşet içinde çakıldı kaldı oracıkta. Tezgâhı kim koymuştu kapının ardına, üstüne de çarmıh ile alet edevatları kim yığmıştı? Kim? Ne zaman? Gece, inlerle cinlerle, düşlerle doluydu. Biz uyuyoruz, onlarsa kapıları açık buluyorlar, diledikleri gibi girip çıkıyorlar, evlerimizi, beyinlerimizi altüst ediyorlardı.</p>

  <p class="block_17">«Dün gece biri gelmişti düşümde,» diye mırıldanır gibi oldu, sanki hâlâ oradaydı gelen, onu duyabilirdi. Biri gelmişti. Tanrı’ydı herhalde, Tanrı... Yoksa şeytan mıydı? Kim ayırabilirdi ki onları? Yüz değiştirip dururlardı, Tanrı bazen baştanbaşa karanlığa bürünürdü, şeytansa aydınlığa; insanın zihni de allak bullak olurdu. Ürperdi. İki yol vardı. Hangi yöne dönmeliydi, hangi yoldan gitmeliydi?</p>

  <p class="block_17">Ağır ayak sesleri yaklaşmaya devam ediyordu. Delikanlı kaygı içinde bakındı. Saklanacak, kaçacak bir yer arıyordu. Korkuyordu o adamdan, gelmesini istemiyordu; çünkü derinlerinde, kapanmak bilmeyen bir yara vardı. Çocukken, bir gün oyun oynarken, kendinden üç yaş büyük olan arkadaşı onu yere yuvarlamış, dövmüştü. Yerden kalktıktan sonra ağzını açmamıştı, ama bir daha da öteki çocuklarla oyun oynamamıştı. Utanmış, ürkmüştü. Evinin bahçesinde yapayalnız büzülüp kalmış, bir gün utancını nasıl temizleyeceğini, onlardan üstün olduğunu nasıl göstereceğini, onları nasıl geçeceğini kurmaya başlamıştı. Bunca yıldan sonra, yara hâlâ kapanmamış, kanı durmamıştı.</p>

  <p class="block_17">«Hâlâ peşimde demek,» diye mırıldandı. «Ne ister benden? Sokmayacağım içeri.»</p>

  <p class="block_17">Bir tekmeyle aralandı kapı. Delikanlı ileri atıldı. Var gücüyle tezgâhı oradan kaldırdı ve kapıyı açtı. Kıvırcık, kızıl sakallı, göğsü bağrı açık, çıplak ayaklı, kırmızı yüzlü, ter içinde kalmış, iriyarı bir adam duruyordu eşikte. Elinde tuttuğu közlenmiş mısırdan kopardığı mısır tanesini çiğneyerek atölyeye’ göz gezdirdi, duvara dayalı çarmıhı görünce kaşları çatıldı. Derken ayağını ileri uzatıp içeri girdi.</p>

  <p class="block_17">Bir şey demeden köşeye çömeldi, delicesine dişlemeye koyuldu mısırını. Deminden beri ayakta duran delikanlı başını ona döndürmüyor, açık kapıdan, zamansız uyanan dar sokağa bakıyordu. Henüz toz kalkmamıştı havaya: Yer ıslaktı, burcu burcu kokuyordu. Gece çiyi ile şafak ışığı, karşıdaki zeytin ağacının yapraklarından aşağı süzülüyordu; başlan başa gülüyordu ağaç. Delikanlı kendinden geçmiş, sabah havasını soluyordu.</p>

  <p class="block_17">Kızılsakal döndü.</p>

  <p class="block_17">«Kapıyı kapat,» diye gürledi. «Sana söyleyeceklerim var.»</p>

  <p class="block_17">Delikanlı o vahşi sesi duyunca titredi. Kapıyı kapattı, tezgâhın kenarına ilişip bekledi.</p>

  <p class="block_17">«Geldim,» dedi Kızılsakal. «Her şey hazır.»</p>

  <p class="block_17">Mısır koçanını fırlatıp attı. Sert, mavi gözlerini kaldırarak delikanlıya dikti, buruş buruş olmuş tombul elini uzattı.</p>

  <p class="block_17">«Ya sen? Sen de hazır mısın?»</p>

  <p class="block_17">Ortalık aydınlanmıştı. Delikanlı şimdi Kızılsakal’ın kaba, kararsız yüzünü daha iyi görüyordu. Tek bir yüz değildi bu, ikiydi. Yarısı gülerken, yarısı meydan okuyordu, yarısı acı çekerken, yarısı kaskatı, kıpırdamadan duruyordu; ikisi bir an için uzlaşsa dahi, altında, Tanrı’yla şeytanın boğuştuğu seziliyordu.</p>

  <p class="block_17">Delikanlı cevap vermedi. Kızılsakal dehşetli bir bakış fırlattı ona.</p>

  <p class="block_17">«Hazır mısın?» diye sordu yeniden. Cevap versin diye kolundan tutup sarsmak için kalkmak üzereydi. Ama o doğrulmadan bir boru sesi duyuldu, dar sokağa atlılar daldı, arkasından da Romalı askerlerin ağır, uyumlu yürüyüşleri işitildi. Kızılsakal yumruğunu sıkarak tavana doğru kaldırdı.</p>

  <p class="block_17">«İsrail’in Tanrı’sı!» diye böğürdü, «Zamanı geldi artık. Bugün olmalı! Yarını bekleyemeyiz! Bugün!»</p>

  <p class="block_17">Yeniden delikanlıya döndü.</p>

  <p class="block_17">«Hazır mısın?» diye sordu bir kez daha; cevabını bekledi:</p>

  <p class="block_17">«Hayır, hayır, bırak çarmıhı, bırak diyorum! Halk toplandı. Barabbas adamlarıyla birlikte dağlardan indi. Hapishaneye dalıp Partizan’ı<sup class="calibre4"><sup class="noteref" id="back_note_1"><a class="calibre5" href="../Text/index_split_012.html#note_1" title="1">1</a></sup></sup> kaçıracağız. Mucize işte o zaman yer alacak, başını sallayıp durma öyle, işte o zamanlar yer alacak. Sor bak haham amcana. Dün hepimizi havrada topladı; zâtı âlileri niye teşrif etmediler? Ayağa kalkarak şöyle dedi: ‘Elimiz kolumuz bağlı durdukça, Mesih’i beklemeyin. Mesih’ in gelmesini istiyorsak, Tanrıyla insanlar el ele vermeli, birlikte uğraşmalı!’ Böyle dedi işte, sen de duymuş ol. İkisinin de uğraşması gerekiyor, birlikte hem! Anladın mı?»</p>

  <p class="block_17">Delikanlıyı kolundan tutarak sarstı.</p>

  <p class="block_17">«Duydun mu dediğimi? Aklın nerede kuzum? Orada olaydın da işiteydin amcanın sözlerini, o zaman belki kendine gelirdin zavallıcık! Kâfir Romalıların bugün çarmıha gerecekleri Partizan’ın, nicedir beklediğimiz o varlık olabileceğini söyledi. Ona yardıma koşamazsak, kim olduğunu açıklamadan ölüp gidecek. Ama koşup kurtarırsak, mucize yer alacaktır. Ne mucizesi mi? Paçavraları fırlatıp bir kenara atacak ve Davud’un kral tacı başında parlayacak! O söyledi bütün bunları, sen de duymuş ol. Sözleri hepimize dokundu, ağladık. İhtiyar haham elleri göğe kaldırıp haykırdı: ‘İsrail’in Tanrı’sı, bugün olmalı, yarını bekleyemeyiz, bugün!’ Hepimiz de ellerimizi havaya kaldırdık, göğe baktık, seslendik, meydan okuduk ve ağladık: ‘Bugün olmalı, yarını bekleyemeyiz, bugün!’ İşitiyor musun, marangozun çocuğu, yoksa boş duvara mı konuşuyorum?»</p>

  <p class="block_17">Yarı kapalı gözleri karşı duvarda asılı sivri çivi kakmalı kayışa takılı olan delikanlı kulak kesilmiş, bir şey dinliyordu. Kızılsakal’ın sert ve meydan okuyucu sesinin arkasında, dudaklarını açıp kapayarak boşuna konuşmaya çalışan ihtiyar babasının kaba, boğuk sesi işitiliyordu. Bu iki ses, delikanlının gönlünde birleşti, birden insanlığın bütün mücadelesinin alaydan başka bir şey olmadığını duydu.</p>

  <p class="block_17">Kızılsakal delikanlıyı omuzundan yakalayarak itti.</p>

  <p class="block_17">«Aklın nerde yine, falcı seni? Amcan Simun’un söylediklerini duymadın mı?»</p>

  <p class="block_17">«Mesih böyle gelmez,» diye mırıldandı delikanlı. Gözleri şafağın tatlı pembe ışığıyla yıkanan, yeni yapılmış çarmıha takılmıştı şimdi. «Hayır, Mesih böyle gelmez. Paçavralarını bırakmaz hiçbir zaman, kral tacı filan giymez o. Kurtarılması imkânsız olduğundan da, insan olsun Tanrı olsun onu kurtarmaya koşmayacaktır. Ölecektir; paçavraları içinde ölecektir ve herkes ona bağlı olan bile tek başına bırakacaktır onu. Çıplak bir dağın tepesinde, başında dikenli taç, yapayalnız ölecektir.»</p>

  <p class="block_17">Kızılsakal dönerek şaşkınlık içinde ona baktı, yüzünün yarısı parıldıyor, yarısı karanlık içinde yüzüyordu.</p>

  <p class="block_17">«Nereden biliyorsun?» diye sordu. «Kim dedi sana?»</p>

  <p class="block_17">Cevap vermedi delikanlı. Dışarısı apaydınlıktı şimdi. Tezgâhtan atladı, bir avuç çivi aldı, çekici kaptı, çarmıha yanaştı. Ama Kızılsakal daha atik davrandı. Bir adımda çarmıha varıp karşısında insan varmış gibi delicesine yumruklamaya, üstüne tükürmeye başladı. Derken yüzünü çevirdi. Sakalı, bıyığı ve kaşları delikanlının yüzüne battı.</p>

  <p class="block_17">«Utanmıyor musun?» diye bağırdı. «Nâsıra’da, Kana’da, Kefemahum’daki bütün marangozlar, Partizan için çarmıh yapmaktan kaçındılar; sense... Utanmıyor musun, korkmuyor musun? Diyelim ki, Mesih geldi de seni çarmıhı yaparken gördü, diyelim ki bu Partizan, bugün çarmıha gerilecek Yahudi, Mesih’in ta kendisi... Niye ötekiler gibi sen de Romalı yüzbaşıya: «İsrail’in kahramanları için çarmıh yapmam ben,» diye cevap vermedin?»</p>

  <p class="block_17">Dalgın duran marangozu omuzundan tuttu:</p>

  <p class="block_17">«Niye cevap vermiyorsun? Nereye bakıp duruyorsun öyle?»</p>

  <p class="block_17">Duvara doğru iterek alçaltıcı sözler söylemeye başladı:</p>

  <p class="block_17">«Korkağın birisin,» dedi acı bir alayla, «Korkaksın, korkak; başka bir şey değil! Toplaşan, hayatın beş para etmez!»</p>

  <p class="block_17">Tiz bir ses çınladı havada... Kızılsakal delikanlıyı bırakıp, kapıya dönerek dinledi. Gürültüler geliyordu dışarıdan: Kadın erkek sesleri, büyük bir kalabalık, Münadi! Münadi! diye bağrışıyordu; derken o tiz ses yeniden çınladı havada:</p>

  <p class="block_17">«İbrahim’in, İshak’ın, Yakup’un çocukları, imparatorun buyruğuna kulak verin! İşyerlerinizi, meyhanelerinizi kapatın, tarlalarınıza gitmeyin. Anneler yavrularını alsın, ihtiyarlar asalarına yapışsın, gelin hepiniz! Topallar, sağırlar, inmeliler; gelin görün, görün efendimiz İmparatora dileriz uzun ömürlü olsun, el kaldıranlar nelere uğruyor; şu habis, şu başkaldıran Yahudi nasıl ölecek, gelip görün!»</p>

  <p class="block_17">Kızılsakal kapıyı açtı, kalabalık kulak kesilmiş, dalgalanıp duruyordu: Münadi bir kayanın üstüne çıkmıştı: Sıskaydı, başı açıktı, uzun bir boynu, ipince, uzun bacakları vardı. Kızılsakal Münadi’ye doğru tükürdü. «Dilerim cehennemi boylarsın, hain herif!» diye haykırdı. Kapıyı şiddetle çarpıp delikanlıya döndü. Gözleri öfkeden ateş püskürüyordu.</p>

  <p class="block_17">«Hain kardeşin Simun’la övünebilirsin!» diye gürledi.</p>

  <p class="block_17">«Suç onda değil,» dedi delikanlı pişmanlık havası içinde, «bende suç, bende...»</p>

  <p class="block_17">Bir ara durdu, derken:</p>

  <p class="block_17">«Benim yüzümden kovdu onu annem, benim yüzümden, şimdiyse...</p>

  <p class="block_17">Kızılsakal’ın yüzünün yarısı tatlı bir ifadeye büründü, delikanlıyı anlıyormuş gibi bir an için ışıldadı.</p>

  <p class="block_17">«Bütün bu günahları nasıl ödeyeceksin, zavallıcık?» diye sordu.</p>

  <p class="block_17">Delikanlı uzun süre ağzını açmadı. Dudakları oynuyordu, ama ağzından söz çıkmıyordu.</p>

  <p class="block_17">«Hayatımla, Yahuda, kardeşim,» diyebildi sonunda. «Başka bir şeyim yok ki.»</p>

  <p class="block_17">Kızılsakal ürperdi, tepedeki pencereden ve kapı çatlaklarından ışık giriyordu. Delikanlının iri, kara gözleri pırıl pırıldı; sesinde acı ve korku vardı.</p>

  <p class="block_17">«Hayatınla mı?» dedi Kızılsakal, delikanlının çenesini tutarak. «Başını çevirme öte yana, dur hele. Artık büyüdün, koca adam oldun, gözlerimin içine bak... Hayatınla ha? Ne demek istiyorsun?»</p>

  <p class="block_17">«Hiç.»</p>

  <p class="block_17">Başını indirip sustu. Ama birden:</p>

  <p class="block_17">«Ne olur, sorma bana Yahuda, sorma kardeşim!» dedi.</p>

  <p class="block_17">Yahuda, delikanlının yüzünü avuçları içine aldı. Şöyle bir kaldırdı, bir şey söylemeden bir süre baktı. Derken, yavaşça bırakıp kapıya doğru yürüdü. Birden heyecanlanmıştı.</p>

  <p class="block_17">Dışardaki gürültü gittikçe artıyordu. Çıplak ayak sürtüşlerinden, sandallardan çıkan sesler, kadınların tunç bilezikleriyle ayak halkalarının yarattığı şıngırtıyla dolu havaya karışıyordu. Kızılsakal eşikte durmuş, yan sokaklardan akıp duran insan sürülerine bakıyordu. Herkes köyün öteki ucuna, çarmıha gerilmenin yer alacağı lanetli tepeye tırmanıyordu. Erkekler konuşmuyordu; dişleri arasından lanet okuyarak, asalarını kaldırım taşlarına vuruyorlardı. Aralarında bazıları gömleklerinin altında gizlice bıçak taşıyorlardı. Kadınlar çığlık atıp duruyordu. Çoğu başörtüsünü ensesine indirmiş, saçlarını dökmüş, ağıt okumaya başlamıştı.</p>

  <p class="block_17">Bu sürünün öncüsü, Nâsıralı yaşlı haham Simun’du: Kurumuş, bir iğne bir iplik kalmıştı, yıllar üstüne abanmış, verem kemirip bitirmişti: Sarsılmadan duran ruhunun ayakta tutup çökmesini engellediği kemiklerden meydana gelmiş bir yapı iskelesiydi sanki. Büyük kuş pençelerini andıran iki iskelet el, topuzunda birbirine sarılmış bir çift yılan kabartması olan piskopos asasını sıkıyor, taşlara güm güm indiriyordu. Bu canlı cenaze, çevresine yanan bir şehir kokusu saçıyordu. Gözlerindeki ateşi görseniz, eti, kemiği ve saçı yıkıntı halindeki bütün vücudu alev almış yanıyor sanırdınız; ağzını açıp «İsrail’in Tanrısı!» diye bağırdığı zaman da, başının üstünden dumanlar çıkıyordu... Ardında iki büklüm, iri kemikli ihtiyarlar, asalarıyla, çalıyı andıran kaşlarıyla ve çatal sakallarıyla ilerliyorlardı; en sonra da sağlam erkek ve kadınlar. Çocuklar artçılık ediyorlardı, her birinin elinde bir taş vardı, kiminin de omuzlarına sapanlar asılıydı. Deniz gibi, sessiz, ağır hışırtılarla hep birlikte yürüyorlardı.</p>

  <p class="block_17">Kapının kenarına dayanıp da geçmekte olan erkek ve kadınları görünce Yahuda’nın yüreği kabardı. İşte onlar, diye düşündü. Beynine kan hücum etmişti, işte onlar yaratacaklar mucizeyi, Tanrı ile el ele. Bugün! Yarını bekleyemeyiz, bugün!</p>

  <p class="block_17">İriyarı, dar kalçalı, erkeksi bir kadın kalabalıktan ayrıldı.</p>

  <p class="block_17">Mecnun, yabansı bir görünüşü vardı, entarisi omuzlarından sıyrılmıştı. Yere eğilerek bir taş kapıp var gücüyle marangozun kapısına fırlattı.</p>

  <p class="block_17">«Belanı bulasın, pis çarmıhçı!» diye haykırdı.</p>

  <p class="block_17">Sokak haykırışlarla, küfürlerle doldu baştanbaşa, çocuklar sapanlarını omuzlarından indirdiler. Kızılsakal kapıyı güm diye kapattı.</p>

  <p class="block_17">«Çarmıhçı! Çarmıhçı!» diye sesler geliyordu dört bir yandan, kapıysa, taşlardan gümbür gümbür sarsılıyordu.</p>

  <p class="block_17">Delikanlı, çarmıhın önüne eğildi ve çekicini kaldırıp indirerek, sokaktan gelen yuhalan ve küfürleri duymak istemiyormuş gibi var gücüyle vurarak çarmıhı çiviledi. İçi kaynıyordu; burun kemiği boyunca kıvılcımlar çıkıyordu. Kendinden geçmiş, çekici indirip duruyor, alnından oluk gibi ter boşanıyordu.</p>

  <p class="block_17">Kızılsakal diz çöküp kolunu tuttu, çekici şiddetle çekip aldı elinden. Çarmıha da vurarak yere yuvarladı.</p>

  <p class="block_17">«Hâlâ onu getirmekte inat ediyor musun?»</p>

  <p class="block_17">«Evet.»</p>

  <p class="block_17">«Utanmıyor musun?»</p>

  <p class="block_17">«Hayır.»</p>

  <p class="block_17">«Bırakmam ki seni. Paramparça ederim çarmıhı.»</p>

  <p class="block_17">Bakındı, kolunu uzatarak keser aramaya başladı.</p>

  <p class="block_17">«Yahuda. Yahuda, kardeşim,» dedi delikanlı, ağır, yalvarır bir sesle, «engel olma bana.» Sesi birden derinleşmişti; karanlık, tanınmayacak bir ses oluvermişti. Kızılsakal tedirgin olmuştu.</p>

  <p class="block_17">«Ne engeli?» diye sordu sakince. Kaygı içinde delikanlıya bakarak bekledi. Işık şimdi doğru marangozun yüzünü ve çıplak, ince kemikli gövdesini aydınlatıyordu. Dudakları büzülmüştü, sımsıkı kapalıydı, sanki büyük bir çığlığı önlemek istiyordu. Kızılsakal nasıl bir deri bir kemik olduğunu, ne kadar solgun göründüğünü fark etti ve insansever yüreği ona acıdı. Solup gidiyordu, yanakları günden güne içine çöküyordu. Kaç gün geçmişti ki son gördüğünden bu yana? Bir iki gün var yoktu. Genasaret’in köylerinde dolaşmak üzere ayrılmıştı. Kendisi demirciydi, demiri döver, biçimlendirirdi, atlara nal takardı, iki ucu sivri kazmalar, sabah demirleri, oraklar yapardı, ama Partizan’ın çarmıha gerileceğini duyunca, acele Nasıra’ya dönmüştü. Eski arkadaşını nasıl bıraktığını hatırlıyordu, şimdiyse... Ne olmuştu böyle! Gözleri şiş şişti, avurtları çökmüştü! Ya ağzının çevresindeki o acılı ifade?</p>

  <p class="block_17">«Ne oldu sana?» diye sordu. «Niye eridin böyle? Nedir derdin?»</p>

  <p class="block_17">Delikanlı hafifçe güldü. Tanrı, demek üzereydi ki, kendini tuttu. İçindeki büyük çığlık buydu, dudaklarından kaçmasını istemiyordu.</p>

  <p class="block_17">«Boğuşuyorum,» dedi.</p>

  <p class="block_17">«Kiminle?»</p>

  <p class="block_17">«Bilmiyorum... Boğuşuyorum sadece.»</p>

  <p class="block_17">Kızılsakal gözlerini delikanlının gözlerine dikti. Soru soruyor, yakarıyor, meydan okuyordu; ama zifiri karanlık ve avuntu bulamayan korku dolu gözleri cevap vermiyordu.</p>

  <p class="block_17">Birden Yahuda’nın gözleri bulandı. Karanlık konuşmayan gözlerin içine daldıkça, çiçek açan ağaçlar, mavi sular, insan sürüleri görüyor gibiydi; içinde de, ışıldayan gözbebeğinin derinlerinde, çiçek açan ağaçların, suyun ve insanların ardında, gözbebeğinin renkli halkasını baştanbaşa kaplayan kocaman, kara bir çarmıh vardı.</p>

  <p class="block_17">Dimdik ayağa sıçradı, gözleri nerdeyse dışarı fırlayacaktı. Bir şeyler söylemek, sormak istiyordu: Yoksa sen misin?... Sen?.. Dudakları donmuş gibiydi. Delikanlıyı bağrına basıp öpmek istiyordu, ne var ki, havaya uzanmış kolları tahta gibi katılıp kalmıştı.</p>

  <p class="block_17">Derken, delikanlı onu böyle kolları iki yana açılmış, gözleri patlayacak gibi dışarı uğramış, saçları diken diken olmuş bir durumda görünce çığlık attı. Korkunç kâbus zihninin gizli kapısından dışarı uğradı; çarmıh aletleriyle birlikte bütün ucubeler sürüsü, «haydi çocuklar ileri!» sesleri! Kızıl sakallı reisi de tanıyordu: Yahuda idi, başta giden, çılgınca kahkahalar savuran demirci Yahuda.</p>

  <p class="block_17">Kızılsakal’ın dudakları kımıldadı.</p>

  <p class="block_17">«Sen misin? Sen?..» diye kekeledi.</p>

  <p class="block_17">«Ben miyim?.. Kimim?»</p>

  <p class="block_17">Öteki cevap vermedi. Bıyığını çiğneyerek ona baktı, yüzünün yarısı yine ışıl ışıldı, öteki yarısıyla karanlığa gömülmüştü. Doğuşundan belli, hatta daha önceden bu delikanlının çevresindeki belirtiler ve mucizeler kafasında cirit atıyordu: Evlenecek olan adaylar toplandığında birçok başka asâ arasında Yusuf’un asası nasıl da çiçek açan tek asâ olmuştu. Bundan dolayı haham nasıl da mükâfat olarak Meryem’i ona vermişti, kendini Tanrıya adayan o temiz Meryem’i. Derken zifaf gecesinde damada nasıl da yıldırım çarpmış, geline elini sürmesini engellemişti.</p>

  <p class="block_17">Derken, daha sonraları gelin nasıl da beyaz bir zambak koklayıp öyle demişlerdi gebe kalmıştı. Doğumunun arifesinde Meryem nasıl da göklerin açıldığını, meleklerin indiğini ve evinin alçakgönüllü damında kuşlar gibi saf saf dizilip, yuvalar kurup şarkı söylemeye başladıklarını görmüştü; kimi eşiğinde bekçilik ediyor, kimi odasına giriyor, ateş yakıyor, doğacak bebeği yıkamak üzere su ısıtıyordu, kimi de lohusanın içmesi için çorba pişiriyordu...</p>

  <p class="block_17">Kızılsakal yavaşça yaklaştı, durakladı, derken delikanlının üzerine eğildi. Sesinde şimdi özlem, yalvarış ve korku vardı:</p>

  <p class="block_17">«Sen misin? Sen?..» diye sordu bir kez daha, ama sorusunu bitirmeyi yine göze alamadı.</p>

  <p class="block_17">Delikanlı korku içinde lir tir tir titriyordu.</p>

  <p class="block_17">«Ben mi?» dedi, alaylı gülümsemesini tutamayarak. «Beni görmüyor musun? Konuşmayı bile beceremiyorum. Havraya gidecek yürek yok bende. İnsan görür görmez kaçıyorum. Utanmadan Tanrı’nın buyruklarını yerine getirmiyorum. Sebt günü çalışıyorum...</p>

  <p class="block_17">Çarmıhı yerden kaldırdı, doğrulttu ve çekici eline aldı.</p>

  <p class="block_17">«Görüyorsun, değil mi! Çarmıh yapıyor ve çarmıha insan geriyorum.» Bir kez daha gülmeye çalıştı.</p>

  <p class="block_17">Kaygılanmıştı Kızılsakal, susuyordu. Kapıyı açtı. Sokağın öte ucundan yeni bir köylü sürüsü saçı başı darmadağın kadınlar, hasta, ihtiyar erkekler; topalı, körü, cüzzamlısı, Nâsıra’nın geri kalan tortusu belirdi. Onlar da tırmanıyorlardı tepeye soluk soluğa; onlar da çarmıha gerilme tepesine doğru sürünerek ilerliyorlardı... Saat yaklaşıyordu. Buradan ayrılıp halka katılmanın zamanı diye düşündü, ileri atılıp hep birlikte Partizan’ı kurtarmanın zamanı. Kurtarıcının o olup olmadığı anlaşılır böylece... Ama durakladı. Birden serin bir yel esti üzerinden. Olamaz diye düşündü, bugün çarmıha gerilecek adam, İbrani soyunun çağlardır beklediği o kimse olamaz. Yarın! Yarın! Yarın! Nice yıllar yarınınla hapsettin bizi ey İbrahim’in Tanrı’sı. Peki, ama bu yarın dediğin ne zamandır? Ne de olsa insanız biz, dayanma gücümüz bu kadar!</p>

  <p class="block_17">Yabanlaşmıştı. Yüzükoyun çarmıhın üstüne yatmış çivi çakmakta olan delikanlıya öfke dolu bir bakış fırlatarak, ürperti içinde kendisine sordu: Olabilir mi, o olabilir mi, çarmıhçı o olabilir mi? Tanrı’nın hangi yoldan gittiği bilinmez, karanlık ve dolaylıdır onun yolları. O olabilir mi?</p>

  <p class="block_17">Yaşlı kadınlarla sakatların ardından tunç miğferli, ellerinde kalkanlar ve mızraklar, Romalı asker müfrezesi belirdi. Yahudi’ler hor bakışlarla insan sürülerini güdüyordu.</p>

  <p class="block_17">Kızılsakal ateş püskürerek yabansı onlara baktı. Derken delikanlıya döndü. Onu görmek istemiyordu artık: Her şeye sebep oymuş gibi geliyordu.</p>

  <p class="block_17">«Ben gidiyorum!» diye haykırdı, yumruklarını sıkarak. «Sana gelince, nasıl biliyorsan öyle yap çarmıhçı! Korkağın birisin sen, münadi kardeşin gibi beş para etmez hainin birisin! Ama babanı çarptığı gibi Tanrı seni de çarpacaktır ateşle. Benim söyleyeceğim bu kadar; hatırlarsın sözlerimi bir gün.»</p>

  <p class="block_17">Delikanlı bir başına kalmıştı. Çarmıha dayanıp alnının terini sildi. Sesi boğuk boğuk çıkıyordu, soluk soluğa idi. Dünya bir süre çevresinde döndü, derken yeniden durdu. Annesinin ateşi yaktığını duyuyordu, acele yemeği ocağa koyup o da ötekiler gibi çarmıha geriliş sahnesini görmeye koşacaktı. Komşuların hepsi gitmişti. Kocası hâlâ hırıldamakta, dilini döndürmeye çalışmaktaydı; ama sadece gırtlağında can vardı, hırıldayıp duruyordu. Sokağı yeniden ıssızlık basmıştı.</p>

  <p class="block_17">Gözleri kapalı, kendi yüreğinin çarpmasından başka bir şey düşünmeyen ve işitmeyen delikanlı, çarmıha dayalı dururken birden acıyla sarsıldı. Saçlarının altındaki deriye batan, görünmeyen o şahin pençesini yeniden duymuştu. «Yine geldi, yine...» diye mırıldandı ve titremeye başladı. Pençelerin gittikçe battığını, kafasını çatlatarak açtığını ve beynine dokunduğunu duyuyordu. Bağırmamak için dişlerini sıktı: Annesinin yine korkup da çığlıklar atmaya başlamasını istemiyordu. Başını avuçları içine alarak, sanki kaçmasından korkuyormuş gibi sımsıkı tuttu. «Yine geldi, yine...» diye mırıldandı titreyerek.</p>

  <p class="block_17">İlkin, ta başta on iki yaşına bastığı zaman havrada ah çekerek terleyip duran büyüklerin yanında oturmuş, Tanrı’nın kelâmını açıklayışlarına kulak vermiş, dinliyordu, tepesinde okşayış gibi pek hafif bir sızlama duymuştu. Gözlerini kapamıştı. Tüylü kanatların sarıp da, onu göğün yedinci katına çıkarması ne büyük mutluluktu! Cenneti âlâ olacak burası! diye düşünmüştü, aşağı bakan gözkapaklarından ve mutlu, aralık duran ağzından sonsuz bir gülümseme akmıştı, bütün yüzü kayboluncaya kadar etini ateşli bir tutkuyla yalayan bir gülümseme. İhtiyarlar bu esrarlı, insan yiyen gülümsemeyi görmüşlerdi de, Tanrı’nın çocuğu pençesine alıp götürdüğünü düşünmüşlerdi. Parmaklarını dudaklarına götürerek susmuşlardı.</p>

  <p class="block_17">Aradan yıllar geçti. O bekledi, bekledi, ama o okşayışı bir daha duymadı; derken bir gün Fısıh bayramıydı, mevsim ilkbahardı, nefis bir gündü. Annesinin köyü Kana’ya kız bakmaya gitmişti. Annesi zorlamıştı onu buna, evlenmesini istiyordu. Yirmi yaşındaydı, yanakları sık, kıvırcık tüylerle kaplıydı, kanı öylesine kaynıyordu ki, geceleri uyuyamaz olmuştu. Annesi bunu fırsat bilmişti, gençliğinin en ateşli çağından faydalanmak istiyordu, gelin seçmeye Kana’ya gitmesi için kandırmıştı onu.</p>

  <p class="block_17">Elinde bir kırmızı gül, ayakta durmuş, yeni yapraklanmış koca bir kavak ağacı altında raks eden köylü kızları seyrediyordu. Durmuş bakarken, kızları birbiriyle karşılaştırırken hepsi de hoşuna gitmişti, ama seçemiyordu bir türlü ardında gevrek bir kahkaha duymuştu birden: Toprağın derinlerinden fışkıran serin bir su. Dönüp bakmıştı. Ayağında kırmızı sandallar, örgüsüz saçlı, ayak bileği kordelasıyla, bilezikleri ve küpeleriyle tepeden tırnağa kadar süslenmiş Magdalena duruyordu karşısında, haham amcasının biricik kızı Magdalena, pupa yelken giden bir yelkenli gibi baştanbaşa donanmıştı. Delikanlının beyni şiddetle sarsılmıştı. «İstediğim işte bu, bu kız!» diye haykırmış, gülü vermek için elini uzatmıştı. Ama tam o sırada o pençeler başına batmış ve iki çılgın kanat tepesinde çırparak şakaklarını sımsıkı kavramıştı.</p>

  <p class="block_17">Çığlık atarak yüzükoyun yere düşmüş, ağzından köpükler gelmeye başlamıştı. Utancından yerin dibine girecek gibi olan annesi oğlunun başına yemenisini atmak zorunda kalmış, kucağına alıp oradan uzaklaşmıştı.</p>

  <p class="block_17">O günden sonra olanlar olmuştu. Dolunayda tarlalarda gezinirken olsun, gecenin sessizliğinde uyurken olsun, hep aynı durumu yaşıyordu; özellikle de bütün acunun çiçek açtığı, mis gibi koktuğu ilkbaharda. Mutlu olabileceği durumlarda, yemek, uyumak, dostlarıyla buluşup gülüşmek, yolda bir kız görüp de, hoşuma gitti, diye düşünmek gibine basit insan zevklerini tadacağı anlarda o pençeler hemencecik üstüne abanıyor, batmaya başlıyor, hevesi de kaybolup gidiyordu.</p>

  <p class="block_17">Ama bu sabahki kadar üstüne abandığını hatırlamıyordu. Tezgâhın altında dertop oldu ve başını göğsüne yaslayıp bir süre öylece kaldı. Dünya batmıştı. İçindeki vızıltıdan ve üstündeki korkunç kanat çırpmasından başka bir şey duymuyordu.</p>

  <p class="block_17">Pençeler gittikçe gevşedi yavaş yavaş, birbiri ardından, önce zihnini, sonra kemiğini, en sonunda da başının derisini bıraktılar. Birden büyük bir rahatlık duydu, çok da yorulmuştu. Tezgâhın altından çıkarak elini başına götürdü ve derisini incelemek için parmaklarını üzerinde gezdirdi. Ona delinmiş gibi geliyordu, ama arayan parmakları tek bir yara dahi bulamayınca durgunlaştı. Ne var ki, elini çekip de ışıkta baktığı zaman ürperdi. Kan damlıyordu parmaklarından.</p>

  <p class="block_17">«Tanrı gazaba geldi,» diye mırıldandı, «gazaba... Kan akmaya başladı.»</p>

  <p class="block_17">Gözlerini kaldırıp baktı: Kimsecikler yoktu. Ama hava keskin keskin yaban hayvanı kokuyordu. Yine geldi... diye düşündü dehşet içinde, her yanımı sarmış, ayaklarımın altında o, başımın üstünde o...</p>

  <p class="block_17">Başını eğerek bekledi. Hava sessiz, hareketsizdi; görünürde bön, zararsız gibi duran ışık, karşısındaki duvarda ve kamış—kirişli tavanda oynuyordu. Ağzımı açmayacağım diye karar verdi kendi kendine, söz söylemeyecekti. Belki bana acır da gider.</p>

  <p class="block_17">Ama bu kararı verir vermez dudakları aralandı ve konuştu. Sesinde yakınma vardı:</p>

  <p class="block_17">«Niye kanımı çekiyorsun? Nedir öfkene sebep? Hiç bırakmayacak mısın peşimi?»</p>

  <p class="block_17">Durdu. İki büklüm, ağzı açık, saçları diken diken, gözleri korku içinde, kulak verdi...</p>

  <p class="block_17">İlkin hiçbir şey olmadı; hava durgundu, sessizdi. Ama sonra yukardan biri ansızın ona seslendi. Elini kulağına götürüp dinledi, işitti ve sanki: Olmaz! Olmaz! Olmaz! dermiş gibi başını şiddetle iki yana salladı.</p>

  <p class="block_17">Sonunda o da açtı ağzını. Sesinde titreklik kalmamıştı:</p>

  <p class="block_17">«Yapamam! Ne okuma bilirim ne bir şey, başıboş gezen biriyim ben, her şeyden korkarım. Yemeğin iyisine, şaraba, kahkaha atmaya bayılırım. Evlenmek, çoluk çocuk sahibi olmak istiyorum... Bırak git beni.»</p>

  <p class="block_17">Kıpırdamadan durdu yine, bekledi.</p>

  <p class="block_17">«Ne dedin? İşitmiyorum.»</p>

  <p class="block_17">Birden üstündeki vahşi sesi yumuşatmak istermiş gibi ellerini kulaklarına kapadı. Cendere içindeki bütün yüzüyle soluğunu tutup işitti... Ve cevap verdi: «Evet, evet korkuyorum... Ayağa kalkıp sana hitap etmemi istiyorsun, değil mi? Ne diyebilirim, nasıl diyebilirim? Diyemem ki, söyledim ya bilgisizin biriyim diye!.. Efendim?.. Gökler hâkimiyeti mi... bana ne gökler hâkimiyetinden... Ben yeryüzünü seviyorum. Evlenmek istiyorum diyorum sana; Magdalena’yı istiyorum, varsın fahişe olsun, Magdalena’yı istiyorum. Onun fahişe olmasına sebep benim, onu kurtaracağım. Kurtarmak istediğim «ulur! Ne yeryüzü, ne bu dünya... Yeter onu kurtarmam! Daha alçak sesle konuş, söylediklerini anlayamıyorum.»</p>

  <p class="block_17">Elini gözlerine siper etti: Tepedeki pencereden giren parlak ışık gözünü kamaştırıyordu. Üzerindeki tavana gözlerini dikmiş bekliyordu. Soluğunu tutmuş dinliyordu, daha fazla şeyler işittikçe yüzü daha bir hoşlukla, tatlılıkla parıldıyordu.</p>

  <p class="block_17">Dili, taze dudakları uyuşuyordu, ansızın bir kahkaha koyverdi.</p>

  <p class="block_17">«Öyle, öyle,» diye mırıldandı, «pek iyi anlıyorsun. Evet, bile bile yapıyorum bunu, bile bile. Benden tiksinmeni, başka birini bulmanı istiyorum; senden kurtulmak istiyorum!»</p>

  <p class="block_17">«Elbette, bile bile,» diye devam ediyordu, konuşmaktan çekinmeyerek, «ömrüm boyunca da çarmıh yapacağım, seçtiğin Mesihler çarmıha gerilebilsin diye!»</p>

  <p class="block_17">Bu sözlerden sonra çivi kakmalı kayışı duvardaki yerinden aldı, beline doladı. Tepedeki pencereye baktı. Güneş artık yükselmişti. Üzerindeki gök çelik gibi sert ve maviydi. Acele etmesi gerekti. Çarmıha geriliş, güneşin bütün kızgınlığıyla abandığı zaman, öğle vakti yer alacaktı.</p>

  <p class="block_17">Diz çökerek çarmıhı omuzuna yerleştirdi, derken kollarıyla sardı. T izlerinden birini kaldırdı, kendini şöyle bir tarttı, kaldırılması sanki imkânsızmış gibi, inanılmayacak derecede ağır geliyordu ona ve kapıya doğru ağır ağır sallanarak yürüdü. Soluk soluğa iki adım altı, derken üçüncü adımı da atarak sonunda kapıya varmış oldu, ama diz bağlan çözülmüştü, başı döndü ve yüzükoyun kapaklanıverdi eşiğin üstüne, çarmıh da üstüne devrildi.</p>

  <p class="block_17">Küçük ev titredi. Tiz bir kadın çığlığı duyuldu içerden; bir kapı açıldı, annesi göründü. Uzun boyluydu, gözleri iri iriydi, esmer, buğday renginde bir teni vardı. Gençliğinin ilk çağını aşmış, sonbaharın tedirginlik verici, balla karışık acı havasına bürünmüştü. Gözlerinin çevresinde mor halkalar vardı, ağzı kararlı, oğlununki gibi kıvrıntılıydı, ama çenesi oğlununkinden daha güçlü ve iradeliydi. Mor keten bir yemenisi, iki uzun gümüş küpesi vardı; biricik mücevheri olan bu küpeler çıngırak gibi sesler çıkarıyordu.</p>

  <p class="block_17">Kapıyı açınca ihtiyar baba göründü ardından. Yatağında oturmuştu, göğsü bağrı çıplaktı, pörsük etleri soluk sarı bir renkteydi, gözleri cam gibi kıpırdamadan duruyordu. Annesi az önce ona yemeğini yedirmişti; yediği ekmek, zeytin ve soğan hâlâ çiğneniyordu ağzında. Göğsündeki kıvırcık beyaz kıllar salya ve ekmek kırıntılarıyla doluydu. Yatağının yanında nişan günü çiçek açan o ünlü asâ duruyordu. Şimdi kurumuş gitmişti.</p>

  <p class="block_17">Anne içeri girip de oğlunu kapaklanmış, çarmıhın altında soluk soluğa görünce tırnaklarını yanaklarına batırdı, kaldırmak için koşacağına, olduğu yerde bakakaldı ona. İkide bir onun bunun kollarında kendisinden geçmiş bir durumda eve getirilmesinden, tarlalarda veya ıssız yerlerde dolaşmak üzere çıkıp gittiğini görmekten, gece gündüz ağzına bir şey koymak istemeyişinden, iş yapmaya yanaşmayışından, gözleri havaya takılı, saatlerce boş boş oturup durmasından usanmıştı; hayatı herhangi bir şey başarmadan geçen bir hayalci, bir uyurgezerdi. Ancak çarmıh için kendisine sipariş verildiğinde bütün varlığıyla işe koyuluyor, gece gündüz çılgınlar gibi çalışıyordu. Havraya gitmez olmuştu, Kana’ya ayak basmak istemiyordu bir daha, şenliklere de gittiği yoktu. Dolunay sırasında zihni bulanıyor, zavallı annesi onun sanki şeytanla kavga ediyormuş gibi kendinden geçmiş bir halde çılgınca hezeyanlara kapıldığını görüyordu.</p>

  <p class="block_17">Cin çarpanları iyi eden kayınbiraderi yaşlı hahama kaç kez yalvarmıştı ayaklarına kapanıp. Yeryüzünün tâ öbür ucundan gelenleri iyi ediyordu. Daha geçen gün ayaklarına kapanmış, yakınmıştı: «Yabancıları iyi ediyorsun da, benim oğluma elini sürdüğün yok» diye.</p>

  <p class="block_17">Haham başını sallamıştı:</p>

  <p class="block_17">«Meryem, oğlunu cin çarpmış değil; ince cinle ilgisi yok, onun işi Tanrıyla. Ben ne yapabilirim ki?»</p>

  <p class="block_17">«İyileşme umudu yok mu bunun?» diye sormuştu zavallı anne.</p>

  <p class="block_17">«Tanrı’dan geldiğine göre, yok.»</p>

  <p class="block_17">«Peki Tanrı niye böyle işkence çektiriyor ona?»</p>

  <p class="block_17">İhtiyar üfürükçü içini çekerek susmuştu.</p>

  <p class="block_17">«Niye işkence çektiriyor?» diye sormuştu bir kez daha.</p>

  <p class="block_17">«Seviyor da ondan,» demişti sonunda ihtiyar haham.</p>

  <p class="block_17">Meryem korku içinde ona bakmış, daha başka sorular</p>

  <p class="block_17">sormak için ağzını açmıştı ki, ihtiyar haham elini dudaklarına götürerek susturmuştu onu.</p>

  <p class="block_17">«Daha fazla soru sorma,» demişti ona. «Tanrı’nın yasası böyle.» Kaşlarını çatıp, gitmesini işaret etmişti başıyla.</p>

  <p class="block_17">Yıllar sürmüştü bu illet. Meryem, annesi olmasına rağmen usanmıştı sonunda, şimdi eşikte yüzükoyun yatan, alnından kan sızan oğlunu görünce yerinden kıpırdamadı. Derin derin içini çekti, oğlu için değildi ama bu, kendi alınyazısı içindi. Öylesine mutsuz olmuştu ki hayatta, ne kocasından görmüştü ne oğlundan. Daha evlenmeden dul kalmıştı, çocuğuna sahip çıkmadan ana olmuştu; şimdi yaşlanmıştı artıkgün geçmiyordu ki saçları daha bir ağarmasın üstelik, gençlik nedir bilmemişti, koca sıcaklığı duymamıştı; bir eş, bir ana olmanın tatlılığını, gururunu yaşamamıştı. Ağlaya ağlaya yaş kalmamıştı gözlerinde. Tanrının takdir ettiği yaş miktarını tüketmişti, oğluna olsun kocasına olsun kuru gözlerle bakıyordu. Ara sıra ağlıyorsa, o da bahardaydı, yalnız başına oturup da yeşil tarlalara bakarak, çiçek açan ağaçlardan gelen güzel kokuları kokladığı zamanlar. Yine de oğlu veya kocası için değildi ağlayışı, boş yere geçip giden ömrü içindi.</p>

  <p class="block_17">Delikanlı kalkmış, giysisinin ucuyla kanı siliyordu. Döndü, haşin haşin bakan annesini gördü ve kızdı. Hiç bağışlamak bilmez o bakışını, acıyla sımsıkı kapadığı dudaklarını iyi tanıyordu. Dayanamıyordu artık. O da bıkmıştı inmelilerden, avutulamayan analardan ve her günkü alçaltıcı azarlanmalardan: Ye, iç! Çalış! Evlen!</p>

  <p class="block_17">Annesi sımsıkı kapalı duran dudaklarını araladı:</p>

  <p class="block_17">«İsa,» dedi suçlarcasına, «bu sabah yine kiminle cebelleşiyordun?»</p>

  <p class="block_17">Oğlan ağzından kötü bir söz kaçırmamak için dudaklarını ısırdı. Kapıyı açtı, güneş girdi, aynı zamanda çölden yükselen, yakıcı, toz yüklü bir rüzgâr da içeri daldı. Bir şey söylemeden alındaki teri ve kanı sildi, çarmıhı kaldırdı.</p>

  <p class="block_17">Annesi saçlarını kürek kemikleri üstüne döktü. Eliyle sıvazladı, sonra yemenisinin altında topladı ve oğluna doğru bir adım attı. Ama ışıkta görür görmez şaşkınlık içinde kaldı. Nasıl da ikide bir dcğişiveriyordu yüzü! O ne akıcılıktı, su gibi! Her gün onu ilk kez görüyormuş gibi oluyordu; alnında, gözlerinde ve ağzında bilinmez bir ışık vardı; bazan mutlu, bazen acı dolu bir gülümseme, obur bir parlaklık alnını, çenesini, boynunu yalıyor, onu yutuyordu.</p>

  <p class="block_17">Bugün büyük kara alevler parlıyordu gözlerinde. Korku içinde bir ara sormak istedi: Kimsin sen? diye, ama kendini tuttu. «Yavrum,» dedi titreyen dudaklarla. Büyümüş oğlunun gerçekten kendi oğlu olup olmadığına bakmak üzere bir şiire sessiz durdu. Ona doğru dönüp bakacak mıydı, onunla konuşacak mıydı? Dönmedi. Ha deyip yüklendi çarmıhı, bu kez sendelemeden, yürüyerek çıktı evden.</p>

  <p class="block_17">Annesi kapı kenarına dayanmış, onun kaldırımdan kaldırıma adım atarak yokuşu çıkışını seyretti. Tanrı bilir bu gücü nereden buluyordu kendinde! Sırtındaki çarmıh değildi, onu götüren iki kanattı.</p>

  <p class="block_17">«Ya Rabbim, Tanrım,» dedi şaşkınlık içinde, «Kim bu? kimin oğlu? Babasına benzemediği gibi, başka kimseye de benzemiyor. Her gün bir başkası. Tek bir insan değil bu, birçok... Off, kafamın içi darmadağın.»</p>

  <p class="block_17">Hatırlıyordu, bir keresinde kuyunun yanındaki küçük avluda bir öğle üzeri onu emziriyordu. Mevsim yazdı, üzerindeki asma da üzüm salkımlarıyla doluydu. O memesinden sütünü emedursun, derin bir uykuya dalmıştı, ama göz açıp kapayana kadar sonsuz bir düş gördükten sonra olmuştu bu. Öyle gelmişti ki ona, sanki elinden sarkan bir yıldız, gökle bir melek vardı, fenere benzer bir yıldızdı bu, melek ilerliyor ve aşağıdaki yeryüzünü aydınlatıyordu. Bir yol vardı karanlıkta, kıvrılarak uzanan bir yol, şimşek gibi parıl parıl yanıyordu. Ona doğru geliyor, ayaklarında son buluyordu. Böyle kendinden geçmiş bir durumda bu yolun nereden geldiğini ve niçin ayaklarının dibinde son bulduğunu kendi kendine sorarken gözlerini yukarı kaldırdı. Bir de ne görsün; yıldız başının üstünde durmuştu; üç atlı vardı ışıttığı yolun ucunda, başlarında da üç altın taç. Işıl ışıl parlıyordu. Bir süre durup göğe baktılar, yıldızın da durduğunu gördüler, derken atlarını mahmuzlayıp dörtnala ona doğru gelmeye başladılar. Anne yüzlerini seçebiliyordu şimdi. Ortadaki beyaz bir gülü andırıyordu, yüzü ayva tüyüyle kaplı, yakışıklı, sarışın bir delikanlıydı. Sağında sivri, kara sakallı, alaylı alaylı bakan sarı bir adam vardı. Solda da bir zenci. Kıvırcık ak saçları, altın küpeli kulakları, göz kamaştırıcı dişleri vardı. Ama anne onları henüz iyice göremeden, ya da şiddetli ışıktan çocuğunun gözlerini koruyamadan üç atlı gelmiş, atlarından inmiş, önünde diz çökmüşlerdi bile.</p>

  <p class="block_17">İlk ilerleyen beyaz prens olmuştu. Bebek memeden ayrılmış, annesinin kucağında dimdik duruyordu. Prens tacını başından almış, büyük bir alçakgönüllülükle bebeğin ayakucuna koymuştu. Sonra zenci diz çökmüş, gömleğinin içinden bir avuç dolusu zümrüt ve yakut çıkarmış, ince bir davranışla minik başı üstüne yaymıştı. En sonunda da sarı adam elini uzatmış, oynasın diye kucak dolusu uzun tavuskuşu tüyleri bırakmıştı... Bebek üçüne de baktıktan sonra gülümsemişti, ama minicik ellerini uzatıp da armağanlara dokunamamıştı.</p>

  <p class="block_17">Derken üç kral ortadan kaybolmuş, koyun postuna bürünmüş küçük bir çoban belirmişti, elinde büyük bir kâse ılık süt vardı. Bebek sütü görür görmez annesinin kucağında oynamaya başlamış, minik yüzünü kâseye doğru eğmiş ve sütten kana kana içmişti.</p>

  <p class="block_17">Kapının kenarına dayanmış, bu sonsuz düşü hatırlıyor, içini çekiyordu. Biricik oğlu onun için ne büyük ümit kaynağı olmuştu, kâhinler büyük mucizeler görmüşlerdi geleceğinde! Yaşlı hahamın kendi de ona bakıp bakıp kutsal yazıları açarak minik başı üstünde Peygamberler Kitabını okumamış mıydı derken bir belirti bulmak için bebeğin göğsünü, gözlerini. hatta ayaklarının tabanlarını aramamış mıydı? Ama yazık ki, vakit geçtikçe ümitleri bir bir suya düşmüştü. Oğlu kötü yola sapmıştı; öyle bir yoldu ki bu, gittikçe insanların yolundan onu ayırıyordu...</p>

  <p class="block_17">Yemenisini düzeltip kapıyı sürmeledi. Sonra o da yokuşu tırmanmaya başladı. Çarmıha geriliş sahnesini seyredecekti, vakit geçsin diye.</p>

  <p class="block_17">Anne yürüdü, yürüdü, bir an önce kalabalığın içine karışıp kaybolmak istiyordu. Önden kadınların çığırışları geliyordu, ardından çıplak ayaklı, darmadağın saçlı, yıkanmamış vücutlu, gömleklerinin derinlerinde kama taşıyan soluk soluğa kalmış, kudurmuş erkekler gidiyordu. Onların arkasından yaşlı erkekler geliyordu, daha sonra da topallar, körler, sakatlar. Toprak, kalabalığın ayakları altında ufalanıyordu, toz bulutlan yükseliyor, hava leş gibi kokuyordu. Tepede güneş, korkunç ateşini göndermeye başlamıştı bile.</p>

  <p class="block_17">Yaşlı bir kadın bakındı, Meryem’i görünce bir lanet savurdu. İki komşu yüzlerini çevirdiler ve meşum kehaneti bozmak için yere tükürdüler; yeni evli genç bir kadın, yanından geçerken bir yanına dokunur diye dehşet içinde eteğini topladı. Meryem içini çekti ve mor yemenisini iyice sardı, sadece kızgın badem gözleri ve kapalı, acılı ağzı görünüyordu. Kayalar üstünde düşe kalka, yapayalnız yoluna devam etti, bir an önce kalabalığa karışıp kaybolmak istiyordu. Çevresinde fısıltılar duyuyordu, ama yüreğini pek tutuyor ve yoluna devam ediyordu. Oğlum bu kadar alçalacak mıydı, diye düşünüyordu, yavrum benim, yavrum, sevgilim!.. Gözyaşlarını koyvermemek için yemenisinin ucunu ısırdı.</p>

  <p class="block_17">Kalabalığın içine daldı, erkekleri ardında bıraktı, kadınların arasına karışıp gizlendi. Eliyle kapamıştı ağzını, şimdi sadece gözleri görülüyordu. Artık komşularımın hiçbiri tanıyamaz beni, dedi kendi kendine ve rahatladı.</p>

  <p class="block_17">Ansızın bir gürültü koptu ardında. Erkekler adımlarını</p>

  <p class="block_17">sıklaştırmıştı, başa geçmek için önlerindeki kadınları yarmaya çalışıyorlardı. Partizan’ın hapsedildiği barakalara nerdeyse varılacaktı, kapıyı kırıp adamı kaçırmak için sabırsızlanıyorlardı. Meryem bir kenara çekildi, gizli bir kapı aralığına saklanıp seyre koyuldu: Uzun yağlı sakallar, uzun yağlı saçlar, köpürmüş ağızlar; haham, yabani bir ızbandutun omuzlarına çıkmış, göğe doğru kollarını sallayarak haykırıyordu. Neler söylüyordu acaba? Meryem elini kulağına götürüp dinledi:</p>

  <p class="block_17">«Çocuklarım, İsrail ulusuna olan inancınıza bağlı kalın. İleri, hep birlikte ileri! Korkmayın. Roma dediğiniz şey buluttan ibaret. Tanrı üfleyip dağıtıverecektir! Makabileri hatırlayın, Yunanlıları hatırlayın! Aynı şekilde, biz de Romalıları kovacağız, onları yaptıklarından utandıracağız. Orduların Rabbi birdir, o bizim Tanrımızdır!»</p>

  <p class="block_17">İhtiyar haham tanrısal bir coşku içinde sıçradı ve ızbandutun geniş omuzları üstünde oynamaya başladı. Oruç, dua, büyük ümitler onu yiyip bitirmiş, ihtiyarlatmıştı, koşacak gücü kalmamıştı. İriyarı dağlı onu yakalamış, sürünün önünde koşuyordu şimdi, hahamı bir sancak gibi ileri geri sallayıp duruyordu havada.</p>

  <p class="block_17">«Hey, düşüreceksin, Barabbas,» diye bağırıyordu halk.</p>

  <p class="block_17">Ama Barabbas tamamıyla kaygısız, yaşlı adamı omuzlarında atıp tutuyor, sallayıp duruyordu.</p>

  <p class="block_17">Halk Tanrıyı istiyordu. Başları üstündeki hava ateş almıştı, alev alevdi, göğü yere bağlıyordu bu alevler. Zihinler bulanıyordu: Bu taş, ot ve insan eti dünyası inceldikçe inceliyor, seyreliyor, ardında alev ve meleklerden meydana gelen öteki dünya açılıyordu.</p>

  <p class="block_17">Yahuda ateş aldı. Kollarını ileri doğru uzatarak ihtiyar hahamı Barabbas’ın omuzlarından kaptı, kendi ensesine ata biner gibi oturttu ve bağırmaya başladı: «Bugün! Yarını bekleyemeyiz, bugün!» Haham da alevlenmişti şimdi ve yüksek sesiyle zafer mezmurunu okumaya başlamıştı, bu bir ayağı mezarda olan birinin sesiydi. Çok geçmeden bütün sürü hep bir ağızdan okumaya başladılar:</p>

  <p class="block_17">Uluslar aldı çevremi;</p>

  <p class="block_17">Tanrı adına dağıtıyorum onları!</p>

  <p class="block_17">Uluslar çember gibi sardı beni;</p>

  <p class="block_17">Tanrı adına dağıtıyorum onları!</p>

  <p class="block_17">Eşek arıları gibi dolandılar dört bir yanıma;</p>

  <p class="block_17">Tanrı adına dağıtıyorum onları!</p>

  <p class="block_17">Ulusları zihinlerinde dağılarak türkü söyleyedursunlar, Nâsıra’nın göbeğinde düşman barikatları birdenbire örülüvermişti: Dörtköşe, sağlam yapılmış, dört kuleli, dört büyük tunç kartallı. Kışlanın hiçbir köşesi kalmamıştı şeytanın sokulmadığı, Kulelerin üstünde Roma armasını taşıyan sarı-kara kartallı sancak vardı; altındaysa ordusuyla birlikte Nâsıra’nın kana susamış Rufus’u; daha aşağılarda atlar, develer ve köleler; daha da aşağıda derin, kör bir kuyunun dibine atılan, saçlarına makas değmemiş, dudakları şarap, vücudu kadın görmemiş Partizan vardı. Başını sallamaya görsün, insanlar, köleler, atlar, kuleler üstündeki bütün lanetli katlar yuvarlanıverecekti yere. Tanrı hep böyle davranır. Haksızlığın ta derinlerinde, adaletin horgörülen küçük çığlığını saklar.</p>

  <p class="block_17">Partizan, Makabilerin gür soyunun en sonuncu üyesiydi. İsrail’in Tanrısı koruyucu elini başı üstünden eksik etmemiş, kutsal tohumun yok olmasını istememişti. Bir gece Yahudiye’nin yaşlı kralı Hirodes cehennemlik hain, kırk genci katrana bulatmış, meşale yakar gibi yaktırmıştı; sebep de, o ana kadar kirletilmemiş bulunan tapınağın üst sövesine astığı altın kartalı çekip aşağı almalarıydı. Kırk bir suikastçının kırkı ele geçmiş, başkanları kaçmıştı. İsrail’in Tanrısı onu saçından yakalamış, kurtarmıştı, oydu işte bu Partizan, Makabilerin torunlarındandı, o sıralarda yanakları yeni tüylenen yakışıklı bir gençti.</p>

  <p class="block_17">O olaydan sonra yıllarca dağlarda dolaşmış, Tanrı’nın İsrail’e sunduğu kutsal toprağı özgürlüğüne kavuşturmak için savaşmıştı. «Bir tek efendimiz var, o da Adonay!» diye hay</p>

  <p class="block_17">kırıp dururdu. «Yeryüzünün sivil memurlarına nüfus vergisi vermeyin, kartal biçimli putlarının Tanrı’nın Tapınağını kirletmesine katlanmayın, zorba imparator için öküz ve koyun kurban etmeyin! Bir tek Tanrı vardır, o da bizim Tanrımızdır; bir tek ulus vardır, o da İsrail ulusudur; yeryüzünün bütün ağacı üstünde bir tek meyve vardır; o da Mesih’tir.»</p>

  <p class="block_17">Ama İsrail’in Tanrısı koruyucu elini çekivermişti birden ve Nâsıra’nın Romalı yüzbaşısı Rufus tarafından yakalanmıştı. Civardaki köylerden ne kadar köylü, işçi ve mal sahibi varsa, yığın halinde yola koyulmuşlardı; Genasaret gölünden balıkçılar gelmişti. Ne zamandır, gece gündüz anlamı belirsiz, iki yana da çekilebilen bir haber, evden eve, bir balıkçı kayığından bir başkasına sıçrıyordu, bu arada yoldan geçenlere de kendini duyuruyordu:</p>

  <p class="block_17">«Partizanı çarmıha geriyorlar, onun da suyu kaynadı; hapı yuttu!» Haberin şöyle olduğu da oluyordu: «Selam, kardeşler, Kurtarıcı geldi! Büyük palmiye dalları koparıp yürüyün, hep birlikte onu karşılamak üzere Nâsıra’ya gidelim!»</p>

  <p class="block_17">Yaşlı haham, Kızılsakal’ın omuzları üstünde diz çökmüştü, barakaları göstererek yeniden bağırmaya başladı:</p>

  <p class="block_17">«Kurtarıcımız geldi! O kör kuyunun dibinde duruyor; ayakta bekliyor. Kimi mi bekliyor? Bizi, İsrail ulusunu! İleri! Kırın kapıyı, Kurtarıcı’yı kurtarın ki, o da bizi kurtarsın!»</p>

  <p class="block_17">Elinde tuttuğu baltayı kaldırarak: «İsrail’in Tanrısı adına!» diye vahşi bir sesle bağırdı Barabbas.</p>

  <p class="block_17">Halk çığrışıyor, kamalar gömlekler altında kımıldıyor, çocuklar sapanlarına taş yerleştiriyordu. Barabbas başta, hepsi birden demir kapıya yüklendiler. Ama gözler Tanrı’nın parlak ışığından kamaşmıştı; kimse barakalardaki küçük, basık kapıyı görmemişti, aralanan o kapıdan, benzi atmış, yaş dolu gözlerini silen Magdalena çıkmıştı. Mahkûma acımış, ona son zevkini, bu dünyada alabileceği en tatlı zevki tattırmak için geceleyin kuyuya inmişti. Ama o, vahşi Yahudi partizanlar taburundandı, İsrail kurtulmadan saçlarını kesme</p>

  <p class="block_17">meye, dudaklarını şaraba sürmemeye ve kadınla yatmamaya yemin etmişti. Magdalena bütün gece karşısında oturmuş, ona bakmıştı; ama onun gözleri Kudüs’e bakıyordu, kadının siyah saçlarının ardındaki, çok uzaklardaki Kudüs’e, o günün boyunduruk altındaki, alçalmış Kudüs’üne değil, geleceğin kutsal Kudüs’üne; yedi muzaffer kale kapısı, yedi koruyucu meleği olan, yeryüzünün yetmiş iki milletinin ayaklarına kapanacağı Kudüs’e. Mahkûm, gelecekteki Kudüs’ün ılık yüreğine dokunur dokunmaz ölüm yok oluverdi, çevresindeki dünya tatlandı, tortop oldu ve avucunun içini doldurdu. Gözlerini kapadı, Kudüs’ün yüreği avucundaydı, bir tek şey düşünüyordu şimdi; İsrail’in Tanrısını saçlarına makasın değmediği, dudaklarına şarabın, vücuduna kadının sürülmediği Tanrı’yı; Partizan bütün gece Kudüs’ü tuttu derinlerinde, göklerin hâkimiyetini kurdu, Tanrı’nın ülkesini... Ama meleklerden ve bulutlardan kurulmamıştı bu ülke, dilediği gibi, kışın ılık, yazın serin, insan ve topraktan meydana gelmişti.</p>

  <p class="block_17">Yaşlı haham, namusunu yitirmiş olan kızının barakalardan çıktığını gördü. Başını öte yana çevirdi. Hayatının en büyük yüz karasıydı. Nasıl olmuştu da, Tanrı’dan korkan temiz kasıklarından böyle bir orospu çıkmıştı? Onu bu utanç yoluna götüren hangi şeytandı, hangi devasız dertti? Bir gün Kana’daki bir şenlikten döndüğünde ağlamış, kendini öldürmek istediğini söylemişti, sonradan da kahkahalarla gülmüş, yanaklarına allık sürmüş, mücevherlerini takıp takıştırıp sokaklarda dolaşmaya başlamıştı. Derken babasının evinden ayrılarak Magdalena bütün kervanların geçtiği kavşak noktasına ev açmıştı.</p>

  <p class="block_17">Korsasının bağı hâlâ çözük, yılmadan kalabalığa doğru ilerliyordu. Dudaklarındaki, yanaklarındaki boyalar çıkmıştı; Partizan’ı bütün gece seyrederek ağlamaktan gözleri bulanmış, sislerle kaplanmıştı. Utanan babasının başını öte yana çevirdiğini görünce, acı acı gülümsedi. Utanmayı unuttuğu gibi, Tanrı korkusunu, baba sevgisini ve insanların düşüncelerine kulak vermeyi de bir yana bırakmıştı. Dediklerine göre içinde yedi cin taşıyordu, ama yedi şeytan değil, yedi bıçaktı bunlar.</p>

  <p class="block_17">Yaşlı haham yeniden bağırmaya başladı. Kızını görmesinler diye halkın bakışlarını kendine doğru çevirmek istiyordu. Tanrı görmüştü kızını, yeterdi; oydu onu yargılayacak olan.</p>

  <p class="block_17">«Gönlünüzün gözlerini açıp göklere bakın,» diye haykırdı, Kızılsakal’ın omuzları üstünde fırdönerek. «Tanrı başımızın üstünde duruyor. Gökler yarıldı, melekler saf saf geldiler, hava kırmızı mavi kanatlarla doldu!»</p>

  <p class="block_17">Gök alev alevdi. Kalabalık gözlerini havaya kaldırdı, göğe baktı, Tanrı’yı gördü; silahlarla donanmış, aşağıya iniyordu. Barabbas baltasını kaldırdı. «Bugün! Yarını bekleyemeyiz, bugün!» diye çığırdı, halk yığını da barakalara atıldı. Demir kapıya yüklendiler, manivelalara başvurdular, duvarlara merdivenler dayadılar, ateşe vermek için meşaleler getirdiler. Ama birden demir kapı açıldı ve iki tunç atlı belirdi. Tepeden tırnağa kadar silahlıydılar, güneşten yanmışlardı, iyi beslendikleri belliydi, kendilerine güvenir bir havaları vardı. Kararlı ifadelerle atlarını mahmuzladılar, mızraklarını havaya kaldırdılar, sokaklar uğuldayan ayak sesleriyle doldu birden, geridekiler çarmıha geriliş tepesine doğru kaçmaya başladılar.</p>

  <p class="block_17">Lanetli tepe çıplaktı: Çakmak taşları ve dikenlerden başka şey yoktu. Hangi taşı kaldırsanız, kurumuş kan lekeleriyle karşılaşıyordunuz. İbrani’ler, özgürlük peşinde, Romalılara ne zaman karşı gelseler, bu tepe çarmıhlarla doluyor, çarmıha gerilen başkaldıranlar acı içinde kıvranıp inildiyordu. Geceleyin çakallar gelip ayaklarını yiyordu, ertesi sabahsa kargalar iniyor, gözlerini oyuyorlardı.</p>

  <p class="block_17">Kalabalık, soluk soluğa tepenin dibinde durdu. Tunç atlıların sayısı arttı, atlarıyla gidip gelerek İbrani’leri bir yerde topladılar, sonra da kordon altına aldılar. Tepede, ellerinde çekiç ve çiviler, iki çingene bekliyordu. Aç köy köpekleri</p>

  <p class="block_17">gelmişti. Halkın yüzleri ateş içindeydi, yakıcı gök altındaki tepeye bakıyorlardı. Zifiri karanlık gözler, çengel burunlar, içine çökmüş, güneşten kavruk yanaklar, yağlı, yanık böğürler... Koltukları ter içinde, saçları yağa belenmiş şişman kadınlar güneşin altında eriyorlar, leş gibi bir koku çıkarıyorlardı.</p>

  <p class="block_17">Genasaret köyünden, mucizeyi seyretmek üzere çocuksu gözleri şaşkın şaşkın bakan bir balıkçı topluluğu da gelmişti: Kâfirler Partizan’ı çarmıha götürürken o paçavralarından soyunacak, içinden, elinde kılıç, bir melek çıkıp atılıverecekti ileri... Yüzleri göğüsleri, kollan güneş ve rüzgârdan aşınmış bir durumda, dün gece ağzına kadar balık dolu sepetleriyle gelmişlerdi. Balıkları tam değerine sattıktan, bir kısmını da, kafayı çekip sarhoş oldukları meyhaneye verdikten sonra niçin Nâsıra’ya geldiklerini unutmuşlar, akıllarında kadın, türkü söyleyip durmuşlar, derken aralarında kavgaya başlamışlar, sonra yeniden dost olmuşlardı; tan ağarırken İsrail’in Tanrısı hatırlarına gelmiş, yıkanıp arındıktan sonra yarı uykulu, yarı uyanık bir durumda, mucizeyi görmek üzere yola çıkmışlardı.</p>

  <p class="block_17">Bekleye bekleye usanmışlardı. Arkalarında duydukları mızrak, geldiklerine geleceklerine pişman etmişti onları.</p>

  <p class="block_17">«Kayıklarımıza dönsek, iyi olur çocuklar,» dedi kıvırcık sakallı biri. Yaşına rağmen bozulmamıştı, gücü kuvveti yerindeydi, midye kabuğunu andıran bir alnı vardı. «Bu Partizan da ötekiler gibi çarmıha gerilecek, görürsünüz bakın, gökler yarılmayacak. Tanrı’nın öfkesinin ve insanlara yapılan haksızlığın sonu yoktur... Sen ne dersin Zebedi’nin oğlu?»</p>

  <p class="block_17">«Petrus’un budalalığının sonu yoktur derim,» diye güldü arkadaşı, sakalı diken diken, yabansı bakışlı bir balıkçıydı bu. «Kusura bakma ama Petrus, ak saçlarına hiç yakışmıyor şu altındaki kafan. Bizi buraya getiren sen değil miydin ki? Deli gibi kayıktan kayığa atlayarak bağırıp duruyordun: ‘Bırakın kardeşler, her şeyi bırakın, insan ömründe bir kez mucize görür. Yürüyün haydi, mucizeyi görmek üzere Nâsıra’ya gidelim!’ Şimdi, sırtına birkaç mızrak darbesi yedikten sonra, kafan altüst oluverdi, türkünün havasını değiştiriverdin: ‘Her şeyi bırakın kardeşler, evlerimize dönelim!’ Tevekkeli değil, sana boşuna Fırıldak dememişler!»</p>

  <p class="block_17">Birkaç balıkçı bu sözleri duyunca güldü; teke kokan bir çoban asâsını kaldırdı:</p>

  <p class="block_17">«Fırıldak olsa bile, azarlaman gerekmez Yakup,» dedi; «içimizde en iyi kişi o, yüreği altındandır».</p>

  <p class="block_17">«Haklısın Filipus, yüreği altındandır,» diye hepsi kabul ettiler ve öfkeden oflayıp poflayan Petrus’u okşayarak yatıştırmak için ellerini uzattılar. Ne derlerse desinler, diye düşünüyordu, dilediklerini söylesinler, ama fırıldak demesinler. Belki de öyleyim, rüzgâr nereye savurursa o yana gidiyorum, ama korkudan değil, iyi yürekliliğimden...</p>

  <p class="block_17">Petrus’un asık suratını görünce, Yakup’un canı sıkıldı. Yaşlı adama, düşünmeden böyle hitap ettiğine pişman oldu ve konuyu değiştirmek için sordu:</p>

  <p class="block_17">«Şey... Petrus, kardeşin Andreas nasıl? Hâlâ Erden çölünde mi?»</p>

  <p class="block_17">«Evet, hâlâ orada,» diye cevap verdi Petrus içini çekerek. «Dediklerine bakılırsa vaftiz olmuş bile, hocası gibi çekirge ve yaban balı yiyormuş. Umarım yanılıyorumdur, ama öyle geliyor ki bana, sanki çok geçmeden köylerde dolanıp duracak ve ötekiler gibi, ‘Tövbe edin, Tövbe edin! Göklerin hâkimiyeti geldi, melekler yeryüzüne indi!’ diye haykıracaktır. Ne meleği kuzum, bizim çevremizde melek mi olacak yani? Utanmak bilmez miyiz biz, söyleyin, ha?»</p>

  <p class="block_17">Yakup başını sallayarak kaşlarını çattı.</p>

  <p class="block_17">«Aynı şeyin, şu benim ukala kardeşim Yahya’nın da başına geldiğini gördüm,» dedi. «Genasaret Çölü’ndeki manastıra çekildi: keşiş olmak üzere. Balıkçı olacak adam değildi herhalde, iki ak sakallıyla ve beş kayıkla beni yapayalnız bırakıp gitti.»</p>

  <p class="block_17">«Adamcağızın nesi eksikti ki?» diye sordu çoban Filipus. «Tanrı’nın verebileceği her nimete kavuşmuştu! Gençliğinin</p>

  <p class="block_17">baharında, ne oldu da böyle davrandı?» Böyle sormasına soruyordu ama zenginlerin de, içlerini kemiren kendi kurtları olduğunu biliyor, gizliden gizliye kıvanç duyuyordu.</p>

  <p class="block_17">«Birden tedirgin bir hal geldi üstüne,» diye cevap verdi Yakup, «kadın isteyen bir delikanlı gibi bütün gece yatağında dönüp durdu.»</p>

  <p class="block_17">«Peki, niçin evlenmedi? Ona varacak kız mı yoktu?»</p>

  <p class="block_17">«Kadınla evlenmek istemediğini söyledi.»</p>

  <p class="block_17">«Ya neyle evlenmek istiyordu?»</p>

  <p class="block_17">«Aridreas gibi, o da, Tanrı peşindeydi.»</p>

  <p class="block_17">Erkekler katıla katıla güldüler bu söze.</p>

  <p class="block_17">«Mutlu olsunlar o halde!» diye bağırdı yaşlı bir balıkçı, nasırlı ellerini şeytansı bakışlarla birbirine sürterek.</p>

  <p class="block_17">Petrus ağzını açtı, ama söz söyleyemeden, havayı tiz çığlıklar doldurdu:</p>

  <p class="block_17">«Bakın, bakın! Çarmıhçı geliyor, çarmıhçı!»</p>

  <p class="block_17">Şaşkınlık içinde hep birden başlarını çevirdiler. Yolun aşağısında marangozun oğlu, çarmıhın yükü altında yalpa vurarak, soluk soluğa yokuşu çıkıyordu.</p>

  <p class="block_17">«Çarmıhçı! Çarmıhçı!» diye kükredi kalabalık, «Hain herif!»</p>

  <p class="block_17">İki çingene tepeden aşağı baktı. Çarmıhın yaklaştığını görünce, zevk içinde yerlerinden sıçradılar: güneş altında kavrulmuşlardı. Avuçlarına tükürüp kazmalarına sarıldılar, çukur açmaya başladılar. Kalın, düz başlı çivileri yanlarındaki bir taşın üstüne bıraktılar. Üç tane ısmarlanmıştı, onlar beş tane getirmişlerdi.</p>

  <p class="block_17">Kadın erkek, el ele vermiş, çarmıhçının yolunu kesmek için bir zincir meydana getirmişlerdi. Magdalena kalabalıktan ayrılmış, gözlerini yokuşu çıkan Meryem’in oğluna dikmişti. Çocukken, o üç, kendisi dört yaşındayken, birlikte oynadıkları oyunları hatırlayarak yüreği acıyla doldu. Ne derin, dile gelmez sevinçli anlar, ne anlatılmaz tatlı anlar yaşamışlardı! İlk olarak, ikisi de, birinin erkek, ötekinin kadın olduğunu fark etmiş, o derin, esrarlı olguyu duymuşlardı; eskiden birmiş gibi görünen, iki vücuttular, amma amansız bir Tanrı ayırmıştı onları, şimdi yeniden bulmuşlardı, bir olmaya, yeniden birleşmeye çalışıyorlardı. Yaşları ilerledikçe, birinin erkek, ötekinin kadın olmasını gerektiren mucizeyi daha derinden anlıyorlardı, birbirlerine dilsiz bir dehşet içinde bakıyorlar, yaban hayvanları gibi açlıklarının artıp da birbirlerine doğru uçacağı, Tanrı’nın ayırdığını birleştirme zamanını bekliyorlardı. Ama Kana’daki şenliklerde, sevgilisi gülü vermek ve nişanı kesinleştirmek üzere elini uzattığında, amansız Tanrı üstlerine saldırmış, onları bir kez daha ayırmıştı. O gün bugün de...</p>

  <p class="block_17">Magdalena’nın gözleri yaşlarla doldu. İleri doğru bir adım attı. Çarmıhçı tam önünden geçiyordu.</p>

  <p class="block_17">Üzerine doğru eğildi. Kokulu saçı, çıplak, kanlı omuzlarına değdi.</p>

  <p class="block_17">«Çarmıhçı!» diye kaba boğuk bir sesle homurdandı. Tir tir titriyordu.</p>

  <p class="block_17">Delikanlı dönüp, acı dolu iri gözlerini bir saniyecik üstüne dikti. Dudaklarının çevresinde titreşimler dolaşıyordu. Ağzı acayip bir biçim almıştı, hemen indirdi başını, Magdalena da, bunun acıdan mı, korkudan mı yoksa gülümsemeden mi ileri geldiğini ayırt edecek vakit bulamadı. Hâlâ üstüne eğilmiş bir halde soluk soluğa:</p>

  <p class="block_17">«Onur denen şey yok mu sende? Unuttun mu? Nasıl olur da kendini böyle alçaltırsın?» dedi.</p>

  <p class="block_17">Az sonra sesinin cevap verdiğini sanarak haykırdı:</p>

  <p class="block_17">«Hayır, zavallıcık, hayır, Tanrı değil, Şeytan!»</p>

  <p class="block_17">Bu arada kalabalık ileri doğru atılmış, yolunu kesmiş bulunuyordu. Yaşlı bir adam sopasını kaldırıp ona vurdu; Tabor Tepesi’nden inip de mucizeyi görmek üzere ötekilere katılan, iki inek çobanı, üğendireleriyle onu yerine mıhladılar. Barabbas elindeki baltanın kalkıp indiğini duydu. Ama yaşlı haham tehlikeyi sezer sezmez, Kızılsakal’ın boynundan atladı ve yeğenini savunmaya koştu.</p>

  <p class="block_17">«Durun, çocuklarım,» diye haykırdı, «Tanrı’nın yolunu tıkamak büyük günahtır yapmayın, etmeyin. Takdir olunanın önüne geçemeyiz. Yolunu kesmeyin. Bırakın geçsin çarmıh, Tanrı gönderiyor onu, bırakın çingeneler hazırlasınlar çivilerini, Adonay’ın çömezi çıksın çarmıha. Korkmayın; inancınızı bozmayın! Bıçağın kemiğe değmesi gerek, Tanrı böyle buyurmuştur. Yoksa mucize filan yer almaz! İhtiyar hahamınıza kulak verin çocuklarım. Gerçeği söylüyorum size. İnsan, uçurumun kenarına varmadan, kanatlanamaz!»</p>

  <p class="block_17">İnek çobanları üğendirelerini çektiler, yumruklar taşları bıraktı, halk, Tanrı’nın yolunu açmak için kenara çekildi, Meryem’in oğlu da, sırtında çarmıh, tökezleyerek ilerledi. İlerdeki zeytinlikte, çekirgeler havayı gıcırdatıp duruyordu; aç bir kasap köpeği tepede zevkli zevkli havladı. Daha ötede, halk yığını arasında, mor yemenili bir kadın, düşüp bayıldı.</p>

  <p class="block_17">Petrus, açık ağzı, dışarı fırlamış gözleriyle aval aval bakıyordu. Meryem’in oğlunu seyrediyordu. Tanıyordu onu. Meryem’in ailesinin Kana’daki evi kendi eviyle karşı karşıyaydı, yaşlı ana babası Anna ile Yoakim, Petrus’un ana babasının can yoldaşıydı. Sofu kişilerdi. Melekler basit kulübelerine sık sık uğrardı, gecenin birinde, komşular, Tanrı’nın kendisinin bir dilenci kılığında eşiklerini aştığını görmüştü. Tanrı olduğundan emindiler, çünkü ev, yer sarsıntısına tutulmuş gibi sallanmıştı, dokuz ay sonra da mucize yer almıştı: altmışlık bir kadın olan Anna, Meryem’i doğurmuştu. Petrus o sıralar beş yaşlarında var yoktu, ama yer alan kutlama törenlerini pek iyi hatırlıyordu, nasıl bütün köyün ayaklandığını, kadın erkek, herkesin, kutlamak için koştuklarını, kiminin un ve süt, kiminin hurma ve bal, kiminin de bebek giysileri götürdüklerini, lohusa ile çocuğuna armağan ettiklerini hatırlıyordu. Petrus’un annesi doğurtmuştu çocuğu. Suyu ısıtmış, içine tuz atmış ve vıyaklıyan bebeği yıkamıştı... Şimdiyse, Meryem’in oğlu, sırtında çarmıh, önünden geçiyor herkes onu tükürük ve taş yağmuruna tutuyordu... Petrus baktıkça, yüreğinin kabardığını duydu... Bahtsızdı. İsrail’in Tanrısı, peygamberler çarmıha gerilebilsin diye, Meryem’in</p>

  <p class="block_17">oğlunu seçmişti. Her şeye gücü yeter onun, diye düşündü Petrus ürpererek. Bu işi yapmak için beni de seçebilirdi pekâlâ, ama yerime Meryem’in oğlunu seçti, ben de kurtulmuş oldum... Petrus’un kabaran içi yatıştı birden ve Meryem’in oğluna son derece müteşekkir olduğunu duydu, günahı o almıştı omuzlarına.</p>

  <p class="block_17">Bütün bunlar, kafasında mekik dokurken, çarmıh hamalı soluk soluğa durdu.</p>

  <p class="block_17">«Yoruldum, gücüm kalmadı,» diye mırıldandı. Dayanabileceği bir taş ya da bir insan bulmak için bakındı, ama kendisine yönelen yumruklardan ve tiksintiyle bakan binlerce gözden başka bir şey göremedi. Derken gökteki kanat seslerini duyar gibi oldu, yüreği hop etti. Tanrı son anında acımıştı belki ona, acımıştı da, meleklerini göndermişti. Gözlerini yukarı kaldırdı, kanatları gördü, gördü ya, karga kanatlarıydı bunlar! Kızdı. İnadı tuttu, yürümeye devam etmek ve tepeye çıkmak üzere kararlı bir şekilde ayağını kaldırdı. Ama taşlar tabanları altında kayıp gidiyordu. Tökezlendi, kapaklanmak üzereyken, Petrus koşup kaldırdı. Çarmıhı alıp kendi omzuna yükledi.</p>

  <p class="block_17">«Yardım edeyim sana,» dedi, «yoruldun.»</p>

  <p class="block_17">Meryem’in oğlu yüzünü çevirip balıkçıya baktı, tanımamıştı onu. Bütün bu yolculuk bir düş gibi geliyordu ona. Omuzları ansızın yükten kurtulmuştu, şimdi düşteki gibi havada uçuyordu. Omzundaki çarmıh değildi herhalde, diye düşündü, bir çift kanattı mutlaka!.. Yüzündeki teri ve kanı silerek kesin adımlarla Petrus’u izledi.</p>

  <p class="block_17">Hava, taşları yalayan bir ateşti. Dökülen kanı yalaya yabaya içsinler diye, çingenelerin getirdikleri çoban köpekleri, efendilerinin kazmış bulunduğu çukurun kenarındaki bir kaya üzerinde besili vücutlarını geriyorlardı. Soluk soluğaydılar, sarkan dillerinden ter damlıyordu. Bu maden ocağında, insan başı ses çıkararak zonkluyor, beyinler fokur fokur kaynıyordu. Böylesine bir sıcakta bütün sınırlar yer değiştiriyordu; sağduyu, çılgınlık, çarmıh ve kanatlar, Tanrı ve insan: hepsi de yer değiştiriyordu.</p>

  <p class="block_17">Birçok’ iyi yürekli kadın, yardıma koşup, Meryem’i ayıltmıştı. Gözlerini açtığında, yalınayak, iskeleti çıkmış oğlunu gördü. Doruğa varmak üzereydi, önünde çarmıhı taşıyan başka biri vardı. İçini çekerek, yardım aramış gibi bakındı. Kendi köyünden dost balıkçıları görünce, dayanmak için onlara doğru yürümeye başladı; ama geç kalmıştı! Kışladan boru sesleri duyuldu, yeni bir atlı sürüsü çıktı dışarı, toz bulutları yükseldi, halk yine bir araya geldi, Meryem görmek için bir kaya üstüne çıkamadan, tunç miğferli, kırmızı pelerinli atlılar, Yahudileri ezen besili atlarla saldırdılar.</p>

  <p class="block_17">Başkaldıran Partizan göründü, kollan arkadan, dirseklerinden bağlanmıştı, üstü başı yırtık ve kan içindeydi, uzun saçları kan ve terden omuzlarına yapışmıştı, kurşuni, diken gibi sakalı uzadıkça uzuyordu, hareketsiz gözleri dimdik, önüne bakıp duruyordu.</p>

  <p class="block_17">Halk dehşet içinde kalmıştı. Bu bir insan mıydı, yoksa, sımsıkı kapalı dudaklarının müthiş açıklanamayacak bir sır sakladığı paçavralar içindeki bir melek, ya da bir şeytan mıydı? İhtiyar hahamla halk, görünür görünmez Partizan’a cesaret vermek için hep bir ağızdan, avazları çıktığı kadar, «Düşmanlarım dağılsın!» diyen savaş mezmurunu okumaya karar vermişlerdi. Ama sözler gırtlaklarına takılmıştı. Herkes, bu adamın cesarete ihtiyacı olmadığını duyuyordu. Cesaret ötesiydi: yenilmesi imkânsız, yok edilemeyecek biri... Özgürlük de, arkasında, bağlı ellerin içindeydi. Herkes dehşet içinde, onu seyrediyor, kimse ses çıkarmıyordu.</p>

  <p class="block_17">Başkaldıranın önünde, teni doğu güneşi ile kavrulmuş Romalı yüzbaşı geliyordu; eyerinin arkasına bağlı bir iple, arkasından Partizan’ı sürükleyerek çekiyordu. Nicedir Yahudilerden tiksiniyordu. On yıldır çarmıh çakıyor, Yahudileri üstüne geriyordu, on yıldır onları susturmak için, ağızlarını taşlarla, pisliklerle dolduruyordu; ama boşunaydı! Biri çarmıha çekilir çekilmez, bin tanesi kuyruğa giriyor, eski krallarından birinin kahramanlık türkülerini okuyarak, kaygıyla sıralarını bekliyorlardı. Ölümden korktukları yoktu. İlk doğan erkek çocuklarının kanını içen, kana susamış bir tanrıları vardı; kendi yasaları; on boynuzlu, insan yiyen bir hayvanları vardı. Nasıl yakalayabilirdi ki onları? Nasıl boyunduruk altına alabilirdi? Ölümden korkmuyorlardı, ölümden korkmayanlarsa yüzbaşı doğuda epey düşünmüştü bu konuda ölümsüz sayılırlardı.</p>

  <p class="block_17">Yuları çekti, atını durdurdu, gözlerini Yahudi kalabalığı üstünde gezdirdi: aşınmış yüzler, şiş gözler, kirli sakallar, yağlı perçemler... Tiksintiyle tükürdü. Gidebilseydi buradan ah! Bir gidebilseydi. Sayısız hamamları, tiyatroları, yıkanmış arınmış kadınları olan Roma’ya bir kez daha dönebilseydi! Tiksiniyordu doğudan, kokusundan, pisliğinden, Yahudilerinden!</p>

  <p class="block_17">Çingeneler terlerini taşlara akıtıyorlardı. Çarmıhı doruktaki çukura çakmışlardı. Meryem’in oğlu bir kaya üstüne oturmuş, onları seyrediyordu, çarmıha, halka, kalabalığın önünde atından inmiş olan Romalı yüzbaşıya bakıyordu; bakıyor, bakıyor, ama ateş almış gök altındaki kafatası denizinden başka bir şey göremiyordu. Petrus yaklaşıp, ona söz söylemek üzere eğildi. Bir şeyler söylüyordu, ama fırtınalı beyaz başlıklı bir deniz, delikanlının kulaklarına çarptığı için hiçbir şey duymuyordu.</p>

  <p class="block_17">Romalı yüzbaşı, başıyla bir işaret yapınca, Partizan’ı serbest bıraktılar. Uykusuzluğunu yenmek için, sakince bir kenara çekildi ve soyunmaya koyuldu. Magdalena atların bacakları arasından kaymış, ona yaklaşıyordu, kolları iki yana açık, ilerliyordu, ama Partizan eliyle yaklaşmamasını işaret etti. Dimdik duran, soylu bir havası olan yaşlı bir kadın, söz söylemeden kalabalığı yardı ve ona sarıldı. O, başını eğdi, iki elini de öptü, sıkı sıkı göğsüne bastırdı, sonra yüzünü öte yana çevirdi. Söz söylemeden, kuru gözlerle olduğu yerde bir süre ona baktı.</p>

  <p class="block_17">«Hakkım helal olsun,» diye fısıldadı sonunda, derken karşıda gölge gibi görünen bir yere, soluk soluğa, gerilip duran çingenelerin çoban köpeklerinin yanına gidip kayaya dayandı.</p>

  <p class="block_17">Herkes görebilsin, işitebilsin diye, yüzbaşı ayağını yere vurup yeniden eyerine sıçradı, susturmak için kamçısını kalabalığa doğru salladı:</p>

  <p class="block_17">«Bana kulak verin İbraniler,» diye bağırdı. «Roma konuşuyor, susun!»</p>

  <p class="block_17">Paçavralarından soyunmuş bulunan ve güneş altında, ayakta bekleyen Partizan’ı parmağıyla gösterdi.</p>

  <p class="block_17">«Roma İmparatorluğu önünde çıplak durmakta olan bu adam, Roma’ya karşı gelmiş bulunuyor. Gençliğinde İmparatorluk kartallarını çekip aşağı indirmiştir; sonra dağlara çıkmış, Mesih’in, içinizden çıkarak, Roma’yı yok edeceği günün geldiğini söyleyerek başkaldırmak üzere kendisine katılmanızı sağlamaya çalışmıştır!.. Susun, susun diyorum. Kesin sesleri!.. Başkaldırma, adam öldürme ve ihanet, işte suçlan! Şimdi kulak verin bana ey İbraniler, sorduğumu dinleyin, istediğim, yargısını sizlerin vermenizdir. Söyleyin bakalım, nedir hak ettiği ceza?»</p>

  <p class="block_17">Altındaki kalabalık üstünde gözlerini gezdirerek bekledi. Halk kaynaşıyordu. Haykırıyor, itekleşiyor, kendilerine ayrılan yerden çıkıp, yüzbaşıya, atının ayaklarına doğru atılıyorlardı, ama birden, dehşet içinde, geri giden bir dalga gibi çekildiler.</p>

  <p class="block_17">Yüzbaşı öfkelenmişti. Atını mahmuzlayarak kalabalığa doğru ilerledi.</p>

  <p class="block_17">«Size soruyorum,» diye kükredi, «başkaldıranı, katili, haini nasıl cezalandırcağız? Söyleyin haydi, nasıl?»</p>

  <p class="block_17">Kızılsakal kendini tutamayarak fırladı ileri doğru. Yaşasın özgürlük! diye bağırmak üzereydi; dudakları aralanmıştı bile, ama arkadaşı Barabbas onu yakalayıp, eliyle ağzını kapattı.</p>

  <p class="block_17">Bir süre deniz fısıltısını andıran bir sesten başka şey duyulmaz oldu. Kimse konuşmaya cesaret edemiyordu, herkes</p>

  <p class="block_17">soluk soluğa sessizce homurdanıyor, iç çekiyordu. Birden, yatışmamış olan gürültü içinde tiz bir ses duyuldu. Hem sevinç, hem korku içinde döndüler. Yaşlı haham, yine Kızılsakal’ın omuzları üstündeydi. Dua etmek ya da lanetlemek istermiş gibi, iskelet ellerinin ikisini de havaya kaldırarak cesurca bağırdı:</p>

  <p class="block_17">«Ne cezası be! Kral tacıdır onun layık olduğu!»</p>

  <p class="block_17">Halk, haline acıyıp, sesini örtmek için haykırdı. Yüzbaşı işitmemişti.</p>

  <p class="block_17">«Ne dedin haham?» diye seslendi elini kulağına götürüp, atını mahmuzlayarak.</p>

  <p class="block_17">«Kral Tacı!» diye avazı çıktığı kadar bağırdı haham. Yüzü ışıl ışıldı, vücudu baştan başa yanıyordu; titriyor, sıçrıyor, demircinin omuzlarında raksediyordu; havaya atılıp uçmak istiyordu sanki.</p>

  <p class="block_17">«Kral Tacı!» diye bağırdı yeniden, ulusunun ve tanrısının ağzı olmaktan büyük zevk duyarak, havada çarmıha geriliyormuş gibi kollarını iki yana açmıştı.</p>

  <p class="block_17">Yüzbaşı kudurmuştu. Yere atlayıp, eyeri üstündeki yerinden kamçısını aldı ve ağır adımlarla kalabalığa doğru yürüdü. Ayağıyla taşları iki yana fırlatarak, yaban öküzü ya da yaban domuzu gibi ağır bir hayvan edasıyla ses etmeden ilerledi. Kalabalık soluğunu tutmuş, kıpırdamadan bekliyordu. Zeytinlikteki çekirgelerden ve sabırsız kalabalığın çıkardığı seslerden başka hiçbir ses duyulmaz olmuştu yine.</p>

  <p class="block_17">İki adım attı, derken bir adım daha ve durdu. Açık ağızlardan ve terli, yıkanmamış vücutlardan çıkan pis bir koku çarpmıştı burnuna. Ah şu Yahudiler! Az daha ilerleyip, hahamın önünde durdu, ihtiyar, bütün yüzünde bir mutlu gülümseme, demircinin omuzları üstünden aşağı doğru baktı. Ömrü boyunca bu an için özlem duymuştu. Gelmişti işte o an; onun da öleceği, tıpkı peygamberler gibi.</p>

  <p class="block_17">Yüzbaşı, gözlerini yarı kapar gibi yapıp, ona baktı. Karşı gelen yaşlı başı bir yumrukta dağıtmak üzere kalkmış olan</p>

  <p class="block_17">kolunu tuttu. Öfkesini dizginledi, ihtiyarı öldürmek, Roma’nın çıkarına değildi. Bu melun, ele avuca sığmaz ulus, yeniden ayaklanır, çete savaşına başlayıverirdi, elini bir kez daha Yahudilerin eşek arısı yuvasına sokmak zorunda kalması Roma’nın işine gelmezdi. Böylece gücünü dizginleyip, kırbacı koluna doladı ve hahama döndü. Boğuk çıkıyordu sesi:</p>

  <p class="block_17">«Haham, yüzünün saygıdeğer olması, sırf benim saygı gösterişimden, sırf benim, Roma’nın, ona değer vermek isteyişinden; yoksa, aslında hiçbir değeri yok. Bu yüzden kaldırmıyorum kırbacımı. Söylediklerini duydum, yargını verdin. Şimdi de ben, kendi yargımı vereceğim.»</p>

  <p class="block_17">Çarmıhın iki yanında durmuş bekleyen iki çingeneye dönerek:</p>

  <p class="block_17">«Gerin!» diye uludu.</p>

  <p class="block_17">«Ben yargımı verdim,» dedi haham sakince, «sen de verdin. Ama biri daha kalıyor, en önemlisi onun da yargısı gerek.»</p>

  <p class="block_17">«İmparatorun mu?»</p>

  <p class="block_17">«Hayır... Tanrı’nın.»</p>

  <p class="block_17">Yüzbaşı güldü. «İmparatorun Nâsıra’daki ağzıyım ben; İmparator ve Rufus yargıyı vermiş bulunuyor.»</p>

  <p class="block_17">Böyle konuştuktan sonra, koluna dolanmış ipi çözdü, altındaki taş ve dikenleri delicesine kırbaçlayarak, tepeye çıkmaya başladı.</p>

  <p class="block_17">İhtiyar kollarını göğe kaldırdı:</p>

  <p class="block_17">«Dilerim, Tanrı, başına, çocuklarının, torunlarının başına, günah günah üstüne yığsın, şeytan herif!»</p>

  <p class="block_17">Bu arada tunç atlılar, çarmıhın çevresinde bir çember yapmışlardı. Aşağıda, öfkeyle burnundan soluyan halk, görebilmek için, ayak parmakları üstüne kalkmaya çalışıyordu. Kaygı içinde titreşiyorlardı: mucize olacak mıydı, olmayacak mıydı? Çoğu, ha açıldı, ha açılacak diye göğe bakıyordu. Kadınlar, gökte, renkli kanatlar görmeye başlamışlardı bile. Haham, demircinin geniş omuzları üstünde diz çökmüş, atların</p>

  <p class="block_17">ayaklarıyla, atlıların kırmızı pelerinleri arasından görmeye çalışıyordu. Yukarda, çarmıhın çevresinde ne olduğunu bilmek istiyordu. Umudun doruğuna, ümitsizliğin doruğuna baktı, baktı: bir şey söylemiyordu. Bekliyordu, ihtiyar haham biliyordu onu, pek iyi biliyordu, İsrail’in şu tek tanrısını. Acıyıcı değildi, kendine göre yasaları vardı, on emri, kendisine göreydi. Verdiği sözü tutuyordu tutmasına, ama acelesi yoktu: zamanı kendi ölçüsüyle ölçüyordu. Kuşaklar boyunca, Kelâm havada askıda kalacak, yeryüzüne inmeyecekti. Sonunda geldiğinde de, o Kelâm’ın emniyet edileceği kimsenin vay haline. Kitabı Mukaddes’in bir ucundan öteki ucuna, nice Tanrı elçisi öldürülmemiş miydi, Tanrı’nın onları kurtarmak için parmağını oynatmış olduğu vâki miydi? Niçin böyleydi, niçin? İradesine uymuyorlar mıydı? Yoksa bütün elçilerin öldürülmesi onun iradesi miydi? Haham kendi kendine bu soruları sorup duruyor, ama düşüncelerini daha ileri götürmeyi göze alamıyordu. Tanrı bir uçurum, diye düşünüyordu, uçurum. Yaklaşmasam daha iyi ederim!</p>

  <p class="block_17">Meryem’in oğlu hâlâ taşın bir yanında oturuyordu. Titreyen dizlerini iki eliyle sımsıkı tutmuş, bakıyordu. İki çingene, Yahudi’yi yakalamıştı; Romalı muhafızlar da ilerlemişlerdi, küfür ve kahkahalar içinde, başkaldıranı çarmıha çıkarmak için, hepsi birden itiyorlar, çekip çekiştiriyorlardı. Çoban köpekleri, itişip kakışmayı görünce, durumu anladılar, ayağa sıçradılar.</p>

  <p class="block_17">Yaşlı soylu ana, dayandığı kayadan ayrılıp ilerledi.</p>

  <p class="block_17">«Yürekli ol, yavrum,» diye bağırdı. «İnilti çıkartayım deme, utandırma bizi!»</p>

  <p class="block_17">«Partizan anası,» diye mırıldandı yaşlı haham. «Makabilerden gelen soylu ana!»</p>

  <p class="block_17">İki kalın urgan gerilmişti Partizan’ın koltukaltlarından. Çingeneler, çarmıhın kollarına merdivenleri taktılar, ağır ağır yukarı çekmeye başladılar onu. Ağırdı vücudu, çarmıh birden eğildi, devrilecek gibi oldu. Yüzbaşı, Meryem’in oğluna bir tekme indirdi, Meryem’in oğlu güvenemediği ayaklan üstüne dikildi, kazmayı alarak, düşmesin diye, taş ve takozlarla çarmıhı desteklemek üzere gitti.</p>

  <p class="block_17">Annesi Meryem, dayanamadı buna. Sevgili oğlunun çarmıha gerenlerden olduğunu görüp utanarak, yüreğini pek tutarak, kalabalık içinde dirsekleriyle yol açmaya başladı. Genaseretli balıkçılar onun için üzülüyorlar, görmemezlikten geliyorlardı. Oğlunu yakalayıp da çekip almak üzere atlar arasında koşmaya başladı, ama yaşlı bir komşu, haline acıyıp kolundan yakaladı. «Meryem,» dedi, «yapma. Nereye gidiyorsun! Öldürüverirler seni!»</p>

  <p class="block_17">«Oğlumu oradan almak istiyorum,» diye cevap verdi Meryem, derken hıçkıra hıçkıra ağlamaya başladı.</p>

  <p class="block_17">«Ağlama Meryem,» dedi ihtiyar kadın. «Baksana ötekinin anasına, kıpırdamadan duruyor, oğlunun çarmıha gerilişini seyrediyor. Ona bak da cesur ol.»</p>

  <p class="block_17">«Sadece kendi oğlum için ağlamıyorum komşu, o ana için de ağlıyorum.»</p>

  <p class="block_17">Hayatında çok acı çektiği belli olan yaşlı kadın, seyrek saçlı başını salladı.</p>

  <p class="block_17">«Çarmıha gerilenin anası olmaktansa,» diye mırıldandı, «gerenin anası olmak yeğ.»</p>

  <p class="block_17">Ama telaş içindeki Meryem duymamıştı bu sözleri. Yaş dolu gözlerle oğlunu araya araya tepeye çıkmaya başladı. Bütün dünya ağlamaya başlamıştı. Ortalık karardı, anne sislerin tâ derinlerinden, birtakım atlar, tunçtan bir zırh, bir de koskoca, yeni yontulmuş, yerden göğe uzanan bir çarmıh görüyordu.</p>

  <p class="block_17">Atlının biri dönerek, gördü onu. Mızrağını kaldırarak başıyla geri gitmesini işaret etti. Meryem durdu. Yere eğilerek atların karınlarının altından oğlunu gördü. Dizüstü çökmüş, kazmayı indirip kaldırarak, çarmıhı taşlar arasında sıkıştırıyordu.</p>

  <p class="block_17">«Yavrum,» diye haykırdı, «İsa’m!»</p>

  <p class="block_17">Annesinin çığlığı öylesine yürek parçalıylaydı ki, insanların, atların ve havlayan aç köpeklerin gürültüsünü bastırmıştı. Oğul, dönerek anasına baktı. Yüzü kızardı, kazma darbelerini daha da şiddetlendirdi.</p>

  <p class="block_17">İp merdivenlere çıkmış çingeneler, Yahudi’yi çarmıha germişler, aşağı kaymasın diye iplerle bağlamışlardı. Şimdi çivileri almışlar, ellerine çakıyorlardı. İri, sıcak kan damlaları İsa’nın yüzüne sıçradı. Kazmasını bırakarak dehşetle geri çekildi, atların ardına geçti kendini birazdan ölecek olan adamın annesinin yanında buldu. Tir tir titreyerek, yarılan etin sesini dinledi. Bütün kanı her bir elinin orta yerinde toplanmıştı; damarları şişiyor, küt küt atıyordu patlayacaktı nerdeyse. Her bir avucu içinde bir çivi gibi yuvarlak, acıyan bir nokta duyuyordu.</p>

  <p class="block_17">Annesinin sesi bir daha çınladı:</p>

  <p class="block_17">«İsa, yavrum!»</p>

  <p class="block_17">Çarmıhtan derin bir haykırış duyuldu, adamın ağzından çıkmıyordu bu, yeryüzünün ta derinlerinden geliyordu!</p>

  <p class="block_17">«Adonay!»</p>

  <p class="block_17">Halk duydu bu sesi; içlerine işlemişti. Halkın kendisi miydi böyle bağıran? Yoksa toprak mı? Yoksa, ilk çivi çakılırken çarmıhtaki adam mı? Hepsi birdi, hepsi de çarmıha geriliyorlardı. Halk, toprak ve Partizan! Hepsi de haykırıyordu. Kan, fışkırıp atların üstüne sıçradı; İsa’nın dudaklarına da koca bir damla geldi. Sıcaktı, tuzluydu... Çarmıhçı sendeledi, ama annesi tam zamanında yetişerek, düşmesini önledi, sarıldı oğluna.</p>

  <p class="block_17">«Yavrum,» diye mırıldandı yine. «İsa’m benim!»</p>

  <p class="block_17">Gözleri kapalıydı İsa’nın. Ellerinde, ayaklarında ve yüreğinde dayanılmayacak bir acı duydu.</p>

  <p class="block_17">Soylu ihtiyar kadın, kıpırdamadan duruyor, oğlunun haç şeklindeki tahta üstünde kıvranışını seyrediyordu. Dudaklarını ısırmış, ses çıkarmıyordu. Derken arkasında marangozun oğlunun ve anasının sesini işitti. Tepesi attı, onlara doğru</p>

  <p class="block_17">döndü. Oğlunun çarmıhını yapan, bu zındık Yahudi’ydi, onu doğuran ana da yanındaydı. Oğlu çarmıhta kıvranır, haykırırken ne, diye yaşıyordu böyle hain bir oğul! Bu yakınmayla harekete gelerek, ellerini marangozun oğluna doğru uzattı. Ona doğru yaklaşıp, önünde durdu. İsa gözlerini kaldırıp, ona baktı. Benzi atmıştı kadının, vahşi vahşi, acımadan bakıyordu. İsa onu görünce, başını önüne eğdi. Kadının dudakları kımıldadı:</p>

  <p class="block_17">«Lanet sana,» dedi vahşi boğuk bir sesle, «Lanet olsun, marangozun çocuğu. Başkasını çarmıha gerdiğin gibi, sen de gerilesin!!»</p>

  <p class="block_17">Annesine döndü:</p>

  <p class="block_17">«Ve sen, Meryem, benim duyduğum acıyı, sen de duyasın!»</p>

  <p class="block_17">Bu sözleri söyler söylemez, başını çevirdi ve gözlerini bir kez daha çocuğa dikti. Magdalena şimdi çarmıhın dibine sarılmış, Partizan için ağıt okuyor, adamın ayakları, Magdalena’nın ellerine, saçına ve kanla kaplı kollarına değiyordu.</p>

  <p class="block_17">Çingeneler bıçaklarını alıp, parçalara ayırmak üzere, çarmıha gerilen giysisini yırtmaya başladılar, zar atarak paçavraları paylaştılar. İri kan lekeleriyle kaplı beyaz başörtüsünden başka bir şey kalmadı.</p>

  <p class="block_17">«Onu da marangozun oğluna verelim,» dediler. «Zavallıcık, o da epey iş gördü.»</p>

  <p class="block_17">Güneşte oturur buldular onu, iki büklüm olmuş, tir tir titriyordu.</p>

  <p class="block_17">«Sana düşen de bu, marangoz,» diye seslendi biri, kanlı mendili ona doğru fırlatıp atarak. «Nice nice çarmıhlara!»</p>

  <p class="block_17">Öteki çingene:</p>

  <p class="block_17">«Kendi çarmıhını da kendin yapasın!» diye bir kahkaha atarak, okşar gibi hafif hafif sırtına vurdu.</p>

  <p class="block_17">Şaşkın, ümitsizlik içinde kıvranan, kadın ve erkek yığınlarını toplamak istermiş gibi kollarını açarak:</p>

  <p class="block_17">«Yürüyün çocuklarım, gidelim,» diye bağırdı yaşlı haham. «Gidelim! Sizlere açacağım, büyük bir sırrım var. Cesur olun!»</p>

  <p class="block_17">Dar yollardan koşmaya başladılar. Atlılar, sürüyü önlerine katmış, dörtnala gidiyorlardı, kadınlar çığlık çığlığa evlerinin kapılarını kapatıyorlardı, yine kan dökülecekti. Yaşlı haham, koşarken iki kere düştü, öksürmeye, kan tükürmeye başlamıştı yine. Yahuda ile Barabbas onu kollarına aldılar. Halk sürülerle gelip, soluk soluğa havraya doluşuyordu. Havra, avlu, hıncahınç doldu, sokak kapısını da sürmelediler.</p>

  <p class="block_17">Beklediler, hahamın ağzından çıkacak sözü bekliyorlardı. Bu kadar acı olaylar arasında, yaşlı haham, yüreklerini sevindirebilecek ne gibi bir sır açıklayabilirdi ki? Yıllardır belalar birbirlerini izlemiş, sayısız İnsan çarmıha gerilmişti. Tanrının elçileri Kudüs’ten, Erden’den, çölden, durmadan fışkırıyor, ya da paçavralar, zincirler içinde köpüren ağızlarla dağlardan sel gibi akıyor, birer birer çarmıha geriliyorlardı.</p>

  <p class="block_17">Kızgın bir mırıltı yükseldi. Duvarları süsleyen dallar ve palmiyeler, beş köşeli yıldızlar, rahle üstünde kutsal tomarlar; Seçkin Ulus, Vaadedilen Ülke, Tanrı’nın Ülkesi, Mesih gibi büyük sözler; bunların hiçbiri içlerini yatıştırmıyordu artık. Uzun süren ümit, ümitsizliğe dönmeye başlamıştı. Tanrı’nın acelesi yoktu, ama insanın vardı, artık bekleyemiyorlardı. Havranın her iki duvarını da kaplayan resmedilmiş ümitler</p>

  <p class="block_17">dahi onları oyalayamıyordu. Bir keresinde, peygamber Hezekiel bölümünü okurken, haham, Tanrı’ya kendini kaptırmıştı. Sıçramış, bağırmış; ağlamış, oynamış, yine de huzura kavuşamamıştı. Peygamber’in sözleri, kendi etinin bir parçası olmuştu. Huzur bulmak için fırça ve boya almış, havraya kapanıp, tanrısal bir coşku içinde, duvara, peygamberin hayallerini resmetmeye başlamıştı; sonsuz çöl, kafatasları ve kemikler, insan iskeletinden meydana gelmiş dağlar, üstünde de kıpkırmızı, ateşte kızdırılmış demir rengi bir gök. Koca bir el, göklerin ortasından çıkmış Hezekiel’i ensesinden yakalayıp havaya kaldırmıştı... Ama görüntü öteki duvara da taşıyordu. Burada, Hezekiel, dizlerine kadar kemikler içine batmış bulunuyordu. Ağzı, parlak yeşil renkteydi, açık duruyordu, içinden üstünde kırmızı harfler yazılı, bir kordela çıkıyordu: «İsrail Ulusu, İsrail Ulusu, Mesih geldi!» Kemikler birbirine takılıyor, kafatasları, diş ve çamur dolu yükseliyor, müthiş el de, avucunda Yeni Kudüs’ü yeniden yapılmış, ışıl ışıl donatılmış, baştanbaşa yakut ve zümrütler içindeki Yeni Kudüs’ü tutar halde gökten çıkıyordu.</p>

  <p class="block_17">Halk, bu resimlere bakarak, başlarını sallıyor, mırıldanıp duruyordu. Bu, yaşlı hahamı öfkelendiriyordu.</p>

  <p class="block_17">«Niye mırıldanıyorsunuz?» diye bağırdı onlara. «Atalarımızın tanrısına inanmıyor musunuz? Biri daha çarmıha gerilmiş bulunuyor: kurtarıcı bir adım daha yaklaştı demek. İşle budur, ey inanç yoksunu insanlar, budur işte çarmıha gerilmenin anlamı!»</p>

  <p class="block_17">Rahlenin üstünden bir tomar aldı, şiddetle açtı. Güneş, açık pencereden girmişti; bir leylek indi gökten, sanki o da işitmek istermiş gibi, karşıki evin damına kondu. Yanık bağırdan mutlu bir zafer çığlığı çıkıyordu: «Çalın Zion’da zafer borusunu! Yayın Kudüs’e sevinçli haberi! Haykırın! Yehova, ulusuna gelmiş bulunuyor. Kalk Kudüs, gururla dolsun yüreğin. Bak! Rabbin, doğudan, batıdan güdüyor oğullarını. Dağlar düzlendi, tepeler uçup gitti, tüm ağaçlar kokularını hava</p>

  <p class="block_17">ya saçtılar. Şan ve şerefinin süslerini takın Kudüs. Mutluluk, İsrail ulusuna sonsuzca gelmiş bulunuyor artık!»</p>

  <p class="block_17">«Ne zaman? Ne zaman?» diye biri haykırdı kalabalıktan. Herkes dönüp baktı. Ufak tefek, ince, üzüm gibi buruşuk bir ihtiyar, ayakları ucuna kalkmıştı; «ne zaman, baba, ne zaman?» diye bağırıyordu.</p>

  <p class="block_17">Haham, öfke içinde, tomarı sardı.</p>

  <p class="block_17">«Acelen mi var, Manasse?» diye sordu.</p>

  <p class="block_17">«Evet!» diye cevap verdi küçük ihtiyar. Yaşlar akıyordu yüzünden. «Vaktim kalmadı, bir ayağım çukurda.»</p>

  <p class="block_17">Haham, kolunu uzatıp, kemikleri içine gömülü Hezekiel’i gösterdi.</p>

  <p class="block_17">«Bak, Manasse! Öldükten sonra dirileceksin!»</p>

  <p class="block_17">Petrus araya girdi. Gün bitmek üzereydi. Geceleri Genaseret Gölü’nde balık avlardı, acelesi vardı. «Baba» dedi, «içimizi huzura kavuşturacak bir sır açıklayacağına söz vermiştin. Neydi o sır?»</p>

  <p class="block_17">Soluklarını tutup, ihtiyar hahamın çevresinde toplandılar. Avludakiler de geldi, sığışabildikleri kadar sığıştılar. Sıcak feciydi, ağır insan teri kokusu yayılıyordu etrafa. Havra hademesi, havranın kokusunu değiştirmek için buhurdanlığın içine, gözyaşını andıran sedir ağacı özsuyundan attı.</p>

  <p class="block_17">Yaşlı haham, boğulmamak için yüksek bir tabureye çıktı.</p>

  <p class="block_17">«Çocuklarım,» dedi, terini silerek, «yüreklerimiz çarmıhlarla doldu. Kara sakalım kırçıllaşalı nice oluyor, şimdi o kırçıl sakal da ağardı artık, dişlerim döküldü. İhtiyar Manasse’nin bağırarak söylediğini, ben yıllardır söylüyorum. Daha ne kadar bekleyeceğiz Tanrım, ne kadar? Mesih’i görmeden mi öleceğim? Bunu defalarca sordum, bir gece mucize oldu! Tanrı cevap verdi. Hayır, hayır, mucize değildi. Tanrı, kendisine her sorduğumuzda cevap verir, ama bedenimiz çamur haline gelmiş bulunuyor, nerdeyse sağır olacak. Yine de işittim o gece... Mucize işin burasındaydı.»</p>

  <p class="block_17">«Ne işittin? Söyle baba, söyle bütün işittiklerini,» diye</p>

  <p class="block_17">seslendi Petrus. Dirseğiyle kendine yol açtı kalabalık arasında, ilerleyerek yaşlı hahamın önünde durdu. Yaşlı adam eğildi; Petrus’a baktı ve gülümsedi:</p>

  <p class="block_17">«Petrus, Tanrı senin gibi bir balıkçıdır. O da dolunay zamanı, geceleri balığa çıkar; evet o gece de dolunay vardı, süt gibi beyaz, yüzüyordu gökte, öyle alabildiğine esirgeyici ve iyi yürekli görünüyordu ki, gözlerimi kapayamıyordum. Ev sıkıyordu beni, dar yollardan giderek ayrıldım, tepeye tırmandım, bir kaya üstüne çıkıp, güneşe doğru kutsal Kudüs’e doğru bakmaya başladım. Ay eğilmiş, insan gibi bana bakıp gülümsüyordu; baktım ona, ağzına, yanaklarına, gözlerinin köşelerine baktım da içimi çektim. Bana bir şeyler söylüyor gibiydi. Gecenin sessizliğinde bir şeyler söylüyordu sanki; işitemiyordum ama, biçilmemiş çimenler ekmek gibi kokuyordu, çevremdeki dağlardan, Tabor Gilboa ve Karmel’den aşağı süt akıyordu... Bu gece Tanrı’nın gecesi diye düşündüm. Bu dolunay Rabbin geceki yüzü olmalıydı. Gelecekteki Kudüs’ün geceleri böyle olacak...</p>

  <p class="block_17">«Bu düşünce aklıma gelir gelmez, gözlerim yaşla doldu. Yakınma ve yılgı sardı benliğimi. Yaşlandım, diye bağırdım, Mesih gözümü açmadan mı öleceğim?</p>

  <p class="block_17">«Ayağa sıçradım. Kutsal öfkeyle kapılmıştım yine. Kemerimi çözdüm, soyundum ve annem beni nasıl dünyaya getirmişse, öyle durdum Tanrı’nın karşısında. Ne kadar yaşlandığımı göstermek istiyordum ona, ne kadar solduğumu, sonbahardaki bir incir yaprağı gibi büzüldüğümü, kuşların didiklemiş olduğu bir üzüm salkımı sapı gibi çıplak, sarkmakta olduğumu. Beni görmesini, bana acımasını ve elini çabuk tutmasını istiyordum.</p>

  <p class="block_17">«Rabbin önünde çırılçıplak dururken, ay ışığının etime işlediğini duyuyordum. Baştan başa Ruh olmuştum: Tanrı’yla bir. Sesini işittim, dıştan ya da yukardan değildi gelen ses, içimdendi. İçimden! Tanrı’nın gerçek sesi bize hep içimizden gelir. ‘Simun, Simun,’ diyordu. ‘Mesih’i görmeden, onu işitmeden, ellerinle ona dokunmadan, ölüme bırakmayacağım seni!’</p>

  <p class="block_17">«Ya Rabbi! Bir daha söyle!» diye haykırdım.</p>

  <p class="block_17">‘Simun, Simun. Mesih’i görmeden, onu işitmeden, ellerinle ona dokunmadan, ölüme bırakmayacağım seni!’</p>

  <p class="block_17">«Öyle mutluydum ki, aklım başımdan gitti. Çırılçıplak, ayın altında, el çırparak, tepinerek, oynamaya başladım. Bu dans, bir saniye mi sürdü, bir yıl mı, bilemeyeceğim, sonunda ama, kanmıştım artık; içim huzura kavuşmuştu. Giysilerimi giyip, kemerimi taktım ve Nâsıra’ya indim. Damların tepesine tünemiş horozlar, beni görünce ötmeye başladılar. Gök gürlüyor, kuşlar uyanıyor, kapılar açılıyor, beni selamlıyorlardı. Kırık dökük evim, baştanbaşa parıl parıldı; kapılar, pencereler, her şey: baştanbaşa yakuttu. Orman, kayalar, insanlar, kuşlar: hepsi de çevremdeki Tanrı’nın varlığını kokluyorlardı. Kana susamış yüzbaşının kendi bile, şaşkınlık içinde durmuştu. ‘Ne var haham efendi?’ diye sormuştu bana. ‘Yanan bir meşale sanacak seni görenler. Aman dikkat, Nâsıra’yı ateşe vermeyesin!’ Bir şey söylememiştim ben; soluğunun kirletmesini istemiyordum.</p>

  <p class="block_17">«Bu sırrı yıllardır kendime saklıyordum. Kendi kendime, kıskançlık ve gurur içinde kıvanç duyuyor, bekliyordum. Ama bugün, yüreklerimize yeni bir çarmıhın çakıldığını gören bu kara günde tutamadım artık. İsrail ulusuna acıyorum. Bu yüzden sizlere müjdeyi bildiriyorum: geliyor, artık uzakta değil. Civardaki bir kuyuda su içmek, ya da yeni çıkan ekmek somunlarından bir dilim almak üzere durmuştur ola ki. Ama nerede olursa olsun, görünecektir; çünkü Tanrı böyle dedi, verdiği sözü tutmazlık etmez. ‘Simun, Mesih’i görmeden, işitmeden, ellerinle tutmadan ölmeyeceksin...’ Gücüm günden güne eksiliyor. Kurtarıcı yaklaştıkça, bir yanım benden ayrılıyor. Yaşım seksen beş, neredeyse gelir artık!» Sivri, uzun kemik burunlu, şaşı, dazlak adamın biri yerinden sıçradı. Sanki yoğrulurken mayası unutulmuştu.</p>

  <p class="block_17">«Ya bin yıl yaşarsan baba?» diye sözünü kesti. «Ya hiç ölmezsen? Örneği yok mu yani. Enoş ile İlyas hâlâ yaşıyor!» Minik çarpık gözleri bir yandan bir yana kurnazca kayıyordu.</p>

  <p class="block_17">Haham duymazlıktan geldi, ama şaşının fısıltıları bıçak gibi saplanmıştı yüreğine. Buyurur gibi elini kaldırdı:</p>

  <p class="block_17">«Tanrı’yla baş başa kalmak istiyorum. Gidin artık hepiniz!»</p>

  <p class="block_17">Ortalık boşaldı, kalabalık dağıldı, yaşlı haham tek başına kaldı. Sokak kapısını kilitledi, peygamber Hezekiel’in havada yüzdüğü duvara yaslanıp, derin düşüncelere, daldı. Tanrı O, diye düşünü ordu, gücü her şeye yeticidir: dilediği gibi davranır. Şu serseri Tomas’ın söylediği doğru olabilir mi ki? Tanrı bin yıl yaşamamı buyurursa, vay halime benim! Bir de hiç ölmememi buyurursa, o zaman Mesih..? İsrail ulusunun büyük ümitleri boşuna mı hep? Tanrı’nın kelamını bin yıl rahminde tuttu, bir ana gibi besledi tohumunu. Etimiz kemiğimiz yutuldu: eridik gittik, sırf bu Oğul için yaşadık. Ama ulus, doğum sancıları çekmeye başladı, İbrahim’in tohumu haykırıyor şimdi. Koyuver Rabbim, koyuver artık! Sen tanrısın, dayanabilirsin biz dayanamayız, acı bize.</p>

  <p class="block_17">Havrada bir aşağı bir yukarı gidip geliyordu. Gün batmıştı. Gölgeler resmi söndürmüş, Hezekiel’i yutmuştu. Yaşlı haham, ortalığa inen alacakaranlığa baktı, derken hayatında bütün gördükleri ve çektikleri zihnine üşüştü. Mesih’in peşinde nice defalar, ne büyük özlemle, Galile’den Kudüs’e, Kudüs’ten çöle, koşup durmuştu! Ama her defasında bir çarmıh ümitlerini suya düşürmüş ve utanç içinde Nâsıra’ya dönmüştü. Bugün ama...</p>

  <p class="block_17">Eliyle başını sıktı.</p>

  <p class="block_17">«Olamaz, olamaz,» diye mırıldandı korku içinde, «hayır, olamaz, imkânsız!»</p>

  <p class="block_17">Kaç gündür, gece gündüz, zihni patlayacak gibi oluyordu. Yeni bir ümit belirmişti, zihni için fazla büyük bir ümit, bir</p>

  <p class="block_17">delilik, bir cin onu yutuyordu. Ama ilk kez olmuyordu bu. Bu delilik yıllardır pençesini geçirmişti ona. İstediği kadar kovsun, yine geri geliyordu. Ancak gündüz gözüyle gelmeye hiç cesaret etmemişti, hep gece karanlığında, ya da düşlerinde gelmişti! Bununla birlikte, bugün öğleyin, güpegündüz!.. O muydu yoksa?</p>

  <p class="block_17">Duvara dayanıp, gözlerini kapadı. Karşısında duruyordu, soluk soluğa, sırtında çarmıh, önünden geçip gidiyordu yine; çevresindeki hava ürperiyordu baştan aşağı, başmeleklerin çevresindeki hava böyle olmalıydı... O da ne? Gözlerini kaldırdı. Yaşlı haham insan gözlerinde hiç bu denli göğü görmemişti! O muydu? «Ya Rab,» diye mırıldandı haham, «niye bana işkence ediyorsun? Niçin cevap vermiyorsun?»</p>

  <p class="block_17">Kitabı Mukaddes’teki peygamberlik kitabı şimşek gibi çaktı zihninde. Yaşlı başı bir an için aydınlandı, derken ümitsizce karanlığa gömüldü. İçini açtılar, içinden atalar çıktı. Yaralarla kaplı, Musa’nın önder olduğu, boğum boğum kıvrık boynuzlu Kösemen başta, dayanıklı, sebatkâr soy, kölelik ülkesinden, Kenan ülkesine doğru sonsuz yolculuğa yeniden çıkıyordu; oradan, Kenan ülkesinden de gelecekteki Kudüs’e. Bu yeni yürüyüşte ama, yolu ışıtan Musa değildi, başka biriydi. Hahamın beyni zonkluyordu, başka biri, omzunda çarmıh taşıyan...</p>

  <p class="block_17">Sıçrayarak atılıp, sokak kapısını açtı. Rüzgâr vurdu yüzüne; derin derin soludu. Güneş batmıştı, kuşlar uyumak üzere yuvalarına dönüyorlardı. Dar sokaklar gölgelerle doluyordu; yeryüzü soluyordu. Kapıyı kilitledi ve ağır anahtarı kemerine soktu. Bir ara cesareti kırılır gibi oldu; derken kararını verdi. Eğik başla Meryem’in evine doğru yola çıktı.</p>

  <p class="block_17">Meryem, evinin minik bahçesinde yüksek bir iskemleye oturmuştu. İplik eğiriyordu. Dışarısı henüz aydınlıktı: yaz ışığı yeryüzünden ağır ağır çekiliyor, bir türlü ayrılmak istemiyordu. İnsanlarla öküzler tarlalardaki işlerinden dönüyorlardı. Ev kadınları akşam yemeği için ocak yakıyorlardı; yanık</p>

  <p class="block_17">odun kokusu sardı akşam havasını. Meryem iplik eğiredursun, zihni iğe ayak uydurmuş, bir oraya, bir buraya sıçrayıp duruyordu. Hafıza ile muhayyile birleşiyordu: hayatı yarı gerçek, yarı masal gibi görünüyordu. Günlük işler yıllardır süregelmişti, derken sersemletici, beklenmeyen tavuskuşu mucize gelmiş ve kaygılı varlığını, uzun, altın kanatlarıyla sarmıştı.</p>

  <p class="block_17">«Nereye dilersen oraya götür beni Rabbim; nasıl dilersen öyle yap beni. Kocamı seçtin, oğul doğurtturdun bana, acımı verdin bana. Bağır de, bağırayım, sus de, susayım. Neyim ki ben Rabbim? Elinde bir avuç çamur, dilediğin gibi yoğur. Nasıl istersen, öyle yap. Senden bir tek ricam var yalnız: Rabbim, oğluma acı!»</p>

  <p class="block_17">Işıl ışıl ışıldayan ak bir güvercin uçtu karşı damdan, bir süre başı üstünde kanat çırptı, derken bahçenin çakılları üstüne indi ve bir düzen üzere Meryem’in ayakları çevresinde dolaşmaya başladı. Kuyruk tüylerini gerdi, boynunu büktü, başını çevirip Meryem’e baktı, yuvarlak gözü akşam ışığında yakut gibi yanıyordu. Ona baktı, bir şeyler söyler gibi oldu. Bana sır açıklayacakmış gibi bir hali var, dedi Meryem. Ah, yaşlı haham geleydi bir. Kuşların dillerinden anlar o, anlatırdı bana kuşun dediğini... Güvercine baktı ve acıdı. İğini bırakıp, yumuşak bir sesle kuşu çağırdı, bu hareketi pek hoşuna gitmişti güvercinin, bir sıçrayışta bitişik dizleri üstüne kondu. Orada, sanki bütün sırrı dizleri üstüne konmakmış gibi oturdu, kanatlarını kapayıp hareketsiz durdu. Meryem, tatlı ağırlığı duyunca gülümsedi. Ah, mümkün olaydı da, Tanrı böyle tatlılıkla geleydi insanlar üstüne! Bunu düşünürken, nişanlısı Yusuf’la birlikte, İlyas Peygamber Tepesi’ne, gökten birleşen Karmel Dağı’na tırmandıkları sabahı hatırladı. Bir oğul versin diye, Tanrı’yla aralarına girip, aracılık etmesini istiyorlardı, sonradan o oğulu Peygamberin lütfuna adayacaklardı. O akşam evleneceklerdi, bütün zevki yıldırım olan, o ateşli peygamberin duasını almak üzere tan ağarmadan yola çıkmışlardı. Tek bulut yoktu gökte; güzel bir sonbahar günüydü, insan karıncaları hasatlarını toplamışlardı, şıralar damacanalarda fokurduyordu, çatı kirişleri üstüne iple asılmış incirler kuruyordu... Meryem on beşindeydi o sıralarda, damatsa, saçları ağarmış yaşlı bir adam; ama üstüne dayandığı, sımsıkı tuttuğu elindeki asânın çiçek açması takdir olunmuştu.</p>

  <p class="block_17">Tam öğle vakti varmışlardı kutsal doruğa. Diz çökmüşler, keskin kan lekeli granit taşına parmak uçlarıyla dokununca titremeye başlamışlardı. Kayadan bir kıvılcım sıçramış, Meryem’in elini yakmıştı. Yusuf doruğun vahşi sahibini çağırmak için ağzını açmıştı ki, daha ses çıkarmadan göğün temellerinden öfke içinde haykıran dolu yüklü bulutlar savrulmuş ve keskin granit taşı üstünde fırıl fırıl dönen bir hortum meydana getirmişti. Yusuf, nişanlısını tutup bir mağaraya çekmek üzere ileri atılınca, Tanrı korkunç bir şimşek çaktırmış, gökle yer birleşmiş, Meryem de bayılarak arka üstü düşmüştü. Kendine gelip gözlerini açarak çevresine baktığında, Yusuf’un kara granit üstünde yüzükoyun yattığını görmüştü, inme inmişti adama...</p>

  <p class="block_17">Meryem, kucağındaki güvercinin üstüne elini koydu. Ürkütmemek için hafif hafif okşamaya başladı. «Tanrı, dağın doruğuna vahşi bir şekilde inip bana vahşice bir şeyler söylemişti,» diye mırıldandı. «Ne demişti bana?»</p>

  <p class="block_17">Meryem’in çevresinde yer alan sayısız mucizeler karşısında şaşkın duran haham, kaç kere sormuştu bunu ona.</p>

  <p class="block_17">«Hatırlamaya çalış, Meryem,» diyordu. «Tanrı bazen böyle konuşur insanlarla: Yıldırımla. İyi düşün ne dediğini, düşün ki, oğlunun geleceğini görebilelim.»</p>

  <p class="block_17">«Gök gürlemişti efendim. Gıcırdayan kağnı arabası gibi gökten düşmüştü.»</p>

  <p class="block_17">«Gök gürültüsü ardında ne vardı Meryem?»</p>

  <p class="block_17">«Haklısınız efendim gök gürültüsü ardında Tanrı konuşuyordu, ama sözlerini hatırlayamayacağım. Bağışlayın beni.»</p>

  <p class="block_17">Güvercini okşayarak, otuz yıl önceki şimşeği hatırlamaya ve gizli anlamını çözmeye çalıştı...</p>

  <p class="block_17">Gözlerini kapadı. Avcu içinde güvercinin minik sıcak vücudunu, çarpan yüreğini duyuyordu. Birden nasıl olduğunu, niçin olduğunu bilemiyordu; güvercinle şimşek bir oldu; alabildiğine emindi bundan; bu yürek çarpması ve gök gürültüsü; hepsi Tanrı’ydı! Bir çığlık atıp, dehşet içinde ayağa sıçradı. Şimdi, ilk kez gök gürültüsünde gizli, güvercinin ötüşünde saklı sözleri duyabiliyordu: «Selam Meryem, selam sana... Tanrı’nın böyle seslendiğine şüphe yoktu: «Selam Meryem, selam sana...»</p>

  <p class="block_17">Döndüğünde kocasının hâlâ duvara dayalı, ağzım açıp kapamakta olduğunu gördü. Ortalık kararmıştı, ama o hâlâ çaba gösteriyor, ter döküyordu... Meryem kapıya gitti, önünden geçerken bir şey söylemedi. Oğlunun gelip gelmediğine bakmak istiyordu. Çarmıha gerilen adamın kanlı başörtüsünü büküp, saçına bağlayarak, bayır aşağı ovaya indiğini görmüştü... Nereye gitmişti acaba? Niye bu kadar gecikmişti? Yine sabaha kadar tarlalarda mı gezip duracaktı?</p>

  <p class="block_17">Eşikteyken, yaşlı hahamın geldiğini gördü: Değneğine abanmış, oflaya poflaya yürüyordu. Şakaklarındaki beyaz saç lüleleri, Karmel Tepesi’nden esmeye başlamış olan akşam melteminde dalgalanıyordu.</p>

  <p class="block_17">Meryem, saygıyla bir kenara çekildi, haham içeri girdi. Kardeşinin elini alıp okşar gibi hafif hafif vurdu üstüne, ama bir şey söylemedi ona. Ne diyebilirdi? Zihni karanlık sulara gömülü bir halde Meryem’e döndü.</p>

  <p class="block_17">«Gözlerin ışıl ışıl Meryem,» dedi. «Nen var? Tanrı mı geldi yine,»</p>

  <p class="block_17">«Hatırladım efendim!» dedi Meryem, kendini tutamayarak.</p>

  <p class="block_17">«Hatırladın mı? Neyi hatırladın, söyle Tanrı adına.</p>

  <p class="block_17">«Şimşeğin ardındaki sözleri.»</p>

  <p class="block_17">Haham irkildi. «Büyüktür İsrail’in Tanrısı,» diye haykırdı, kollarını yukarı kaldırarak. «Ben de onun için gelmiştim Meryem, sana bir kez daha sormak için... Bugün biliyorsun, ümitlerimizden biri daha çarmıha gerildi, yüreğimse...»</p>

  <p class="block_17">«Hatırladım efendim,» dedi Meryem yeniden. «Bu akşam oturmuş iplik eğiriyordum, yıldırım yeniden geldi natırıma, gök gürültüsünün içimde ilk kez dindiğini duydum, ardındaysa temiz duru bir ses, Tanrı’nın sesi: «Selam sana Meryem!» diyordu.</p>

  <p class="block_17">Haham bir iskemleye çöküverdi. Şakaklarını elleri arasına alarak düşüncelere daldı. Epey bir süre sonra başını kaldırdı.</p>

  <p class="block_17">«O kadar mı Meryem? Kendi içine daha bir eğil, duyabilecek şekilde. İsrail’in geleceği, söyleyeceklerine bağlı olabilir.»</p>

  <p class="block_17">«Hayır,» diye mırıldandı Meryem, yorulmuştu, «hayır efendim... Söyledi, çok daha şeyler söyledi, ama işitemedim... Elimden geldiği kadar çabalıyorum, ama ne dediğini duyamıyorum.»</p>

  <p class="block_17">Haham elini Meryem’in başına ve iri gözleri üzerine koydu.</p>

  <p class="block_17">«Oruç tutasın Meryem, dua edesin: Zihnini günlük işlerde harcamayasın. Öyle anlar oluyor ki, çepeçevre yüzünde şimşek gibi parlayan bir hâle görüyorum. Gerçekten ışık mıdır bu, bilmiyorum?.. Oruç tut, işiteceksin. ‘Selam sana Meryem...’ Tanrı’nın haberi iyi sözlerle başlıyor. Sonradan ne dediğini aman işitmeye çalış.»</p>

  <p class="block_17">Heyecanını gizlemek için Meryem, testileri koyduğu rafa doğru gitti. Pirinç bir kap aldı çengelden, soğuk suyla doldurdu, bir avuç da hurma alıp yaşlı hahama vermek üzere eğildi.</p>

  <p class="block_17">«Aç, susuz değilim Meryem,» dedi, «teşekkür ederim. Otur hele; sana diyeceğim var.»</p>

  <p class="block_17">Meryem iskemlelerin en alçağına, hahamın ayakları dibine oturdu. Başını kaldırıp bekledi.</p>

  <p class="block_17">İhtiyar sözlerini bir bir tartıyordu zihninde. Söylemek istediği şey güçtü: Öyle örümcek ağı gibi ince ve kaygan bir ümitti ki bu, ümide fazla değer verip kesinliğe kavuşturmayı</p>

  <p class="block_17">önleyecek kadar ince ve kaygandı. Anneyi dehşete düşürmek istemiyordu.</p>

  <p class="block_17">«Meryem,» dedi sonunda, «bu evin dışında bir çöl arslanını andırarak dolaşan bir ses var... Sen öteki kadınlar gibi değilsin Meryem. Duymuyor musun bunu?»</p>

  <p class="block_17">«Duymuyorum efendim,» diye mırıldandı. «Öteki kadınlardan ayrı bir yanım yok. Kadınların bütün dert ve sevinçlerini paylaşıyorum. Bulaşık, çamaşır yıkamak, yemek pişirmek, çeşmeye su doldurmaya gitmek, komşularla çene çalmak; akşamları da kapıda oturup gelip geçenlere bakmak hoşuma gidiyor. Yüreğimse efendim, bütün kadın yürekleri gibi acıyla dolu.»</p>

  <p class="block_17">«Sen öbür kadınlar gibi değilsin Meryem,» dedi yine haham hûşu içinde, bütün itirazları rededermiş gibi elini kaldırarak. «Oğlun da...</p>

  <p class="block_17">Haham sustu. İşin en zor yanını ifade etmek için ne gibi sözler kullanacaktı? Göğe bakarak dinledi. Ağaçlardaki kuşların kimi uykuya hazırlanıyor, kimi de uyanıyordu. Çark dönüyordu, gün insanların ayakları altında batıyordu.</p>

  <p class="block_17">Haham içini çekti. Günler ne de çabuk geçiyordu, nasıl da birbirlerini kovalayıp duruyordu! Şafak, gün ağarışı, güneşin geçişi, ayların birbirini izleyişi... Çocuklar büyüyorlar, kara saçlar ağarıyor, deniz toprağı yiyor, dağlar çırılçıplak soyunuyor, yine de bekledikleri O gelmiyordu!</p>

  <p class="block_17">«Oğlum mu?..» dedi Meryem sesi titrek. «Oğlum mu?»</p>

  <p class="block_17">«Öteki çocuklara benzemiyor Meryem,» dedi haham yılmadan cevap vererek. Sözlerini bir kez daha tarttıktan sonra, bir ara durup konuşmasına devam etti:</p>

  <p class="block_17">«Geceleyin bir başına olduğu zaman ve kimsenin kendisini gözlemediğinden emin olduktan sonra, yüzünün bütün çemberi karanlıkta parıldıyor. Tanrı beni bağışlasın Meryem, ama duvarın ta yukarısına bir delik deldim. Çıkıp oradan onu gözetliyorum; ne yaptığına bakıyorum. Niçin mi? Çünkü doğrusu bu ya, kafamın içi altüst, bildiklerim hiçbir işe yaramıyor: Kutsal yazıları okuyup duruyorum ama onun ne olduğunu, kim olduğunu anlayamıyorum... Bu yüzden gizlice onu gözetliyorum, karanlıkta da onu yalayan ve yüzünü yutan bu ışığı görüyorum. Günden güne solması, eriyip gitmesi bundan. Yoksa hastalıktan, oruçtan, ya da dua etmekten değil; hayır, bu ışık yiyip bitiriyor onu.»</p>

  <p class="block_17">Meryem içini çekti. Ötekilere benzemeyen çocuk yapan annenin vay haline, diye düşünüyordu. Ama bir şey söylemedi.</p>

  <p class="block_17">İhtiyar şimdi üzerine eğilmişti, sesini alçalttı. Dudakları ateş gibiydi.</p>

  <p class="block_17">«Selam sana Meryem,» dedi. «Tanrı’nın gücü her şeye yeter; niyetleri belli olmaz... Oğlun belki de...</p>

  <p class="block_17">Ama kadıncağız bir çığlık attı:</p>

  <p class="block_17">«Acıyın bana. Peygamber demeyin sakın! Hayır, hayır! Tanrı böyle yazdıysa bozsun! Oğlumun herkesinki gibi olmasını istiyorum. Ne daha fazlası, ne daha eksiği... Herkesinki kadar... Babası gibi o da tekneler, beşikler, sabanlar, ev eşyaları yapsın, şimdiki gibi üstüne insan gerilsin diye çarmıhlar değil. Namuslu bir evin kızıyla evlensin, şöyle drahomalı filan, ailesine iyi baksın, çoluk çocuk sahibi olsun... Sonra her cumartesi birlikte büyükannesi, çocuklar, torunlar gezintiye çıkalım, herkes bize hayran olsun.»</p>

  <p class="block_17">Haham değneğine dayanak doğruldu.</p>

  <p class="block_17">«Meryem,» dedi sert bir sesle, «Tanrı annelere kulak verseydi, güvenlik ve rahatlık içinde hepimiz kokuşurduk... Yalnız başına kaldığında konuştuklarımız üstünde düşün bir.»</p>

  <p class="block_17">İyi geceler dilemek üzere kardeşine döndü. Cam gözleri buğulu, dili bir karış sarkmış bir durumda havaya bakarak konuşmak için didinip duruyordu. Meryem başını salladı.</p>

  <p class="block_17">«Sabahtan beri çabalayıp duruyor, hâlâ huzura kavuşamadı.» Meryem ona doğru gidip salyası akan, biçimi bozuk ağzını sildi.</p>

  <p class="block_17">Ama Meryem’e de iyi geceler demek üzere haham elini kaldırmıştı ki, oğul eşikte belirdi, yüzü karanlıkta pırıl pırıldı. Kanlı başörtüsü saçına yapışmıştı, ama gece yanaklarında hâlâ iz bırakan koca yaş damlalarını, ayaklarını kaplayan toz ve kanı karartıyordu.</p>

  <p class="block_17">Eşiği atladı, acele acele bakındı, annesiyle hahamı gördü, daha sonra da duvarın yanındaki karanlıkta babasının cam gibi parıldayan gözlerini.</p>

  <p class="block_17">Meryem lambayı yakacaktı ki haham tuttu.</p>

  <p class="block_17">«Dur,» dedi, «onunla konuşacağım.» Yüreğini cesaretlendirerek yaklaştı.</p>

  <p class="block_17">«İsa,» dedi yumuşak bir sesle, annesinin duymaması için sesini alçalttı, «İsa, yavrum, daha ne kadar dayanacaksın ona?»</p>

  <p class="block_17">Birdenbire bütün kulübe:</p>

  <p class="block_17">«Ölünceye kadar!» diye vahşi bir çığlıkla sarsıldı.</p>

  <p class="block_17">Sanki iliklerindeki bütün güç akıp gitmiş gibi Meryem’in oğlu yere çöktü, duvara dayanarak, kesik kesik solumaya başladı. Haham yeniden konuşmak istiyordu onunla. Üzerine doğru eğildi, ama birden, yıldırım çarpmışçasına çekildi. Sanki büyük bir ateşe değerek yüzünü yakmıştı. Dört bir yanı Tanrıyla çevrili diye düşündü, evet, dört bir yanı Tanrı’yla çevrili, kimseyi sokmuyor yanına. Gitsem iyi olacak!</p>

  <p class="block_17">Düşünceler içinde ayrıldı oradan. Kapı kapandı, ama Meryem lambayı yakmaya cesaret edemiyordu; karanlıkta vahşi bir hayvan pusu kurmuş bekliyordu. Evin ortasında ayakta durup kocasının ümitsiz gıdaklamasını ve yere yığılmış oğlunun boğuluyormuş gibi dehşet içinde soluk alışını dinledi. Biri boğuyordu onu, kimdi? Zavallı anne, tırnaklarını yanaklarına bastırarak sordu Tanrı’ya, bir daha sordu, yakındı, bağırdı: «Ben bir anayım, acımıyor musun bana?» Ama cevap gelmedi sesine.</p>

  <p class="block_17">Ses etmeden tir tir titreyerek orada dikilmiş durdurken, vahşi bir zafer çığlığı duyuldu. İnmeli adamın dili çözülmüştü ve bütün kelime, hece hece ağzından dökülmüştü sonunda; şimdi bütün ev ADONAY diye yankılanıyordu. Ama bu sözü söyle söylemez, birden, kurşun gibi uykunun derinliklerine battı.</p>

  <p class="block_17">Meryem cesaretini ele alıp lambayı yaktı. Yemek kaynıyordu. Oraya gidip diz çöktü ve toprak kabın kapağını kaldırıp suyun, tuzun eksik olup olmadığına baktı...</p>

  <p class="block_17">Gök mavimsi beyaz, ışıldıyordu. Nâsıra uyuyor, düş görüyordu. Sabah yıldızı yastıkların üstünde duruyordu. Limon ve hurma ağaçları hâlâ pembemsi mavi bir örtüyle kaplıydı. Derin bir sessizlik... Kara horoz bile ötmüyordu. Meryem’in oğlu kapıyı açtı. Mor halkalar vardı gözleri çevresinde, ama eli titremiyordu. Açtığı kapının ardındaki anasına babasına dönüp bakmadan, baba ocağına bir daha dönmemek üzere ayrıldı. İki adım attı, derken üçüncüsünü de attıktan sonra durdu. Kendisiyle birlikte gelen iki ağır ayak sesi işitmişti. Arkasına baktı: Kimse yoktu. Çivi kakmalı kemerini daha bir sıktı, kızıl lekeli örtüyü saçına sardı ve kıvrılarak inen yollara girdi. Bir köpek acı acı havladı; günün yaklaştığını sezen bir baykuş, ürkerek başının üstünden sessizce geçti. Arkasındaki sürgülü kapıları bıraktı ve bağlara bahçelere daldı. Öten kuşlar cıvıldaşmaya başladılar. Bir mutfak bahçesinden ihtiyarın biri iş başındaydı, kuyu üstünde bocurgatı çeviriyordu. Gün ağarıyordu.</p>

  <p class="block_17">El torbası, asâsı, sandalları yoktu, yolsa uzundu. İlkin Kana, Taberiye, Magdala ve Kefernahum’dan geçecek, derken Genasaret Gölü’nü dolaşıp çöle varacaktı... Orada basit ve erdemli kişileri barındıran bir manastır olduğunu duymuştu, beyazlar giyiyorlar, et yemiyorlar, şarap içmiyorlar, kadına yaklaşmıyorlardı... Tanrı’ya duadan başka işleri yoktu. Şifalı otları iyi tanıyorlar, vücudun hastalıklarını iyileştiriyorlardı; muskalar üstündeki bilgileri de genişti, cinleri bedenlerden çıkarmayı biliyorlardı. Amcası haham, kaç kez içini çeke</p>

  <p class="block_17">çeke, ona bu manastırdan söz etmişti. Orada Tanrı’ya dua ederek ve insanları iyileştirerek, on bir yıl keşiş olarak kalmıştı. Yazık ki, günün birinde Ayartıcı tarafından yenilmişti (tabii onun da sonsuzdu gücü): Bir kadın görmüş, kutsal hayatı bırakmış, beyaz cüppesinden soyunup evlenmişti. Magdalena diye de bir çocuğu olmuştu. Oh olmuştu! Tanrı, din yolundan sapana hak ettiği şeyi vermişti.</p>

  <p class="block_17">«Oraya gideceğim,» diye mırıldandı Meryem’in oğlu, adımlarını sıklaştırarak. «Orada, manastırın içinde, kanatları altında saklanacağım...</p>

  <p class="block_17">Ne büyük zevkti bu! Ne zamandır on iki yaşından beri evini, ailesini bırakmayı, geçmişi unutmayı, annesinin paylamalarından, babasının iniltilerinden ve ruhu yutan günlük adi kaygılardan kaçmayı ne zamandır özlüyordu; ayaklarındaki tozu silker gibi insanları da toz gibi silkip atmak istiyordu, kaçıp çölde barınmaktı dileği! Bugün en sonunda her şeyi silkip atıvermiş, kendini insan çarkından kurtarmış, ruhuyla, bedeniyle Tanrı’nın çarkına kaptırıp kurtulmuştu!</p>

  <p class="block_17">Acılı, soluk yüzü birden ışımıştı. Belki de Tanrı’nın pençeleri bütün bu yıllar boyunca, şimdi kendi istemiyle, pençeleri duymaksızın, gitmekte olduğu yere götürmek için batıp durmuştu ona. Bu, isteklerinin, Tanrı’nın istekleriyle birleşmekte olduğunu mu gösteriyordu? İnsanın en büyük ve en güç ödevi değil miydi bu? Mutluluğun anlamı bu değil miydi?</p>

  <p class="block_17">Yüreği rahatlamıştı. Pençeleri duymuyordu artık boğuşma, çığrışma bitmişti artık... Bu sabah, tan ağarırken, Tanrı, bütün esirgeyiciliğiyle gelmişti, serin, hafif bir meltem gibi ve ona demişti: «Yürü, gidiyoruz!» Kapıyı açmıştı; şimdiyse ne hoş bir uzlaşma duygusuydu bu! Ne mutluluk! «Dayanamayacağım galiba,» diye fısıldadı. «Başımı göğe kaldırıp kurtuluş mezmurunu okuyacağım: «Sen benim barınağımsın, sığınağımsın Rabbim...» Kıvancı yüreğinden taşıyordu. Çevresinde Tanrı’nın büyük serveti zeytinlikler, bağlar, buğday tarlaları şafağın tatlı ışığında ilerliyordu. Kasıklarından fışkıran kıvanç mezmuru ise göğe ulaşmaya çalışıyordu. Başını göğe kaldırdı, birden yüreği durur gibi oldu; ardında koşan iki ayak sesi vardı, iyice duymuştu. Adımlarını kısaltarak, dikkatle dinledi. O iki adım yavaşladı. Dizbağları çözülür gibi oldu ve durdu. O iki ayak da durdu.</p>

  <p class="block_17">«Biliyorum kim olduğunu,» diye fısıldadı, ürpererek. «Biliyorum...</p>

  <p class="block_17">Ama yüreğine cesaret verip kaybolmadan gözüyle yakalamak için ansızın dönüverdi... Kimse yoktu!</p>

  <p class="block_17">Doğudaki gök, vişne çürüğü rengindeydi. Buğdaylar olgunlaşmıştı; başaklar durgun havada başlarını eğmişlerdi, orağı bekliyorlardı. Ovada hiçbir şey görünmüyordu, ne hayvan, ne insan. Sadece ardındaki Nâsıra’da, biraz hayat belirtisi vardı. Bir iki evden duman tütmeye başlamıştı. Kadınlar uyanıyordu.</p>

  <p class="block_17">Güven duyar gibi oldu. Zaman kaybetmesem iyi olacak, diye düşündü. Onu yitirmek için tabanları yağlayıp tepenin öte yanına varmam gerek. Koşmaya başladı.</p>

  <p class="block_17">Her iki yanında buğdaylar, insan boyu yükseliyordu. Üzüm gibi buğday da bu Galile Ovası’nda çıkmıştı ilkin, yabani asmalar yamaçlara hâlâ tırmanıyorlardı. Bir kağnı gıcırtısı duyuldu uzaklarda. Eşekler yattıkları yerden kalkıp havayı kokladılar, kuyruklarını kaldırarak anırdılar. Kahkahalar, konuşmalar geliyordu kulağına. Bilenmiş oraklar parlıyordu; ilk biçiciler göründü. Güneş onları görüp güzel kolları, boyunları ve baldırları üstüne düştü.</p>

  <p class="block_17">Uzakta, koşmakta olan Meryem’in oğlu gözlerine ilişince, kahkahalarla gülmeye başladılar.</p>

  <p class="block_17">«Heeey! Kimi kovalıyorsun öyle,» diye seslendiler, «yoksa seni mi kovalıyorlar?»</p>

  <p class="block_17">Ama yaklaştığında yakından görünce kim olduğunu anladılar. Susup, birbirlerine sokuldular.</p>

  <p class="block_17">«Çarmıhçı!» diye mırıldandılar. «Lanet olsun! Dün onu çarmıha...</p>

  <p class="block_17">«Başındaki şu kanlı örtüye bakın hele. Dilerim suçsuzun kanı öcünü alır!»</p>

  <p class="block_17">Acele acele yollarına devam ettiler, ama kahkaha boğazlarına takılmış, susmuşlardı.</p>

  <p class="block_17">Meryem’in oğlu yanlarından geçip giderek onları arkada bıraktı, buğday tarlalarını aşıp, dağın güzel yamaçlarını kaplayan asma bahçelerine vardı. Bir incir ağacı gördü, yaprak koparıp koklamak üzere yavaşladı. İncir yaprağı kokusunu pek severdi: İnsanların koltuk altları kokusunu hatırlatırdı ona. Küçükken gözlerini kapar, yaprak koklar, kendini annesinin göğsüne sokulmuş meme emermiş gibi hayal ederdi... Ama durup da elini uzattığında, soğuk ter kapladı vücudunu. Arkasından koşmakta olan ayak sesleri de durmuştu birden. Saçları diken diken oldu. Kolu hâlâ havada, çevresine baktı. Issızlık. Tanrı’dan başka kimse yoktu... Toprak ıslaktı, yapraklardan su damlıyordu; bir ağacın kovuğunda çiyli kanatlarını açıp uçmaya çalışan bir kelebek vardı.</p>

  <p class="block_17">Çığlık atsam dedi. Çığlık atsam da rahatlasam.</p>

  <p class="block_17">Öğle vakti dağ başında ya da ıssız ovada her yalnız kaldığında, bu denli yoğun olarak yaşadığı şey neydi? Sevinç mi, acı mı? Yoksa her şeyden önce korku mu? Tanrı’nın onu çepeçevre kuşattığını duyuyor, sanki ümitsizlik içinde kaçmak istermiş gibi vahşi bir çığlık atıyordu. Bazen horoz gibi ötüyordu, bazen aç bir çakal gibi uluyordu, bazen de kırbaçlanan bir köpek gibi... Ama ağzını açtığında ses çıkmadı, gözü kanatlarını açmaya çalışan kelebeğe takıldı. Üstüne yavaşça eğildi, alıp yerden yüksek olan ve güneşin üstüne abanmaya başladığı bir incir yaprağına koydu.</p>

  <p class="block_17">«Kardeşim, kardeşim benim,» diye mırıldandı, acıyarak bakıp.</p>

  <p class="block_17">Isınsın diye kelebeği ardında bırakarak, bir iki adım gerisinde, ıslak toprak üstünde yeniden o iki ayak sesini duydu. Başlangıçta, Nâsıra’dan ilk ayrıldığı sıralarda bu ses pek belirsizdi, uzaklardan geliyor gibiydi. Ama ayaklar yavaş yavaş</p>

  <p class="block_17">cesaretlenmiş, gittikçe yaklaşmıştı. Çok geçmeden, Meryem’ in oğlu yakalanacağını düşündü ürpererek. «Rabbim, Rabbim,» diye fısıldadı, «üstüme çullanmadan, manastıra kendimi atabilseydim bir.»</p>

  <p class="block_17">Güneş bütün ovaya yayılmış, kuşların, hayvanların, insanların üstüne abanmaya başlamıştı. Karmakarışık sesler çıkıyordu topraktan, yamaçlarda keçilerle koyunlar kımıldanmaya, çobanlarsa kavallarını çalmaya başladılar: Dünya evcilleşiyor, uygarlaşıyordu. Az sonra, solda, ilerdeki uzun kavak ağacına vardı mı, Kanayı, pek sevdiği o neşeli köyü görecekti. Daha tüysüz bir çocukken Tanrı pençelerini henüz batırmamışken kaç kez annesiyle gelmişti buradaki gürültülü şenliklere! Bu yüksek, sık yapraklı kavak ağacının altında oynayan civar köylerin kızlarını seyretmek için nice defalar kalabalığa katılmıştı, mutlu toprak tepinen ayaklar altında titrerdi. Ama bir keresinde, yirmi yaşındayken, bu kavak ağacının altında soluk soluğa durmuş, elinde bir gül...</p>

  <p class="block_17">Ürperdi. Binlerce gizli öpücüğün kızını gördü ansızın; karşısında duruyordu. Göğsünde gizli, güneşle ay vardı, biri sağında, biri solunda; gece ile gündüz, entarisinin saydam korsası ardından doğup batıyordu...</p>

  <p class="block_17">«Bırak beni, bırak!» diye bağırdı. «Tanrı’ya adandım; O’nunla buluşmaya gidiyorum çöle!» Acele acele kavağı geçti. Kana, birden açıldı önünde; Badanalı bodur evler, dört köşe evler, güneşe yayılmış, pırıl pırıl yanan mısırlar ve koca su kabakları. Çıplak ayakları balkonlardan sarkan genç kızlar, evlerini süslemek için pamuk ipliğine kırmızı biber diziyorlardı.</p>

  <p class="block_17">Gözlerini aşağı indirerek, Şeytan’ın tuzağından kaçmaya başladı. Ne kimseyi görmek, ne de kimse tarafından görülmek istiyordu. Ardında iki çıplak ayak, kaldırımlar üstüne şap şap vuruyordu. Onlar da hızlanmıştı.</p>

  <p class="block_17">Güneş yükselmişti; şimdi yeryüzünü kaplıyordu. Biçiciler kıvanç dolu türkülerle oraklarını sallıyor ve biçiyorlardı. Avuç dolduran başaklar, çok geçmeden kucak dolusu oluyor, derken demet durumuna geliyor, sonra da harman yerinde tepeler halinde yükseliyordu. Meryem’in oğlu mal sahiplerine acele bereket diledi: «Dilerim, her bir tohum bir çuval dolduracak kadar büyüsün!»</p>

  <p class="block_17">Kana, zeytin ağaçları ardında kaybolmuştu. Gölgeler ağaçların köklerine sokuluyordu; nerdeyse öğle olacaktı. Meryem’in oğlu çevresindeki her şeye kıvanç içinde bakıyordu, zihni Tanrı’daydı, birden burun deliklerine yeni pişmiş ekmeğin tatlı kokusu çarptı. Karnının acıkmış olduğunu duydu, bunu duyar duymaz, vücudu sevinçten tir tir titredi. Nice yıl açlık çekmişti, ama bugünkü kadar ekmeğe karşı kutsal bir özlem duymamıştı! Ama şimdi...</p>

  <p class="block_17">Burun delikleri havayı kokluyordu. Kokunun geldiği yere doğru gitti, bir hendeğin üzerinden atladı, bir çiti aştı, oyuk bir zeytin ağacı altında basık bir kulübecik gördü. Duman tütüyordu. Üstü saman örtülü damdan kıvrılarak çıkan duman havada doğrularak yükseliyordu. İki büklüm bir yaşlı kadın vardı, kulübenin giriş yerindeki küçük bir tuğla ocağıyla uğraşıyordu. Çevik hareketler yapıyordu. Kebap şişi gibi burnu, kirpiksiz gözleri vardı. Ön ayaklarını fırına dayamış olan bir köpek içi dişlerle dolu, derin, aç bir ağız açmıştı. Bağda ayak sesi duyar duymaz havladı ve yabancıya saldırdı. İhtiyar kadın şaşkın şaşkın döndü. Delikanlıyı görünce minik gözleri ışıldadı. Bir erkeğin yalnızlığına karışması hoşuna gitmiş, elinde tahta küreği, işini bırakmıştı.</p>

  <p class="block_17">«Hoş geldin,» dedi kadın. «Aç mısın? Nereden böyle, Tanrı’nın inayetiyle?»</p>

  <p class="block_17">Nâsıra’dan.»</p>

  <p class="block_17">«Aç mısın?» diye tekrarladı kadın gülerek. «Burun deliklerin tazınınki gibi açılıp kapanıyor.»</p>

  <p class="block_17">«Açım efendim. Bağışlayın beni.»</p>

  <p class="block_17">İhtiyar kadın sağırdı, söylediğini işitmedi.</p>

  <p class="block_17">«Ne dedin?» dedi. «Yüksek sesle konuş.»</p>

  <p class="block_17">«Açım efendim, bağışlayın beni.»</p>

  <p class="block_17">«Bağışlayım mı, niye? Açlık utanılacak şey mi ki delikanlı, susuzluktan da aştan da utanılmaz. Hepsi Tanrı’dan, gel hele, gel utanma.»</p>

  <p class="block_17">Biricik dişini göstererek yeniden güldü.</p>

  <p class="block_17">«İşte sana ekmekle su. Aşkıysa daha ötede bulacaksın, Magdala’da.»</p>

  <p class="block_17">Öteki ekmeklerle birlikte fırının yanındaki taş sıraya koyduğu bir somunu yakaladı. «Bak, fırını her boşalttığımızda yoldan geçenler için ayırdığımız somundur bu. Buna çekirge ekmeği deriz biz. Benim değil, şenindir. Kes bir dilim de, ye.»</p>

  <p class="block_17">Meryem’in oğlu rahatlar gibi oldu. Kocamış zeytin ağacının dibine oturup yemeye başladı. Ne tatlıydı bu ekmek, su da ne ferahlatıcıydı, yaşlı kadının ekmekle birlikte ona verdiği iki zeytinin ne hoş tadı vardı. Elma gibi dolgun ve iriydiler! Sakin sakin yiyordu, vücuduyla ruhunun bir olduğunu, ekmeği, zeytini ve suyu tek bir ağızdan aldıklarını, ikisinin de kıvanç duyup beslendiğini duyuyordu.</p>

  <p class="block_17">Yaşlı kadın fırına dayanıp onu seyre koyuldu. «Ye. Gençsin, önünde uzun bir yol var, karşına neler çıkacağı belli olmaz. Ye, güçlen de yolculuğuna dayanabil.»</p>

  <p class="block_17">Başka bir somunun ucunu koparıp iki zeytin daha verdi ona. Kadının başörtüsü kaydı başından, seyrek kafası göründü. Acele bağladı yeniden.</p>

  <p class="block_17">«Nereye böyle, Tanrı’nın inayetiyle?» diye sordu.</p>

  <p class="block_17">«Çöle.»</p>

  <p class="block_17">«Nereye? Daha bağır.»</p>

  <p class="block_17">«Çöle.</p>

  <p class="block_17">Yaşlı kadın dişsiz ağzını büzdü, bakışları vahşileşti.</p>

  <p class="block_17">«Manastıra mı?» diye çığırdı beklenmedik bir öfkeyle. «Niye peki? Ne işin var orada? Gençliğine acımıyor musun?»</p>

  <p class="block_17">Cevap vermedi. Yaşlı kadın dazlak kafasını sallayarak, yılan gibi ıslık çaldı: «Tanrıyı bulmaya gidiyorsun değil mi?» diye sordu alaylı alaylı.</p>

  <p class="block_17">«Evet.» dedi delikanlı incecik bir sesle.</p>

  <p class="block_17">Sazı andıran bacakları arasında dolaşan köpeğe bir tekme savurarak delikanlıya yaklaştı.</p>

  <p class="block_17">«Vah zavallı,» diye bağırdı, «bilmez misin ki Tanrı manastırlarda değil, insanların evlerindedir! Karı kocanın bulunduğu yerdedir, oradadır Tanrı; çoluk çocuğun bulunduğu yerde, günlük uğraşların, yemek pişirmelerin, tartışmaların, uzlaşmaların olduğu yerde. Dinleme o hadımları. Cibredir onlar! Cibre! Sana sözünü ettiğim Tanrı manastırdaki değil, evdeki; işte odur Tanrı, gerçek Tanrı, öteki Tanrı’yı, çöldeki o tembel, o kısır budalalara bırak!»</p>

  <p class="block_17">Yaşlı kadın konuştukça, daha bir alev alıyordu. Konuşup duruyor, tiz sesler çıkarıyor, öcünü alıyor, derken yatışıyordu.</p>

  <p class="block_17">«Kusura bakma yavrum,» dedi, delikanlının omzuna dokunarak, «ama bir zamanlar benim de bir oğlum vardı, senin gibi güzel bir oğlandı. Bir sabah aklı başından gidiverdi, kapıyı açıp çöldeki manastıra, iyileştiricilere gitti. Tanrı belalarını versin, yaşadıkları süre kimseleri iyi edemesinler! İşte böyle yitirdim onu, şimdi de fırını doldurup boşaltıyorum, kimi besliyorum ki? Çocuklarımı mı? Torunlarımı mı? Kendimi mi yani, kuru, meyve vermeyen ağacı mı?»</p>

  <p class="block_17">Bir ara, gözlerini silmek için durdu, derken sözüne devam etti: «Yıllar yılı, Tanrıya ellerimi açtım, niye doğdum ben! diye haykırdım. Bir oğlum vardı, ne diye onu aldın benden? Bağırdım durdum, işiten kim! Göklerin açıldığını bir kez gördüm. Gece yarısıydı, İlyas Peygamber Dağı’nın doruğunda, gök gürültüsünü andırır bir ses duydum! Bağır sesin kısılana dek, umurumda değil! Derken kapanıverdi gök; Tanrı’ya seslenişimin sonu oldu bu.»</p>

  <p class="block_17">Meryem’in oğlu ayağa kalktı. Allahaısmarladık demek için elini uzattı, ama kadın kendininkini çekti. Yeniden yılan gibi ıslık çalmaya başladı:</p>

  <p class="block_17">«Demek çöle ha! Sen de kuma acıkmışsın demek! Gözlerin nerede kuzum senin? Bağlan, bahçeleri, güneşi, kadınları görmüyor musun? Git, Magdala’ya git, benden sana öğüt, oraya aitsin sen! Kutsal kitabı okumadın mı hiç? Tanrı der ki orda: Oruç, dua değil istediğim; et, et! Yani çocuk dünyaya getirmeni istiyor.»</p>

  <p class="block_17">«Allahaısmarladık efendim,» dedi delikanlı. «Bana verdiğiniz ekmek için Tanrı sizden razı olsun.»</p>

  <p class="block_17">«Tanrı senden razı olsun,» dedi yaşlı kadın yumuşayarak; «bana yaptığın iyiliğin hayrını göresin. Yıkık dökük kulübeciğime yıllardır kimse uğramamıştı, geçenlerin hepsi de ihtiyar...»</p>

  <p class="block_17">Bağa döndü, çitten atladı ve anayola çıktı.</p>

  <p class="block_17">«İnsanları görmeye dayanamıyorum,» diye mırıldandı. «İnsan görmek istemiyorum, verdikleri ekmek bile zehir. Tanrı’ya giden bir tek yol var: O da bugün seçmiş olduğum yol. İnsanların arasından geçiyor, ama onlara dokunmadan, çöle açılıyor. Ne zaman varacağım ah!»</p>

  <p class="block_17">Sözlerinin yankısı henüz sönmeden, ardında bir kahkaha duydu. Ürpererek döndü. Ağızsız bir kahkaha havayı sarsıyordu, ıslık çalar gibi, kin dolu, kötü niyetli bir kahkaha.</p>

  <p class="block_17">«Adonay! Adonay!» diye bir ses çıkmıştı sıkışan gırtlağından. Saçları diken diken olmuş bir halde, kahkaha savuran havaya baktı, derken birden çılgın bir coşku içinde koşmaya başladı, ansızın ardından koşan iki çıplak ayağın sesini duydu yeniden.</p>

  <p class="block_17">«Nerede olurlarsa olsunlar çok geçmeden yakalayacaklar beni; nerede olurlarsa olsunlar yakalayacaklar beni çok geçmeden,» diye mırıldanarak koşmasına devam etti.</p>

  <p class="block_17">Kadınlar hâlâ ekin biçiyorlardı, erkekler demetleri harman yerine taşıyorlardı; daha ötede de harman savurmaya başlamışlardı. Ilık bir meltem samanları yakalıyor, toprağa altın pudra serpiyor, ağır çeken tohumun harman yerinde toplanmasını sağlıyordu. Oradan geçenler bir avuç buğday alıyorlar, öperek, gelecek yıl da böyle bir hasat olmasını diliyorlardı.</p>

  <p class="block_17">Uzakta, iki tepenin arasında, görkemli, yeni yapılmış, heykel, tiyatro ve boyalı kadınlarla dolu, putatapan Taberiye şehri vardı. Görüntüsü Meryem’in oğlunu ürküttü. Bir keresinde, daha çocukken, soylu bir Romalı kadını cinlerden kurtarmak üzere çağrılan amcası hahamla birlikte gitmişlerdi oraya. Kadına musallat olan herhalde haham cini olacaktı, çünkü çırılçıplak sokaklarda dolaşır, gelen geçenin yolunu keserdi. Hahamla yeğeni, soylu kadının cinin yönetiminde olduğu bir sırada girmişlerdi saraya. Ardında köleler, deri kaplı sokak kapısına doğru koşmaktaydı. Haham asasını çıkarıp kadını durdurmuştu; ama kadın oğlanı görür görmez, üstüne atılmıştı. Meryem’in oğlu çığlık atarak bayılmıştı, o gün bu gün, o utanmaz yer aklına geldikçe titrerdi.</p>

  <p class="block_17">«Bu kent Tanrı tarafından lanetlenmiştir,» derdi ona haham. «Oradan geçerken, hızlı yürü, gözünü yerden kaldırma, aklında hep ölüm olsun; ya da göğe bak, aklında hep Tanrı olsun. Hayır duamı almak istiyorsan, Kefernahum’a her gidişinde, başka bir yoldan geç.»</p>

  <p class="block_17">Yosma kent, güneş altında gülüp duruyordu şimdi, yaya veya atlı bir sürü insan girip çıkıyordu kapılarından, üstünde iki başlı kartal olan bayraklar dalgalanıyordu kulelerin üstünde, tunç silahlar parıl parıl parıldıyordu... Bir keresinde Meryem’in oğlu, Nâsıra’nın dışındaki yeşil bir bataklıkta bir kısrak leşi görmüştü. Şişmiş, derisi davul derisi gibi gerilmişti. Barsak ve pislik dolu açık karnında, akrep ve bok böcekleri geçit resmi yapıyor, mekik dokuyorlardı; yukarda, havada, sarımsı yeşil renkte, koca bir sinek bulutu vızıldıyor, iki karga da uzun kirpiklerin hemen altında iri gözlere batırmış oldukları sivri gagalarıyla oyuk oyuyorlardı. Leş pırıl pırıldı. Yoğun bir kalabalığın barındığına bakılırsa, dirilmiş gibi geliyordu insana: Sanki dört ayağı gökte, halinden memnun, bahar çimenlerinde yuvarlanıyordu.</p>

  <p class="block_17">«Taberiye, işte o leşe benziyor,» diye mırıldandı Meryem’in oğlu, gözlerini ışıl ışıl ışıldıyan şehirden alamayarak. «Sodom ile Gomore de öyle; insanın günahkâr ruhu da...»</p>

  <p class="block_17">Henüz gücü kuvveti yerinde, dipdiri bir ihtiyar, eşeğe binmiş, yanından geçiyordu. İsa’yı görünce durdu.</p>

  <p class="block_17">«Aval aval nereye bakıyorsun öyle, delikanlı?» diye sordu. «Tanımadın mı o şehri’ yeni prensesimizi: Orospu Taberiye’yi. Yunanlılar, Romalılar, Bedeviler, Kaideliler, Çingeneler, Yahudiler binip duruyorlar üstüne, yine de yetmiyor, yenilerini bekliyor. Gelen gelsin diyor, duyuyor musun dediğimi? İki kere iki dört eder!»</p>

  <p class="block_17">Heybesinden bir avuç ceviz çıkarıp İsa’ya uzattı, «Efendi bir delikanlıya benzersin,» dedi, «yoksulsun ha. Al şunları, yolda gevelersin, Tanrı, Kefernahumlu Kola Zabedi’den razı olsun, demeyi de unutma!»</p>

  <p class="block_17">Çatal sakalı bembeyazdı, kalın dudakları vardı, yutacak gibi duruyordu; dar kalın ensesi ve kara, oynak, obur gözleri vardı. Bu bodur şişman beden, vaktinde yemiş içmiş, bol bol öpücük kondurmuş olmalıydı, yine de tatmin olmuşa benzemiyordu!</p>

  <p class="block_17">İriyarı, kıllı bir ızbandut geçiyordu. Gömleğinin önü baştanbaşa açıktı, dizleri çıplaktı; elinde, başı kıvrık bir çoban değneği vardı. Öfke içinde durdu, ihtiyara selam vermeden, Meryem’in oğluna döndü:</p>

  <p class="block_17">«Küçük bey, marangozun çocuğusunuz, değil mi? Çarmıh yapıp yapıp da bizleri geren siz olmayasınız sakın?»</p>

  <p class="block_17">Karşı tarlada ekin biçmekte olan iki kadın bu sözleri duymuş, yaklaşıyorlardı.</p>

  <p class="block_17">«Ben...» dedi Meryem’in oğlu, «Ben...» ve yürümeye başladı.</p>

  <p class="block_17">«Heey, nereye?» diye bağırdı ızbandut kolundan yakalayarak. «Paçanı o kadar kolay kurtaracağını sanma! Çarmıhçı, hain herif. Geberteceğim seni!»</p>

  <p class="block_17">Ama güçlü ihtiyar, başı kıvrık çoban değneğini kaptığı gibi çobanın elinden çekip aldı.</p>

  <p class="block_17">«Dur hele, Filipus,» dedi. «Bak, ihtiyar ne der. Söyle bakayım: Bu dünyada olan her şey, Tanrı’nın isteğine bağlı değil mi?»</p>

  <p class="block_17">«Öyle Zebedi, bağlı.»</p>

  <p class="block_17">«O halde bu delikanlının çarmıh yapması da Tanrı’nın isteğiyle. Bırak git. Şu bilge sözünü de unutma: Rabbin işine karışmamak yeğdir. İki kere iki dört eder.»</p>

  <p class="block_17">Bu arada Meryem’in oğlu, balkabağının kıskacından kurtulmuş, tabanlarını yağlamış kaçıyordu. Ekin biçen iki yaşlı kadın, deli gibi oraklarını sallayarak arkasından çığlık çığlığa haykırıyorlardı.</p>

  <p class="block_17">«Zebedi,» dedi ızbandut, «ikimiz de gidip ellerimizi yıkayalım, çünkü çarmıhçıya değdik; ağızlarımızı da yıkayalım, çünkü onunla konuştuk.»</p>

  <p class="block_17">«Aldırma,» dedi ihtiyar. «Niye duruyoruz burada? Yürü haydi, benimle gel, acelem var, oğullarım uzakta. Biri Nâsıra’ya, çarmıha gerilişi görmeye gitti ya da bana öyle dedi, ötekiyse aziz olmak üzere çöl yolunu tuttu. Ben de balıkçı kayıklarımla yapayalnız kaldım burada! Gel benimle de ağı çekmeme yardım et, içi balıkla dolmuş olmalı. Bir tava dolusu balık sana.»</p>

  <p class="block_17">Yürümeye başladılar. İhtiyarın keyfi yerindeydi.</p>

  <p class="block_17">«Şu Tanrı da başına ne işler açmış yahu,» dedi gülerek. Dünyayı yarattığında daha, başı belaya girmişti, diye düşünüyordu. «Balık haykırır: Gözümü kör etme Rabbim, ağa düşmeyeyim! Balıkçı yakarır: Gözünü kör et de balıkların, ağıma düşsünler Rabbim! Tanrı hangisinin sesine kulak versin? Kimi zaman balığınkine, kimi zaman balıkçınınkine, dünya böylece yuvarlanır gider!»</p>

  <p class="block_17">Bu arada Meryem’in oğlu, Magdala’dan geçmemek için dik bir keçi yoluna sapmıştı. Kimi Fırat’tan ya da Arabistan Çölü’nden gelip Akdeniz’e doğru giden, kimiyse, Şam veya Finike’den gelip, Nil’in yumuşak yeşil yatağına yönelen kervanların gece gündüz geçtiği zengin kavşaklardaki hurma ağaçları arasında barınan bu güzel, açık yürekli, ama kötü niyetli köycük tarafından kirletilmek istemiyordu. Köyün giriş yerinde suyu serin bir kuyu vardı, kenarında da tüccarlara gülümseyen, göğsü çıplak, oyalı boyalı bir kadın oturmuştu... Kaçmalıydı, yolunu değiştirmeliydi, kestirmeden göle varmalı, çöle ulaşmalıydı! Orada, kör bir kuyuda, Tanrı oturmuş, onu bekliyordu.</p>

  <p class="block_17">Tanrıyı hatırladıkça yüreği büyüyor gibi oluyor, adımlarını hızlandırıyordu. Sonunda güneş, ekin biçmekte olan kızlara acımış, batmaya başlamıştı. Ortalığa serinlik bastı. Biçici kızlar nefes almak ve kafalarını dinlendirmek için birkaç müstehcen fıkra anlatmak üzere saman yığınlarına sırt üstü yattılar. Açık göğüslerle güneş altında bütün gün çalışıp terlemekten, üstelik erkeklerin, terleyen erkeklerin yanında çalışmaktan alev alev yanmışlardı. Şimdiyse birbirlerine fıkra anlatıp gülüşerek serinliyorlardı.</p>

  <p class="block_17">Meryem’in oğlu kahkahalarını ve muzipliklerini işitti. Kızardı. Artık insan sesleri duymayacağı zamana varmak için sabırsızlanarak düşüncelerini başka yöne çevirmeye çalıştı, ağzı kalabalık çoban Filipus’un sözlerini zihninde evirip çeviriyordu.</p>

  <p class="block_17">«Kimse farkında değil ne kadar acı çektiğimin» diye mırıldandı içini çekerek; «kimse anlamıyor niçin çarmıh yaptığımı, kiminle güreştiğimi...</p>

  <p class="block_17">Bir köy evi önünde iki çiftçi saçlarındaki, sakallarındaki ince saman tabakasını silkiyor, yıkanıyorlardı. Kardeş olmalıydılar. Yaşlı anneleri fırının yanındaki taş rafa rızıklarını koyuyordu. Yanan kömürler üstünde mısır közleniyor, kokusu havayı dolduruyordu.</p>

  <p class="block_17">Çiftçiler Meryem’in oğlunu gördüler. Yorulmuştu, toz toprak içindeydi, acıdılar haline.</p>

  <p class="block_17">«Heeey, nereye kaçıyorsun?» diye seslendiler. «Uzun yoldan gelmişe benzersin, ama torban morban da yok hani. Dur da hemencecik bir lokma bir şey ye bizimle.»</p>

  <p class="block_17">«Mısır da ye,» dedi anneleri.</p>

  <p class="block_17">«Bir yudum da şarap içersin, yanaklarına biraz renk gelir.»</p>

  <p class="block_17">«Aç değilim, bir şey istemiyorum, teşekkür ederim,» diye cevap verdi Meryem’in oğlu, yoluna devam ederek. Kim olduğumu bilecek olsalar, diye düşünüyordu, bana değdiklerinden, benimle konuştuklarından utanırlar.</p>

  <p class="block_17">«Vay canına, bu ne dikkafalılık,» diye seslendi kardeşlerden biri. «Bizleri beğenemedin mi?»</p>

  <p class="block_17">Az kaldı; ben çarmıhçıyım, diye cevap verecekti İsa, ama korktu, başını önüne eğip yoluna devam etti.</p>

  <p class="block_17">Akşam, çok geçmeden indi. Tepeler gül kırmızısı olmadan daha, toprak erguvan rengine büründü, derken birdenbire karardı, ağaçların tepelerine çıkmış olan ışık da göğe sıçrayıp kayboldu. Karanlık, Meryem’in oğlunu bir tepenin doruğunda buldu. Koca sedir ağacı kök salmıştı orada. Rüzgârların kırbaçlamasına, bin bir eza cefaya katlanmasına rağmen dayanmıştı, köyleri kayaları delmişti. Ovadan buğday ve yanık odun kokusu yükseliyordu, dağınık köy evlerindense akşam yemeğinin dumanı tütüyordu.</p>

  <p class="block_17">Meryem’in oğlu aç ve susuzdu. Bir an için, işlerini bitirip ölü gibi bitkin bir halde, mideleri kazınarak işten dönen ve uzaktan yanmış ateşi, tüten dumanı ve yemek hazırlayan karılarını gören bu işçilere gıpta etti.</p>

  <p class="block_17">Tilkilerden ve baykuşlardan daha da yalnız olduğunu duydu birden, onların hiç olmazsa bir yuvası, bir ini ve kendilerini bekleyen sıcak yaratıkları vardı. Onunsa kimseciği yoktu, anası bile. Sedir ağacının dibinde çömeldi, tortop oldu. Tir tir titremeye başladı.</p>

  <p class="block_17">«Rabbim,» diye mırıldandı, «şükürler olsun sana: Her şey için, yalnızlık için, açlık için, soğuk için şükürler. Hiçbir eksiğim yok.»</p>

  <p class="block_17">Yine de, bunu der demez, kendisine yapılan haksızlığı duyar gibi oldu. Tuzağa düşmüş bir hayvan gibi bakınıp duruyordu, şakakları öfke ve korkudan zonk zonk zonkluyordu. Dizleri üstüne kalkarak, gözlerini karanlık yola dikti. Çıplak ayak sesleri hâlâ duyuluyordu. Taşlan yerlerinden oynatarak tırmanıyordu. Sonunda doruğa vardılar, derken Meryem’in oğlu bağırıverdi durup dururken. Kendi sesinden kendisi ürkmüştü.</p>

  <p class="block_17">«Yaklaş... Saklanma, gece şimdi, kimse görmez seni... Göster kendini!»</p>

  <p class="block_17">Soluğunu tutup bekledi.</p>
</body>
</html>
