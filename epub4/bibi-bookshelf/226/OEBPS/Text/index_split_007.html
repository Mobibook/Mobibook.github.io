<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Günaha Son Çağrı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_17">«Niye hep yanında götürüyorsun onu, niye gece gündüz peşini bırakmıyor senin? Ve onunla konuşurken bizimle konuştuğun zamanki sesinden niye daha tatlı çıkıyor sesin?»</p>

  <p class="block_17">«Öyle olması gerekiyor, Yuhanna kardeşim. O sevgiye daha muhtaç...»</p>

  <p class="block_17">Andreas yeni hocasını izliyordu, günden güne dünya değişiyor, daha tatlılaşıyordu. Dünya değil. Gönlü! Yemek yemek, gülmek günah değildi artık; toprak ayağı altında daha bir sağlamlaşıyor, gök üzerine bir baba gibi eğiliyordu. Rabbin günü bir gazap, bir yangın günü değil, dünyanın sonu değildi, hasat zamanıydı, bağbozumuydu, düğündü, gülüşüp oynaşmaydı. Toprağın bakirliğinin sonsuz yenilenmesiydi. Her tan ağarışı yeni bir doğuştu; her sabah, Tanrı, dünyayı kutsal avuçları içinde tutacağına yeniden söz veriyordu.</p>

  <p class="block_17">Günler geçtikçe Andreas durgunlaştı. Gülmek, yemek yemekle dost oldu; solgun yanakları kızardı. Akşamleyin, ya da öğle vakti, bir ağacın altına yemek yemek üzere uzandığında ya da bir dostun evinde ağırlandığında ve İsa, her zamanki gibi ekmeği kutsayıp bölüştürdüğünde, Andreas ekmeği alıyor, hemencecik sevgi ve kahkahaya döndürüyordu... Yine de ara sıra içini çektiği oluyordu, ailesini, dostlarını hatırladığında.</p>

  <p class="block_17">«Yunus ile Zebedi ne olacaklar?» diye sordu bir gün, gözleri uzaklara takılı. O iki yaşlı adam ona yeryüzünün uçlarında gibi geliyordu. «Ya Yakup ile Petrus’tan ne haber acaba? Neredeler, hangi yörelerde işkence çekiyorlar?»</p>

  <p class="block_17">«Hepsini bulacağız onların bir gün,» diye cevap veriyordu İsa gülümseyerek. «Onların her biri de bizi bulacak. Üzülme Andreas. Baha’nın bahçeleri geniştir, herkes için yer vardır orada.»</p>

  <p class="block_17">Bir akşamüstü İsa Beytsayda’ya girdi. Çocuklar zeytin dalları, hurma yaprakları bulup onu karşılamak üzere koştular. Kapılar açıldı, kadınlar dışarı uğradı. Ev işlerini bırakıp söyleyeceği güzel sözü dinlemek üzere ardından gittiler. Oğullar inmeli ana babalarını omuzlarına aldılar; torunlar kör dedelerini ellerinden tutarak yürüttüler. Kabarık pazılı erkekler, ecinnileri sürükleyerek ardından koştular, elini bu çılgınların başlarına koyup da iyileştirsin diye.</p>

  <p class="block_17">Tesadüf bu ya, seyyar satıcı Tomas köyde gezintisine çıkmıştı. Makaralar, taraklar, kadınların mucize yaratan oyaları boyaları, tunç bilezikler, gümüş küpeler yükü altında sendeleyerek yürüyor, borusunu öttürerek mallarını ilan ediyordu. İsa onu bu durumda gördü. Bir rüzgâr esti birden... Artık o şaşı tüccar Tomas değildi. Elinde bir marangoz tesviye aleti vardı. Uzak bir ülkede çevresini insan sürüleri almıştı. İşçiler taş ve çimento taşıyorlar, duvarcılar koca bir tapınak, mermer sütunlu, oturaklı bir yapı yapıyorlardı... Ustabaşı Tomas da oraya buraya koşup duruyor, elinde aleti, yapılan işleri gözden geçiriyordu... İsa gözünü kırpınca, Tomas da kırptı cevap olarak ve birden kendini yeniden onun önünde, eskisi gibi malların yükü altında ezilir bir şekil</p>

  <p class="block_17">de buldu. Kurnaz şaşı gözleri fırıl fırıl oynuyordu.</p>

  <p class="block_17">İsa elini seyyar satıcının başına koydu.</p>

  <p class="block_17">«Tomas, gel benimle. Taşıman için sana başka mallar vereceğim... Ruhun baharatını ve süslerini. Bu kez yeryüzünün uçlarına dek gideceksin ve mallarını bağıra bağıra insanlığa bildirip aralarında bölüştüreceksin.»</p>

  <p class="block_17">«Hele ben önce şu önümdeki malları satayım da bir,» dedi kurnaz tüccar, kıkır kıkır gülerek, «ondan sonra ancak... Görürüz ne olacağını,» Tiz sesini yeniden yükseltip taraklarının, ipliklerinin ve mucize yaratan oyalarının boyalarının reklamını yapmaya başladı...</p>

  <p class="block_17">Köy eşrafından pek zengin, zalim ve namussuz bir ihtiyar, ellerini kapının kenarına dayamış, karşısında duruyor ve kendisine doğru yaklaşan insan sürüsüne acayip acayip bakıyordu. Önde koşan ve hurma dallarıyla zeytin dallarını havada sallayarak kapılara vuran çocuklar sürüsü sesleniyordu... «Geliyor, geliyor, Davul’un oğlu geliyor!» Beyazlar giyinmiş, saçları omuzlarına dökük bir adam geliyordu arkalarından. Sakin ve gülümseyerek sanki evleri kutsuyormuş gibi ellerini sola ve sağa doğru uzatıyordu. Ardından koşan kadın erkek ona değebilmek, güç ve kutsallık elde edebilmek için çırpınıyorlardı. Daha da arkada, körler, inmeliler vardı, yeni kapılar açılıyor yeni kalabalıklar beliriyordu.</p>

  <p class="block_17">İhtiyar tedirgin oldu. «Bu da kim?» diye sordu, insan sürüsü içeri dalıp da servetini yağma etmesin diye, kapının iki yanım sımsıkı tuttu.</p>

  <p class="block_17">Biri durup ona cevap verdi. «Yeni Peygamber, Ananias. Şu karşısında gördüğün beyazlı adamın bir elinde ölüm, bir elinde hayat var, dilediği gibi bölüştürüyor onları. Benden sana öğüt Ananias, pohpohla onu, iyi davran.»</p>

  <p class="block_17">İhtiyar Ananias bunu duyunca dehşete kapıldı. Ruhunda ağır basan sürüyle dert vardı, geceleri sık sık ürpererek uyanır, korkudan dili tutulurdu. Kâbuslu düşlerinde cehennemin alevleri içine boğazına dek batmış, kızardığını görürdü...</p>

  <p class="block_17">Kim bilir, bu adam belki de kurtarabilirdi onu. Dünyada her şey büyü işi diye düşünüyordu, bu adamsa büyücünün ta kendisi... Sofrayı kuralım bakalım, besleyelim onu, yatıralım, belki bir mucize yaratır.</p>

  <p class="block_17">Kararını verdikten sonra yolun ortasına çıkıp elini göğsünün üstüne koydu.</p>

  <p class="block_17">«Davut’un oğlu,» dedi «ben yaşlı Ananias’ım, günahkâr biri, sense bir azizsin. Köyümüze ayağını basmaya tenezzül ettiğini duyunca yemek yiyebilesin diye sofra kurdurttum senin için. Lütfen buyur, evime gel. Hepimizin bildiği gibi azizler bizim gibi günahkârlar için dünyaya gelir, evim kutsallığına susamış bir durumda.»</p>

  <p class="block_17">İsa durdu, «Sözlerini beğendim, Ananias. Seni gördüğüme sevindim!»</p>

  <p class="block_17">İsa zengin köy evine girdi. Köleler bahçede sofrayı kurdular, yastıklar gelirdiler. İsa yastığa yaslandı, iki yanına da Yuhanna, Andreas, Yahuda ile, yemek yiyebilmek için havarilik taslayan kurnaz Tomas yaslandılar. Yaşlı mal sahibi karşılarına kuruldu, konuşmayı düş konusuna yöneltmek ve üfürükçüye kâbuslarını yok etmek için üfürtmek üzere bir yol düşünmeye başladı. Yiyecek ile birlikte iki testi de şarap getirilmişti. Halk dışarda toplanmış, onların yiyip içerek Tanrı, hava ve bağlar konusunda konuşmalarını seyrediyordu. Yemeleri içmeleri bitince köleler ibriklerle taslar getirdiler. Konuklar ellerini yıkayıp kalkmaya hazırlandılar. Tam bu sırada Ananias’ın sabrı tükeniverdi. Ona o kadar yedirdim içirdim dedi kendi kendine. Yedi içti, avenesi de sebeplendi. Şimdi bunu ödemesinin zamanı.</p>

  <p class="block_17">«Hocam,» dedi «gece kâbuslu düşler görüyorum, senin bir üfürükçü olduğunu duydum. Elimden geldiğince ağırladım seni; şimdi zatı âliniz de benim için bir şey yapın. Acıyın da bana düşlerimdeki cinleri kovun. Dediklerine göre mesel ile konuşuyormuş ve cinleri çıkarıyormuşsunuz. Bana da bir mesel söyleseniz. Anlamını anlar, iyileşirim. Dünyada her şey büyücülük işi, öyle değil mi? Öyle ise gösterin büyücülüğünüzü.»</p>

  <p class="block_17">İsa gülümsedi ve ihtiyarın gözleri içine baktı. İlk kez görmüyordu obur kişinin yırtıcı çenesini, kalın ensesini, pırıl pırıl dönen gözlerini. Bakması bile ürperti veriyordu ona. Bu insanlar, yiyor, içiyor, gülüyor ve bütün dünyanın kendilerine ait olduğunu sanıyorlardı; çalıp çırpıyorlar, dans ediyorlar, kadınlarla düşüp kalkıyorlardı, oysa cehennemin ateşleri içinde yandıklarının farkında değillerdi. Ancak ara sıra uykudayken gözlerini açıyor ve görüyorlardı... İsa yaşlı obura, etine, gözlerine, korkusuna baktı ve gerçek, bir kez daha hikâyeye döndü içinde.</p>

  <p class="block_17">«Kulaklarını aç, Ananias,» dedi «gönlünü aç, konuşacağım çünkü.»</p>

  <p class="block_17">«Kulaklarımı açtım, gönlümü açtım. Dinliyorum, Tanrı’ya şükürler olsun.»</p>

  <p class="block_17">«Bir zamanlar Ananias, adaletsiz, namussuz, zengin bir adam varmış. Yer içer, ipek giysiler al kumaşlar kuşanır, aç ve üşüyen komşusu Lazarus’a yeşil bir yaprak değerinde dahi bir şey vermezmiş. Lazarus masaların altında ekmek kırıntıları arar, kemik yalar, ama köleler onu tutup atarmış. O eşikte oturur, köpekler gelip yaralarını yalarmış. Derken ecelleri gelmiş, ikisi de ölmüş. Biri sonsuz ateşe, öteki ise Hazreti İbrahim’in koynuna gitmiş. Günün birinde zengin adam gözlerini kaldırıp baktığında komşusu Lazarus’un İbrahim’in koynunda gülmekte ve kıvanç duymakta olduğunu görmüş. ‘İbrahim Peder, Peder İbrahim,’ diye seslenmiş: ‘Lazarus’u gönder aşağıya ağzımı serinletmek için parmağımın ucunu ıslatsın, yanıp kavruluyorum burada!’ Ama İbrahim ona şöyle demiş: ‘Hatırlar mısın, bir zamanlar yiyip içiyor, o açken, soğuktan üşürken, toprağın ürünlerini yiyip bitiriyordun. Ona bir nebze olsun bir şey verdin mi? Şimdi kıvanç duymak sırası onda, sen de sonsuzca cehennemde yanacaksın.’»</p>

  <p class="block_17">İsa içini çekti, sakinleşti. İhtiyar Ananias ağzı açık duru</p>

  <p class="block_17">yor, başka şeyler bekliyordu. Dudakları kurumuş, dili damağına yapışmıştı. Gözleriyle yakarır gibi İsa’ya bakıyordu.</p>

  <p class="block_17">«Bütün söyleyecekleriniz bu kadar mı?» diye sordu, titreyen sesiyle. «Başka bir şey söylemeyecek misiniz?»</p>

  <p class="block_17">«Oh oldu!» dedi Yahuda bir kahkaha atıp. «Yeryüzünde haddinden fazla yiyip içenler, hepsini kusacaklardır yer altında.»</p>

  <p class="block_17">Ama Zebedi’nin küçük oğlu İsa’nın göğsüne doğru eğildi.</p>

  <p class="block_17">«Efendimiz,» dedi yavaşça, «sözlerin yüreğimdeki yükü kaldırmadı. Bize kaç kez düşmanlarımızı bağışlamamızı söylemiştin!. Düşmanınızı seveceksiniz, demiştin, yediden yetmiş yedi defaya kadar kötülük eden bir kişiye, yediden yetmiş yedi defaya kadar iyilik ediniz demiştin. Ancak böylece nefret dünyadan atılabilir demiştin... Ama şimdi...? Bağışlamak Tanrı’nın elinde değil mi ki?»</p>

  <p class="block_17">«Tanrı adildir,» diye sözünü kesti Kızılsakal, yaşlı Ananias’a alaylı bir bakış fırlatarak.</p>

  <p class="block_17">«Tanrı mükemmel iyiliktir,» diye karşı çıktı Yuhanna.</p>

  <p class="block_17">«Yani ümit yok mu?» diye kekeledi yaşlı mal sahibi. «Mesel bitti mi?»</p>

  <p class="block_17">Tomas kalktı, sokak kapısına doğru uzun bir adım attı ve durdu.</p>

  <p class="block_17">«Hayır, efendimiz, bilmedi,» dedi alayla. «Dahası da var.»</p>

  <p class="block_17">«Söyle yavrum, hayır dua edeyim sana.»</p>

  <p class="block_17">«O zengin adamın adı Ananias’dır!» dedi Tomas. Mallarının içinde bulunduğu torbayı yakaladığı gibi sokağın ortasında buldu kendini, orada komşularla birlikte kahkahalar atmaya başladı.</p>

  <p class="block_17">İhtiyarın koca başına kan hücum etmişti, gözleri batan güneş gibi solmuştu.</p>

  <p class="block_17">İsa elini uzatıp sevgili yoldaşının kıvırcık saçını okşadı. «Yuhanna,» dedi, «herkesin kulağı var, dinledi; herkesin zihni var, yargısını verdi. Tanrı adildir dediler ve daha öteye gidemediler. Ama bir de gönlü var insanın, sen dedin ki: Evet, Tanrı adildir, ama yetmez bu. Aynı zamanda mükemmel iyiliktir. Mesel böyle kalamaz, başka türlü bir sonu olmalı.»</p>

  <p class="block_17">«Bağışla beni, efendimiz,» dedi delikanlı, «ama içimden geleni söyledim. İnsan bağışlar dedim kendi kendime. İnsan bağışladığına göre nasıl olur da Tanrı bağışlamaz? Hayır, imkânsız. Bu mesel büyük bir küfür, böyle kalamaz. Başka türlü bir sonu olmalı.»</p>

  <p class="block_17">«Başka türlü bir sonu var, sevgili Yuhanna,» dedi İsa gülümseyerek, «Dinle Ananias, dinle de gönlün yatışsın; siz de, bahçedekiler, siz de sokakta gülüşüp duran komşular, siz de dinleyin. Tanrı sadece adil değil, aynı zamanda iyidir de; sadece iyi değil, aynı zamanda Baha’dır da. Lazarus, İbrahim’ in sözlerini duyunca içini çekmiş ve Tanrı’ya şöyle hitap etmişti zihninden; «Tanrım, sonsuzca yanıp kavrulan bir insan, bir ruh, olduğunu bilen biri cennette nasıl mutlu olabilir ki? Onun susuzluğunu gider ki, benimki de giderilsin. Kurtar onu Rabbim, kurtar ki ben de kurtulayım. Yoksa ben de alevleri duymaya başlayacağım.» Tanrı Lazarus’un düşüncesini okuyunca sevinmiş. «Sevgili Lazarus, in aşağı, susuzluk gidericiyi de yanma al. Çeşmelerimin suyu tükenmez hiç. Onu al buraya getir de içsin, senin susuzluğun da giderilmiş olsun... «Sonsuzca mı?» diye sormuş Lazarus. «Evet, sonsuzca,» diye cevap vermiş Tanrı.»</p>

  <p class="block_17">İsa başka söz söylemeden ayağa kalktı. Gece inmişti yeryüzüne. İnsanlar dağıldılar, kadınlar erkekler fısıldaşarak kulübeciklerine döndüler. Yürekleri dolmuştu. Söz besleyebilir mi insanı diye kendi kendilerine sormaya başladılar. Evet besleyebilirdi, söylenen söz güzel idiyse!</p>

  <p class="block_17">İsa yaşlı mal sahibine allahaısmarladık demek için elini uzattı, ama Ananias ayaklarına kapandı.</p>

  <p class="block_17">«Efendimiz,» diye mırıldandı, «bağışla beni», derken hüngür hüngür ağlamaya başladı.</p>

  <p class="block_17">O gece, uyumak üzere yattıkları zeytin ağaçları altında Yahuda gidip Meryem’in oğlunu buldu. Bir türlü rahat edememişti. Dobra dobra konuşmak, her şeyi açıklamak için onu gidip görmesi, onunla konuşması gerekti. Şu cani Ananias’ın evinde, zengin adamın cehennemdeki cezasını duyup sevinerek el çırparak «Oh olsun!» dediğinde İsa’nın göz ucuyla paylıyormuş gibi gizli gizli, epey bir süre bakmış olması hâlâ işkence çektiriyordu ona. Hesaplarını temizlemeleri ille de gerekti. Yahuda çiğ sözlerden, gizli bakışlardan hoşlanmıyordu.</p>

  <p class="block_17">«Hoş geldin,» dedi İsa. «Seni bekliyordum.»</p>

  <p class="block_17">«Meryem’in oğlu, ötekiler gibi değilim ben,» diye söze doğrudan girdi Kızılsakal. «Sevgilin Yuhanna’nın ne bakirliği var bende, ne de iyiliği, her esen rüzgârda fikrini değiştiren, Andreas gibi kuş beyinli hayalcinin biri değilim. Ben vahşi, ipe sapa gelmez bir hayvanım. Piç doğdum, anam beni çöle bıraktı, kurt sütüyle beslendim. Kaba, sert namuslu biri oldum. Sevdiğim kişinin ayakları altında pislikten başka bir şey değilim; nefret ettiğimi ise öldürüveriyorum.»</p>

  <p class="block_17">Konuştukça, sesi boğuklaşıyor, gözleri kıvılcımlar saçıyordu karanlığa. İsa, yatıştırmak için elini o müthiş başın üstüne koydu. Ama Kızılsakal bu huzur aşılayacak eli silkip attı.</p>

  <p class="block_17">Sözlerini tartarak devam etti. «Sevdiğim birini bile öldürebilirim, eğer onun doğru yoldan şaştığını görecek olursam.»</p>

  <p class="block_17">«Doğru yol dediğin hangisi, Yahuda kardeşim?»</p>

  <p class="block_17">«İsrail’in kurtuluş yolu.»</p>

  <p class="block_17">İsa gözlerini kapadı ve cevap vermedi. Karanlıkta ona doğru atılan iki alev ve Yahuda’nın sözleri onu yaktı. İsrail neydi? Niçin sadece İsrail’di kurtulması gereken? Hepimiz kardeş değil miydik?</p>

  <p class="block_17">Kızılsakal cevap bekliyordu, ama Meryem’in oğlu konuşmuyordu. Yahuda onu kolundan tuttu, uyandırmak istermiş gibi sarstı. «Anlıyor musun?» diye sordu. «Söylediğimi işittin mi?»</p>

  <p class="block_17">«Evet anlıyorum,» diye cevap verdi İsa gözlerini açarak.</p>

  <p class="block_17">«Dobra dobra konuştum seninle, çünkü kim olduğumu, ne istediğimi bilip bana cevap vermeni istiyorum. Seninle gelmemi istiyor musun, istemiyor musun? Bilmek istiyorum.»</p>

  <p class="block_17">«Gelmeni istiyorum, Yahuda kardeşim.»</p>

  <p class="block_17">«Serbest konuşabilecek miyim seninle, sen «evet» dediğinde ben sana «hayır» diye karşı çıkabilecek miyim? Çünkü sana söyleyeyim de zihninde şüpheli bir taraf kalmasın başka kim olursa olsun ağzı açık dinleyebilir seni, ama ben dinleyemem! Köle değilim ben, özgür bir insanım. İşte böyle, ister kabul et, isler etme, benden bu kadar.»</p>

  <p class="block_17">«Ama benim de bütün istediğim şey özgürlük Yahuda.»</p>

  <p class="block_17">Kızılsakal ürperdi. İsa’nın omuzundan yakalayıp ateşle soluğuyla haykırdı. «İsrail’i Romalılardan kurtarmak istiyor musun?»</p>

  <p class="block_17">«... ruhu günahtan kurtarmak istiyorum.»</p>

  <p class="block_17">Yahuda elini çılgın bir davranışla omuzundan çekti aldı ve zeytin ağacının gövdesine bir yumruk indirdi. «İşte burada ayrılıyor yollarımız» diye homurdandı. İsa’nın karşısına geçip ona nefretle bakarak. «İlkin bedenin Romalılardan kurtarılması gerek, ruhu günahtan kurtarmak işi sonra gelir. Yol budur. Tutabilir misin bu yolu? Eve damdan başlanmaz, temelden başlanır kurmak için.»</p>

  <p class="block_17">«Temel ruhtur, Yahuda.»</p>

  <p class="block_17">«Temel bedendir, oradan başlaman gerek işe. Dikkat et Meryem’in oğlu. Önce de söylediğim gibi yine söylüyorum, dikkat et, sana dediğim yolu seç. Niçin seninle geldiğimi sanıyorsun? Söyleyeyim bak; sana gideceğin yolu göstermek için.»</p>

  <p class="block_17">Andreas yandaki zeytin ağacının altındaydı. Uykusunda konuşmalar duymuş, uyanmıştı. Kulak kesildi, İsa’nın sesini duyuyordu, tanımıştı, bir de boğuk, öfke dolu bir ses daha vardı. Ürkmüş bir geyik gibi titredi. Gece vakti İsa’nın rahatını bozmak için gelenler mi olmuştu? Andreas biliyordu, hoca her ayrıldığı yerde kendini seven birçok kadın erkek, sayısız yoksullar bırakıyordu ardında; ama bu arada birçok zengin ve ihtiyar arasında nefret uyandırdığı, düşmesini dileyen ileri gelen kimseler de oluyordu. O caniler acaba serserinin birini göndermişler de ona bir kötülük mü yapmak istiyorlardı? Emekleyerek seslere doğru süründü karanlıkta. Ama Kızılsakal sürtünmeyi duymuş, dizleri üstüne kalkmıştı.</p>

  <p class="block_17">«Kim var orada?» diye seslendi.</p>

  <p class="block_17">Andreas sesi tanıdı. «Benim Yahuda, ben, Andreas,» diye cevap verdi.</p>

  <p class="block_17">«Git yat sen, Yunus’un oğlu, özel bir iş konuşuyoruz biz.»</p>

  <p class="block_17">«Git uyu yavrum,» dedi İsa da.</p>

  <p class="block_17">Yahuda sesini alçalttı. İsa, Kızılsakal’ın ağır soluğunu yüzünde duydu.</p>

  <p class="block_17">«Çölde, Kardeşlik Derneği’nin bana seni öldürmem için görev verdiğini söylemiştim, hatırlarsın. Ama son dakikada fikrimi değiştirdim, bıçağımı kınına soktum, şafak atarken, hırsız gibi sıvıştım manastırdan.»</p>

  <p class="block_17">«Niye fikrini değiştirdin, Yahuda kardeşim? Hazırdım ben.»</p>

  <p class="block_17">«Beklemek istiyordum.»</p>

  <p class="block_17">«Neyi?»</p>

  <p class="block_17">Yahuda bir süre sustuktan sonra, birden:</p>

  <p class="block_17">«İsrail’in beklediği o kimsenin sen olup olmadığını anlamak için.» dedi.</p>

  <p class="block_17">İsa ürperdi. Zeytin ağacının gövdesine yaslandı, bütün vücudu tir tir titriyordu.</p>

  <p class="block_17">«Atılıp, Kurtarıcıyı öldürmek istemiyordum; hayır, istemiyordum!» diye bağırdı Yahuda birden ter basan alnını silerek, «Anlıyor musun?» dedi, sanki biri onu boğazlıyordu. «Anlıyor musun, istemiyorum!»</p>

  <p class="block_17">Derin derin soludu.</p>

  <p class="block_17">«Kendi bile bilmeyebilir, dedim. Sabırlı olmak, yaşamasına yardım etmek daha iyi, yaşasın bakalım, ne diyecek, ne yapacak görelim. Beklediğimiz kimse değilse, onu yok etmek için önümüzde bol bol vakit var nasıl olsa... Böyle dedim kendime, bu yüzden öldürmedim seni.»</p>

  <p class="block_17">Toprağı ayağının başparmağıyla oyarak, bir süre pofladı. Sesi çaresizlik ifade eden bir boğukluktaydı:</p>

  <p class="block_17">«Seni nasıl çağıracağımı bilemiyorum: Meryem’in oğlu mu desem? Marangozun oğlu mu? Davut’un oğlu mu, bilmiyorum? Hâlâ kim olduğunu bilmiyorum, ama sen de bilmiyorsun. İkimizin de bunu bulmamız gerek, bulmalıyız ve yüreğimizi yatıştırmalıyız. Ötekilere bakma sen, onlar meleyen kuzular gibi geliyorlar peşinden; seni hayran hayran seyretmekten ve gözyaşı dökmekten başka bir şey yapmayan kadınlara da kulak asma, onların yürekleri var, kafaları yok, yüreklereyse ihtiyacımız yok bizim. Senin kim olduğunu, seni yakan alevin İsrail’in Tanrısı mı, yoksa şeytan mı olduğunu ancak ikimiz bulacağız. Mutlaka bulmalıyız! Mutlaka!»</p>

  <p class="block_17">İsa tir tir titriyordu. «Elimizden ne gelir, Yahuda kardeşim? Bunun cevabını nasıl bulabiliriz? Yardımcı ol bana.»</p>

  <p class="block_17">«Var bir yolu.»</p>

  <p class="block_17">«Söyle.»</p>

  <p class="block_17">«Vaftizci Yahya’ya gideriz. O bize söyler. «Geliyor, geliyor!» diye bağırıp duruyor ya? Seni görür görmez anlar, sen misin, değil misin diye. Haydi yürü, sinirlerin yatışır, ben de ne yapmam gerektiğini bilirim.»</p>

  <p class="block_17">İsa derin düşüncelere daldı. Bu kaygı kaç kez sarmıştı benliğini, kaç kez ihtilâçlar içinde, ağzı köpürerek secdeye varmıştı! Halk onu kafadan kontak, ecinni biri sanmış, yanından korku içinde uzaklaşmıştı. Ama o, Cenneti Alâ’daydı; zihni kafesinden uçup gitmişti, yükselmiş, yükselmiş, Tanrının kapısına vurup sormuştu. Kimim ben? Niçin doğdum? Dünyayı kurtarmak için ne yapmalıyım? Kestirme yol hangisidir, acaba kendi ölümüm mü?</p>

  <p class="block_17">Başını kaldırdı. Yahuda’nın koca vücudu üstüne eğildi.</p>

  <p class="block_17">«Yahuda, kardeşim,» dedi, «yanıma uzan şöyle. Tanrı uykuyla gelip götürecek bizi. Yarın Tanrı isterse zinde kalkarız ve Yahudiye’nin peygamberini buluruz, Tanrı nasıl isterse öyle olur. Ben hazırım.»</p>

  <p class="block_17">«Ben de hazırım,» dedi Yahuda, yan yana yattılar.</p>

  <p class="block_17">İkisi de olabildiğine yorgundu herhalde, yatar yatmaz uyuverdiler, ertesi sabah, şafak sökerken de ilk uyanan Andreas onları sarmaş dolaş, mışıl mışıl uyur buldu.</p>

  <p class="block_17">Güneş ışığı göle vurdu ve dünyayı aydınlattı. Kızılsakal öne geçip yol göstermeye başladı. Ardından da İsa ve iki yoldaşı, Yuhanna ile Andreas yola koyuldu. Daha satacak malları olan Tomas köyde kaldı. Durumdan her bakımdan faydalanmaya çalışan kurnaz seyyar satıcı, Meryem’in oğlunun söyledikleri hoşuma gidiyor, diye düşünüp duruyordu. Nalları diker dikmez, yoksullar sonsuzca yiyip içeceklermiş. Güzel, güzel ya, bu arada bizlere ne olacak! Aman dikkatli ol Tomas, halt etme de taraf tutmaya kalkma. Güven altında olmak için yapılacak en iyi iş sepetine iki türlü mal koymak; üste, herkes görsün diye taraklar, oyalar boyalar; alta, birinci sınıf müşteriler için göklerin hâkimiyeti... Kıkır kıkır güldü, bohçasını yeniden sırtına vurdu, şafak atarken borusunu öttürdü, sesini yükseltti ve yeryüzü mallarını ilan ede ede Beytsayda yollarındaki seferine başladı.</p>

  <p class="block_17">Kefernahum’da, Petrus ile Yakup tan ağarırken kalkmışlar, ağ çekiyorlardı. Ağ güneşte pırıl pırıl, fıkır fıkır oynayan balıklarla doluydu. Başka zaman olsa iki balıkçı ağın bu denli ağır oluşuna sevinirlerdi, ama bugün akılları bambaşka yerlere gitmişti, bir şey söylemiyorlardı. Susuyorlardı, ama ikisinin içlerinde de bir kavga vardı, nesiller boyunca onları bu göle bağlayan alınyazısıyla kavga ettikleri gibi, hesaplayıp duran, gönüllerinin kanatlanmasına bırakmayan kendi zihinleriyle de kavga ediyorlardı. Ne biçim bir hayat bu! diye bağırıyorlardı kendi kendilerine. Ağ atmak, balık tutmak, yemek, uyumak ve her gün ağardığında yeniden günlük rızk kaygısına kendini vermek, bütün gün boyunca, yıl boyunca, ömürlerimiz boyunca! Daha ne kadar sürecek bu! Ne kadar? Böyle mi ölüp gideceğiz... Bu konuda şimdiye kadar hiç düşünmemişlerdi. Yürekleri hiç tedirgin olmamıştı; yakınmadan, çağların yolundan gitmişlerdi. Anaları babaları, ataları binlerce yıldır böyle yaşamışlardı, bu gölün çevresinde balıkla güreşe güreşe. Günün birinde katılaşmış ellerini kavuşturup ölüyorlar, derken çocuklar, torunları şikâyet etmeden aynı yola koyuluyorlardı... Petrus ile Yakup da şimdiye dek yürümüşlerdi bu yoldan, yakınacakları bir taraf olmamıştı. Ama yakınlarda birdenbire dolaylarının daraldığını, boğulmakta olduklarını duymaya başlamışlardı... Şimdi gölün ötelerine doğru dalgın dalgın bakıyorlardı. Nereye? Neye doğru bakıyorlardı? Kendileri de bilmiyorlardı; bütün bildikleri, boğulur gibi olduklarıydı.</p>

  <p class="block_17">Bu işkence yetmiyormuş gibi de her gün, gelip geçenler yeni yeni haberler getiriyordu: Cesetler canlanıyor, inmeliler kalkıp yürüyorlar, körler ışığı görmeye başlıyordu... Oradan geçip gidenler «Kimdir bu peygamber?» diye soruyorlardı iki balıkçıya. «Kardeşleriniz onunla, siz de bilirsiniz herhalde. İşittiğimize göre, Nasıralı marangozun oğlu, değil, Davut’un oğluymuş. Doğru mu?» Ama Petrus ile Yakup omuz silkip yeniden ağlara eğiliyorlardı. İçlerini yatıştırmak için ağlamak istiyorlardı. Bazen gelip geçenler uzaklaştıktan sonra Petrus arkadaşına dönüp:</p>

  <p class="block_17">«Bu mucizelere inanıyor musun, Yakup?» diye soruyordu.</p>

  <p class="block_17">«Ağı çekmene bak sen, ağzını kapat!» diye cevap veriyordu Zebedi’nin ağzı kalabalık oğlu, derken bir hamle yapıyor, yüklü ağı bir kol boyu daha yaklaştırıyordu.</p>

  <p class="block_17">O gün de şafakta bir arabacı geçti, yeni haberler getirdi.</p>

  <p class="block_17">«Dediklerine göre yeni peygamber yaşlı, eli sıkı Ananias’ın evinde Beytsayda’da yemek yemiş. Yemek yemesi biter</p>

  <p class="block_17">bitmez, köleler su getirip de ellerini yıkadıktan sonra, Ananias’a yaklaşıp kulağına bir şeyler fısıldamış, ansızın ihtiyar adamın zihni altüst olmuş, ağlaya ağlaya mallarını yoksullara dağıtmaya başlamış.»</p>

  <p class="block_17">«Ne fısıldamış acaba?» diye sordu Petrus, gözleri yine ötelere, gölün ötelerine dalmıştı.</p>

  <p class="block_17">«Ah bir bilsem ne fısıldadığım!» diye güldü arabacı; «Bütün zenginlerin kulaklarına çiviyle çakardım da yoksullar biraz soluk alırdı... Hoşça kalın,» diye seslendi, yürümesine devam etli, «balığınız bol olsun!»</p>

  <p class="block_17">Petrus arkadaşına bir şey söylemek üzere döndü, ama vazgeçiverdi. Ne diyebilirdi ki ona? Bol bol laf. Yetmemiş miydi şimdiye dek söyledikleri? Bütün işleri bırakarak tiksinerek kalkıp koyup gidesi geldi. Uzaklara giderdi! Yunus’un kulübesi pek küçük gelmeye başlamıştı. Şu su dolu leğen, Genasaret Gölü de küçülmüştü. «Böyle yaşamak olmaz!» diye mırıldandı, «yaşamak değil bu! Koyup gitmeli buradan!»</p>

  <p class="block_17">Yakup döndü. «Ne mırıldanıp duruyorsun öyle?» diye sordu. «Sus. Rahat dur.»</p>

  <p class="block_17">«Hiçbir şey mırıldanıp durduğum yok; Kahrolsun!» diye cevap verdi Petrus, derken deli gibi ağı çekmeye başladı.</p>

  <p class="block_17">Tam o sırada İsa’nın ilk kez insanlarla konuştuğu yeşil tepenin doruğunda Yahuda yalnız başına göründü. Yolda meşe ağacından kopardığı eğri büğrü değneğini yere vura vura yürüyordu. Ardından üç yoldaşı geliyordu. Soluk soluğa, bir an için altlarındaki dünyayı gözden geçirmek üzere dorukta durdular. Göl mutlu, pırıldıyordu; güneş onu okşadıkça gülüyordu. Balıkçı kayıkları su yüzünde kırmızı beyaz kelebeklerdi. Üstlerinde kanatlı balıkçılar, martılar vardı. Kefernahum uzakta vızıldayıp duruyordu. Güneş yükselmiş, gün muhteşemdi.</p>

  <p class="block_17">«A bak, Petrus!» dedi Andreas, ağ çeken kardeşinin bulunduğu kıyıyı göstererek.</p>

  <p class="block_17">«Yakup da orada!» dedi Yuhanna içini çekerek. «Hâlâ kendilerini çekip kurtaramadılar şu dünyadan.»</p>

  <p class="block_17">İsa gülümsedi. «İçini çekme sevgili yoldaş,» dedi. «Siz oturun, rahatınıza bakın, ben gidip getiririm onları.»</p>

  <p class="block_17">Çevik, oynak adımlarla inmeye başladı. Yuhanna ona bakarak, melek gibi diye düşündü. Bir, kanatlan eksik... Taşlar üstünden seke seke aşağı indi. Kıyıya vardığında yavaşladı, ağları üstüne eğilmiş iki balıkçıya yaklaştı. Arkalarında durup uzun bir süre kıpırdamadı. Zihni boş bir durumda, onlara baktı, baktı; ama sanki içi boşalıyordu, içinden bir kuvvetin dışarı aktığını duyuyordu. Her şey hafifleşti, havada yüzmeye başladı, gölün üstünde bir bulut gibi; iki balıkçı da hafifleşti, onlar da havada yüzmeye başladılar, ağları da içindekilerle birlikte yükseldi; artık ağlıktan çıkmıştı, içindekiler balık değil bir sürü insandı binlerle, mutlu, dans eden insan kalabalığı...</p>

  <p class="block_17">Birden iki balıkçı başları üstünde bir uyuşukluk, tuhaf, tatlı bir uyuşukluk duydu. Sıçrayarak korku içinde döndüler. Arkalarında İsa hareketsiz durmuş, onlara bakıyordu.</p>

  <p class="block_17">«Bağışla bizi, efendimiz!» diye bağırdı Petrus utanç içinde.</p>

  <p class="block_17">«Niçin Petrus? Bağışlayacağım ne yaptın ki?»</p>

  <p class="block_17">«Hiç,» diye mırıldandı Petrus. Derken birden: «Bu yaşamak mı? Bıktım artık!»</p>

  <p class="block_17">«Ben de bıktım!» diye Yakup ve ağı yere çaldı.</p>

  <p class="block_17">«Gelin,» dedi İsa, ellerini ikisine birden uzatarak. «Gelin, sizleri insan avcısı yapacağım.»</p>

  <p class="block_17">Aralarına giderek, ikisinin elini de tuttu. «Yürüyün, gidiyoruz,» dedi.</p>

  <p class="block_17">«Babama allahaısmarladık demeyecek miyim?» diye sordu Petrus ihtiyar Yunus’u hatırlayarak.</p>

  <p class="block_17">«Arkana bile bakma Petrus. Vaktimiz dar. Gidelim.»</p>

  <p class="block_17">«Nereye?» dedi Yakup durarak.</p>

  <p class="block_17">«Niçin soruyorsun? Soru sorma artık, Yakup. Gel!»</p>

  <p class="block_17">Bu sırada Yunus Baba mangalın üstüne eğilmiş, yemek pişiriyordu, birlikte oturup yemek için oğlu Petrus’u bekli</p>

  <p class="block_17">yordu. Bir tek oğlu Rabbim korusun kalmıştı şimdi ona. Petrus aklı başında bir delikanlıydı, işleri iyi yönetirdi; ötekini, Andreas’ı çoktan silmişti defterinden. Bir bakıyorsun, şu şarlatanın, bir bakıyorsun bu şarlatanın peşinden gidiyor, yaşlı babasını, ağları onarmak, rüzgârlarla boğuşmak, kahrolası kayıklarla uğraşmak için yalnız bırakıyordu, üstelik yemek pişirmek, eve bakmak da ihtiyarın eline bakıyordu; karısının ölümünden beri cebelleşip duruyordu bu ev cinleriyle. Ama Petrus Tanrı ondan razı olsun, diye düşünüyordu Yunus, Petrus bana destek oluyor, güç kuvvet veriyor... Yemeği kotardı. Hazırdı. Güneşe bir bakış fırlattı. Nerdeyse öğleydi. «Acıktım,» diye homurdandı, «ama gelinceye kadar bekleyeceğim.» Ellerini kavuşturup bekledi...</p>

  <p class="block_17">Daha ötedeki Zebedi’nin evi açıktı. Avlu sepet ve testilerle doluydu; köşede imbik duruyordu. Şarap presinde kalan üzüm kabuklarından ve saplarından damıtılan rakının çekildiği, evin baştan başta alkol koktuğu zamandı. Zebedi Baba ile karısı, yağma edilen çardağın altında küçük bir masada yemek yiyorlardı. Zebedi Baba dişsiz dişetleriyle lokmalarını elinden geldiği kadar çiğnemeye çalışıyor, işini genişleteceğinden söz ediyordu. Uzun zamandır, kendisine borçlu olan ve ödeyemeyecek bir durumda bulunan kapı komşusu ihtiyar Nahum’un evine gözünü dikmişti. Gelecek hafta, Tanrı isterse evi açık arttırmayla sattırmayı düşünüyordu. Kaç yıldır onu alıp aradaki duvarı yıkarak avlusunu genişletmek istiyordu. Bir şarap presi vardı, bir de zeytin presi istiyordu, böylece bütün köy, yağını çıkarmak için ona gelecek o da alacağı yüzdeyle kendi yıllık ihtiyacını sağlayacaktı. Ama şarap presini nereye koyabilirdi? Ne olursa olsun, Nahum’un evini almalıydı... Yaşlı Salome söylediklerini duydu, ama aklı sevgili Yuhanna’daydı. Neredeydi acaba? Yeni peygamberin dudaklarından damlayan bu bal da neydi. Onu öyle çok yeniden görmek, bir kez daha konuşmasını duymak, Tanrı’yı insanların yüreklerine indirmesini görmek istiyordu ki! Oğlum iyi</p>

  <p class="block_17">etti diye düşünüyordu, doğru yolu seçti, sütüm helal olsun.. Birkaç gün önce görmüş olduğu düşünü hatırladı, düşte kapıyı açmış, ardından güm diye kapatıp evi şarap presleriyle, tıka basa dolu dolaplarıyla bırakıp, yeni peygamberin ardından gitmek üzere çıkmıştı... Ayağım çıplak, midem boş, ardından koşuyordum, diye düşünüyordu ve hayatımda ilk kez mutluluğu duydum...</p>

  <p class="block_17">«Dinliyor musun beni?» diye sordu Zebedi Baba, karısının gözlerinin bir ara daldığını görmüştü. «Aklın nerede?»</p>

  <p class="block_17">«Dinliyorum,» diye cevap verdi Salome, sanki ilk kez görüyormuş gibi bakmaya başladı Zebedi’ye.</p>

  <p class="block_17">Bu sırada ihtiyar adamın kulağına tanıdık sesler geldi sokaktan. Oğullarının ortasında beyazlı adamı görünce kapıya koştu, ağzı hâlâ doluydu.</p>

  <p class="block_17">«Hey çocuklar,» diye seslendi «nereye gidiyorsunuz? Evimden böyle mi geçeceksiniz. Durun!»</p>

  <p class="block_17">Ötekiler yollarına devam ederken, Petrus cevap verdi.</p>

  <p class="block_17">«Elimizde iş var Zebedi.»</p>

  <p class="block_17">«Ne işi?»</p>

  <p class="block_17">«Pek karışık, karmaşık bir iş,» dedi Petrus ve kahkahalarla gülmeye başladı.</p>

  <p class="block_17">İhtiyar adamın gözleri dışarı fırladı. «Sen de mi Yakup, sen de mi?» diye bağırdı, ağzındaki lokmayı çiğnemeden yutarak. İçeri girip karısına baktı.</p>

  <p class="block_17">«Çocuklarına güle güle, de,» dedi başını sallayarak, «Bizden aldı onları.»</p>

  <p class="block_17">«Yakup da demek?» dedi ne düşüneceğini bilemiyordu. «Ama aklı başındaydı çocuğun. Olamaz!»</p>

  <p class="block_17">Salome susuyordu. Ona ne diyebilirdi ki? Nasıl anlayabilirdi? Salome’nin açlığı yatışmıştı, kalktı, kapıya gidip durdu ve mutlu kafilenin Erden’e, Kudüs’e doğru giden anayola girişlerini seyretti. Yaşlı elini kaldırıp kocası duymasın diye alçak sesle:</p>

  <p class="block_17">«Yolunuz açık olsun hepinizin!» dedi...</p>

  <p class="block_17">Köyden çıkarken, koyunlarım gölün kıyısında otlatan Filipus ile karşılaştılar. Kızıl, yüksek bir kayanın üstüne çıkmıştı ve değneğini destek olarak kullanarak kendi gölgesini seyretmek için öne doğru eğiliyordu. Altındaki yolda çakılların ezilişini duyunca doğruldu.</p>

  <p class="block_17">«Hey!» diye seslendi, geçenleri tanımıştı. «Hey, beni görmüyor musunuz? Nereye gidiyorsunuz?»</p>

  <p class="block_17">«Tanrı’nın ülkesine!» diye seslendi Andreas. «Sen de gel istersen!»</p>

  <p class="block_17">«Bana bak Andreas, doğru konuş. Magdala’ya düğüne gidiyorsanız ben de gelirim. NatanaeI beni de çağırdı. Yeğenini everiyor.»</p>

  <p class="block_17">«Magdala’dan öteye gitmek istemez misin?» diye seslendi Yakup.</p>

  <p class="block_17">«Koyunlarım var,» diye cevap verdi Filipus. «Nereye bırakayım onları?»</p>

  <p class="block_17">«Tanrı’nın ellerine,» dedi İsa dönmeden.</p>

  <p class="block_17">«Kurtlar yer!»</p>

  <p class="block_17">«Yesinler!» diye bağırdı Yuhanna.</p>

  <p class="block_17">Hey Ya Rabbim, bunlar iyice delirmiş diye düşündü çoban ve sürüsünü toplamak için ıslık çaldı.</p>

  <p class="block_17">Yürüyorlardı. Eğik değnekli Yahuda yine önde gidiyordu. Bir an önce varmak için acele edip duruyordu. Ötekilerin yürekleri sevinç içindeydi. Kuşlar gibi ıslık çalıyor, güle oynaya gidiyorlardı. Petrus, önce Yahuda’ya yanaştı, bir o gülmüyordu. Ne ıslık çalıyor, ne de gülümsüyordu; bir an önce varmak için, yol gösterip duruyordu.</p>

  <p class="block_17">«Yahuda, ne olur nereye gittiğimizi söyle,» dedi Petrus sessizce.</p>

  <p class="block_17">Kızılsakal’ın yarı yüzü güldü. «Tanrı’nın ülkesine,» dedi.</p>

  <p class="block_17">«Dalga geçme ne olur, söyle nereye gidiyoruz. Hocaya soramıyorum.»</p>

  <p class="block_17">«Kudüs’e.»</p>

  <p class="block_17">«Ha! Uç günlük yol!» dedi Petrus kırçıl saçını yolarak.</p>

  <p class="block_17">«Bilseydim, yanıma sandallarımı alırdım, bir somun ekmek, bir kabak dolusu şarap ve değneğimi alırdım.»</p>

  <p class="block_17">Bu kez Kızılsakal’ın bütün yüzü güldü. «Ah zavallı Petrus,» dedi «top yuvarlanıyor artık, durdurulamaz. Elveda de sandallarına, ekmeğine, şarabına ve değneğine. Çıktık yola artık anlamıyor musun Petrus, dünyadan çıktık; denizi, toprağı bıraktık, havalandık!» Petrus’un kulağına eğildi;</p>

  <p class="block_17">«Daha vakit var... Git!»</p>

  <p class="block_17">«Artık nasıl dönebilirim?» dedi Petrus, kollarını iki yana açarak, sanki çepeçevre sarılmış da boğuluyormuş gibi dört bir yöne döndürdü. «Bütün bunların tadı kalmadı benim için,» dedi, gölü, balıkçı kayıklarını ve Kefernahum’daki evlerini göstererek.</p>

  <p class="block_17">«Tamam!» dedi Kızılsakal koca başını sallayarak. «O halde homurdanmayı bırak, yürü!»</p>

  <p class="block_17">İlkin köy köpekleri koku almış, havlamaya başlamıştı... Çok geçmeden çocuklar, «Geliyor! Geliyor!» diye bağırarak Magdala’ya koştular.</p>

  <p class="block_17">«Kim geliyor çocuklar, kim geliyor?» diye soruyordu köylüler kapılarını açarak.</p>

  <p class="block_17">«Yeni peygamber!»</p>

  <p class="block_17">Eşikler, yaşlı, genç kadınlarla doluyordu; erkekler işlerini bırakıyorlardı, hastalar zevkten yerlerinden sıçrıyor, ona dokunmak için, sürüklenerek gitmeye hazırlanıyorlardı. Genasaret Gölü dolaylarında epey ün salmıştı. Hüneri ve gücü, iyileştirdiği saralılar, körler ve inmeliler tarafından köyden köye yayılıyordu.</p>

  <p class="block_17">«Karanlık gözlerime değer değmez, ışığı gördüm.»</p>

  <p class="block_17">«Koltuk değneklerini yere at, der demez, yürümeye» dans etmeye başladım.»</p>

  <p class="block_17">«İçimi cin sürüleri kemirip bitiriyordu. Elini kaldırarak onlara buyurdu: Defolun, domuzlara gidin! Birden içimden tekmeler atarak sıvıştılar ve kıyıda otlayan domuzlara girdiler. Hayvanlar çılgına döndü. Birbirlerinin üstüne çıktılar ve hep birlikte suya doğru atılıp boğuldular.»</p>

  <p class="block_17">Magdalena, müjdeyi duyunca köy evinden çıktı. Meryem’in oğlu, kendisine evine dön ve bir daha günah işleme dediği günden beri kapıya çıkmamıştı. Ağlaya ağlaya ruhunu arıtmıştı, zihninden geçmişini silmeye, her şeyi, utancı, zevkleri, bütün gece süren nöbetleri unutmaya ve yeniden bakire bir vücut olarak doğmaya çalışmıştı. İlk birkaç gün başını yerden yere vurmuş, inildemişti, ama zamanla durgunlaşmış, acısı dinmiş, ona musallat, olan kâbuslar bırakıp gitmişti; şimdiyse her gece düşünde, İsa’nın geldiğini, evindeki erkeklerden biri gibi kapısını açtığını ve çiçek açan nar ağacı altında avluda oturduğunu görüyordu. Uzun yollar aşmıştı, yorulmuştu, üstü başı tozla kaplıydı, insanlar ona çok acı vermişti. Her akşam Magdalena su ısıtırdı, kutsal ayaklarını yıkar, sonra da kurulamak için saçlarını çözerdi. İsa dinlenir, gülümser ve onunla sohbet ederdi. Ne dediğini hatırlamıyordu, ama sabahleyin uyandığında zinde ve kıvanç içinde oluyordu; son birkaç gün içindeyse altınbaş gibi tatlı tatlı ses çıkarmaya başlamıştı, ama komşular duymasın diye alçak sesle söylüyordu türküsünü... Çocukların seslerinden O’nun geldiğini anlamıştı, ayağa sıçradı, çok öpülmüş olan yüzünü örtmek, sadece kapkara gözlerini dışarda bırakmak üzere başörtüsünü indirdi, kapının sürmesini açıp onu karşılamak üzere gitti.</p>

  <p class="block_17">Bu akşam köyde yer yerinden oynamıştı. Genç kızlar mücevherlerini takıp takıştırmaya ve düğün için lambalarını hazırlamaya başlamışlardı. Natanael’in yeğeni evleniyordu. O da amcası gibi bir ayakkabı tamircisiydi, tombul iri yarı, çomak burunlu bir çocuktu. Sadece delercesine bakan gözlerinin ve kulaklarındaki koca koca gümüş küpelerin görünmesine izin veren bir duvakla örtülü olan gelin, evinin ortasında yüksek bir yere konmuş bir koltukta oturuyor, konuk beyler, lambalı köy kızlarını bekliyordu; derken haham gelecek, tomarı açacak dua okuyacaktı, sonunda herkes bırakıp gittikten sonra çomak burunluyla bir başına kalacaktı.</p>

  <p class="block_17">Natanael çocukların «Geliyor! Geliyor!» diye bağırışlarını duymuştu, dostlarını düğüne çağırmaya koştu. Köyün giriş yerinde kuyu kenarında oturmuşlar, susuzluklarını gidermek için su içiyorlardı. Magdalena İsa’nın önünde diz çökmüştü. Ayaklarını yıkamış, şimdi de saçlarıyla onları kuruluyordu.</p>

  <p class="block_17">«Bu gece yeğenim evleniyor,» dedi Natanael. «Lütfen</p>

  <p class="block_17">siz de gelin düğüne. Bu yaz Zebedi’nin avlusunda çiğnediğim üzümlerden yapılmış şaraptan içeceğiz.»</p>

  <p class="block_17">İsa’ya döndü. «Senin kutsallığın hakkında epey şeyler duyduk, Meryem’in oğlu. Ne olur gel de yeni evliler için dua et, oğlan doğursun İsrail için.»</p>

  <p class="block_17">Isa ayağa kalktı. «İnsanların sevinmeleri bizleri memnun eder,» diye cevap verdi. «Arkadaşlar, haydi gidelim.»</p>

  <p class="block_17">Magdalena’nın elini tutup ayağa kaldırdı. «Sen de gel Maria,» dedi.</p>

  <p class="block_17">Keyfi yerindeydi, öne geçti. Şenliklerden hoşlanıyordu. İnsanların parıl parıl parlayan yüzlerini seviyordu; gençlerin evlenmesini ve ocakta ateşin sönmemesini seviyordu. Bitkiler böcekler, kuşlar, hayvanlar hepsi de kutsal diye düşünüyordu düğüne giderken, hepsi de Tanrı’nın yaratıkları. Niçin mi yaşıyorlar? Tanrıyı övmek için. Dilerim sonsuzca yaşasınlar, sonsuzca!</p>

  <p class="block_17">Yeni hamamdan çıkmış kızlar kapalı, süslü kapının dışında beyaz entariler içinde beklemeye başlamışlardı. Ellerinde yanan lambalar, gelini öven eski şarkılar söylüyorlar ve Tanrıya tenezzül buyurup gelmesi, insanlara katılması için sesleniyorlardı. Bir düğün oluyor, bir İsrailli evleniyordu, ve o gece birleşecek olan iki vücut Mesih’i doğurabilirdi... Kızlar vakit geçirmek için türkü söylüyorlardı, damat gecikmişti çünkü. Damat gelecek, kapıyı açacak, tören de başlayacaktı.</p>

  <p class="block_17">Ama onlar türkü söylerken, İsa arkadaşlarıyla birlikte geldi. Bakireler döndüler. Magdalena’yı görür görmez, kızlar birden sustu, öfkeli bakışlarla geri geri gittiler. Bu orospunun ne işi vardı bakireler arasında? Köyün ihtiyarı neredeydi, niye önüne geçmiyordu? Düğün kirletilmişti! Evli kadınlar da dönüp vahşi vahşi ona baktılar; davetliler, namuslu ev sahipleri (onlar da kapı dışında bekliyorlardı) arasında bir hareket dalgası dolaşıyordu. Bununla birlikte Magdalena yanan bir meşale gibi pırıl pırıldı. Bu şekilde İsa’nın yanında durdukça, ruhu yeni bakireleşmiş, dudakları öpülmemiş gibi</p>

  <p class="block_17">oluyordu. Birden kalabalık açıldı, burnundan zehir damlayan, kuru, minik, ufak tefek bir ihtiyar Magdalena’ya doğru ilerledi, asâsının ucuyla dokunarak, gitmesini söyledi.</p>

  <p class="block_17">İsa ellerinde, yüzünde ve çıplak duran göğsünde halkın zehirli bakışlarını duydu. Vücudu sanki sayısız görünmeyen dikenler batmış gibi kızıştı. İhtiyara, namuslu ev kadınlarına, kaş çatan erkeklere ve şaşırmış bakirelere bakarak içini çekti. İnsanların gözleri daha ne kadar kör kalmakta devam edecekti, hepimizin kardeş olduğumuzu ne zaman göreceklerdi?</p>

  <p class="block_17">Fısıltılar artmaya, ilk tehditler karanlıkta belirmeye başlamıştı. Natanael İsa’yla konuşmak üzere ilerledi, ama hoca onu hafifçe bir kenara iterek, kalabalıkta kendine yol açıp bakirelere doğru ilerledi. Lambalar sallanmaya başlamıştı; onun geçmesi için herkes yol açıyordu. Ortalarında durup ellerini yukarı kaldırdı:</p>

  <p class="block_17">«Bakireler, kızkardeşlerim, Tanrı ağzıma değdi ve bu kutsal düğün gecesinde sizlere söz söylememi istedi. Bakireler, bacılarım, kulaklarınızı açın, yüreklerinizi açın; ve siz kardeşlerim, susun, konuşacağım!»</p>

  <p class="block_17">Hepsi de tedirginlik içinde döndüler. Sesinden, erkekler kızmış, kadınlarsa, üzülmüş olduğunu düşündüler. Kimse konuşmuyordu. Evin avlusundaki iki kör müzisyen utlarını akort ediyorlardı. İsa elini kaldırdı:</p>

  <p class="block_17">«Bakireler, bacılarım, Tanrı’nın ülkesi neye benzer dersiniz? Bir düğün gibidir. Tanrı damattır, insanın ruhuysa gelin. Gökte bir düğün yer almakta; bütün insanlık buna çağrılmıştır. Kusura bakmayın ama kardeşlerim, Tanrı bana böyle mesellerle konuşuyor, ben de sizlere mesel ile hitap edeceğim:</p>

  <p class="block_17">«Köyün birinde düğün varmış. On bakire lambalarını alarak, güveyi getirmek üzere dışarı çıkmışlar. Bunların beşi akıllıymış, yanlarına içi yağ dolu şişeler almışlar. Öteki beşiyse budalaymış, yanlarına yedek yağ almamışlar. Gelinin evi</p>

  <p class="block_17">önünde beklemişler, beklemişler, ama güvey gecikmiş, onlar da yorgunluktan uyuyakalmışlar. Gece yarısı bir haykırış duyulmuş, «Güvey geliyor. Koşun karşılamaya!» On bakire sönmek üzere olan lambalarını doldurmak üzere ayağa sıçramışlar. Ama budala bakirelerin yağı kalmamışmış. «Bize biraz yağ verin kardeşler,» demişler akıllı bakirelere, «lambalarımız nerdeyse sönecek.» Akıllılar cevap vermişler, «Verecek fazla yağımız yok. Gidin alın gelin.» Budala bakireler yağ almaya koşarken güvey gelmiş, akıllı bakireler içeri girmişler, kapı da kapanmış.</p>

  <p class="block_17">«Biraz sonra budala bakireler dönüp gelmişler, ellerinde yanan lambalar, kapıya vurmaya başlamışlar. «Kapıyı açın!» diye bağırıp yalvarmışlar. Ama içeride, akıllı bakireler gülmüşler. «Oh olsun,» demişler. «Kapı kapandı artık. Gidin!» Ama onlar ağlayıp yalvarmışlar, «Kapıyı açın! Kapıyı açın! Derken...</p>

  <p class="block_17">İsa sustu. Bir kez daha ihtiyar başkanı, konukları, namuslu ev kadınlarını, ellerinde yanan lambalar olan bakireleri gözden geçirdi. Gülümsedi.</p>

  <p class="block_17">«Derken...» dedi Natanael, ağzı açık dinliyordu. Basit, tembel zihni kıpırdamaya başlamıştı. «Sonra ne olmuş efendimiz?»</p>

  <p class="block_17">«Sen ne yapardın, Natanael?» diye sordu İsa, iri, büyüleyici gözlerini ona dikerek, «güvey olaydın ne yapardın?»</p>

  <p class="block_17">Natanael bir şey söylemedi. Ne yapacağını kesinlikle bilmiyordu henüz. Bir ara hepsini kovmayı düşündü. Kapı kesinlikle kapanmıştı. Yasa da böyle buyuruyordu. Ama sonra onlara acıyıp, içeri almayı geçirdi aklından...</p>

  <p class="block_17">«Güvey olaydın ne yapardın Natanael?» diye yeniden sordu İsa ve yavaş yavaş, ısrarla, yalvaran gözlerin ayakkabı tamircisinin basit ve bön yüzünü okşadı.</p>

  <p class="block_17">«Kapıyı açardım...,» dedi öteki; ihtiyar duymasın diye alçak sesle söylemişti. Meryem’in oğlunun gözlerine karşı gelemiyordu artık.</p>

  <p class="block_17">«Aferin, dostum Natanael, dedi İsa sevinerek, kutsar gibi elini uzattı. «Şimdi her ne kadar canlıysan da, cennete giriyorsun. Güvey de tam senin dediğin gibi yapmış: Uşaklarına kapıyı açmalarını söylemiş. «Bu bir düğün» diye bağırmış. «Herkes yesin içsin, neşelensin budala bakireler için açın kapıyı, ayaklarını yıkayıp ferahlatın, çok koştular çünkü.»</p>

  <p class="block_17">Magdala’nın uzun kirpikleri arasında yaşlar birikmişti. Bu sözleri söyleyen dudakları öpebileydi ah!. Basit Natanael sanki gerçekten cennetteymiş gibi tepeden tırnağa kadar parıl parıl parlıyordu. Ama yaşlı zehirburun, köyün ihtiyarı, asasını kaldırdı:</p>

  <p class="block_17">«Yasaya karşı geliyorsun, Meryem’in oğlu,» diye çığırdı.</p>

  <p class="block_17">«Yasa, gönlüme karşı geliyor,» diye cevap verdi İsa yavaşça.</p>

  <p class="block_17">Güvey göründüğünde hâlâ konuşmaklaydı, yıkanmış, kokular sürmüştü, gür kıvırcık saçlı başında yeşil bir çelenk vardı. Birkaç kadeh keyfini yerine getirmişti, burnu kamaşıyordu. Bir itişte kapıyı açtı. Konuklar ardından içeri daldılar, İsa da Magdalena’nın elinden tutarak girdi.</p>

  <p class="block_17">«Aptal bakireler hangisi, akıllılar hangisi?» diye Petrus alçak sesle Yuhanna’ya sordu. «Sen ne anladın?»</p>

  <p class="block_17">Tanrımızın Babamız olduğunu.» diye cevap verdi Zebedi’nin oğlu.</p>

  <p class="block_17">Haham gelip töreni yaptı. Sonra gelinle güvey evin ortasında durdular, konuklar da sırayla dizilerek birer birer onları öptüler ve İsrail’i kölelikten kurtaracak bir oğul yapmaları için dileklerde bulundular. Derken utlar çalmaya başladı, konuklar dans ettiler ve idiler; İsa ve arkadaşları da onlarla dans edip içti. Saatler geçti, ay yükselince yolculuklarına devam ettiler. Sonbahardı, ama günün sıcağı henüz yatışmamıştı, gecenin ıslak serinliğinde yol almak hoştu.</p>

  <p class="block_17">Yüzleri Kudüs’e doğru çevrilmişti, ilerliyorlardı. İçmişlerdi. her şey biçim değiştirmiş gibi görünüyordu. Bedenleri de ruhları gibi taşkın bir haldeydi. Kanatlı ayaklarla yürüyorlardı, sollarında Erden vardı, sağlarında Tanrı’nın yüzyıllardır verdiği görevi bu yıl da bir kez daha yerine gelirmiş olmaktan yordun ve doygun Zabulon Ovası, ay ışığı altında uslu uslu, verimli, uzanıyordu; bu görev, tohumu insan boyuna yükseltmek, asmaları üzümlerle eğmek, zeytin ağaçlarını zeytinlerle doldurmaktı. Yeni doğum yapmış bir lohusa gibi yorgun ve mutlu uzanıyordu şimdi.</p>

  <p class="block_17">«Ne büyük sevinç, kardeşler!» deyip duruyordu Petrus. Gece yürüyüşünden aldığı zevk ve arkadaşlığın verdiği tadın sonu yoktu. «Gerçek mi bu? Düş mü? Büyülendik mi nedir? İçimden türkü söyleyesim geliyor, yoksa patlayacağım!»</p>

  <p class="block_17">«Hep birlikte söyleyelim!» diye bağırdı İsa. Öne geçti, başını yukarı kaldırdı ve türküye başladı. Sesi zayıftı, ama hoştu, tutku doluydu. Sağında solunda, ahenkli ve yumuşak Yuhanna ile Andreas’ın sesi de duyulmaya başladı. Bir süre bu üç tiz ses yalnız başlarına şakıdılar. O kadar tatlı sesler çıkıyordu ki, insanın yüreği duracak gibi oluyordu, böyle devam edemezler diyordu insan. Bu kadar bal, sarhoş eder, baş döndürür diye düşünüyordunuz. Ama sesler çok derin bir kaynaktan fışkırıyordu. Tam bozulmak üzereyken yeniden düzeliyordu. Bu ne kadar büyük bir zevkti! Ne kudret! Petrus, Yakup ve Yahuda’nın ağır, muzaffer ve erkeklik dolu bariton sesleri havayı sarstı, herkes ayrı bir tatlılıkla ve güçle, hep bir ağızdan neşeli kutsal yolculuk mezmurunu göklere yükselttiler:</p>

  <p class="block_17">Yoktur daha iyi, daha tatlı şey kardeşlerle yürümekten.</p>

  <p class="block_17">Akan kutsal yağ gibidir Harun’un sakalından;</p>

  <p class="block_17">Hennon’un çiyidir sanki</p>

  <p class="block_17">Sion Dağları’ndan inen.</p>

  <p class="block_17">Orada Tanrı kutsar</p>

  <p class="block_17">Sonsuz ömür sağlar kişiye.</p>

  <p class="block_17">Saatler geçiyordu, yıldızlar sönüyordu, güneş yükselmeye başlamıştı. Arkalarında Galile’nin kızıl toprağını bırakıp Samarya’nın kara toprağına ayak bastılar.</p>

  <p class="block_17">Yahuda durdu. «Yolumuzu değiştirelim,» dedi. «Burası zındık, lanetli bir ülkedir. Erden Köprüsü’nden geçelim ve öteki kıyı boyunca ilerleyelim. Yasaya karşı gelenlere el değmek günahtır. Tanrıları mikropludur, suları, ekmekleri de mikropludur. Ha bir lokma Samarya ekmeği ha bir lokma domuz, aynı şeydir derdi anam. Başka yoldan gidelim!»</p>

  <p class="block_17">Ama İsa sakince Yahuda’nın elini tuttu. «Yahuda, kardeşim,» dedi ona «temiz insan, kirli insana değerse, kirli olan arınır. Onlar için geldik biz, günahkârlar için. Doğru yoldan gidenler bizi ne yapsınlar? Burada Samarya’da söyleyeceğimiz güzel bir söz bir ruhu kurtarabilir, güzel bir söz Yahuda, güzel bir iş, yanından geçen bir Samaryalı’ya bir gülümseme. Anlıyor musun?»</p>

  <p class="block_17">Yahuda kaçamak bakışlarla bakındı, ötekilerin işitmeyeceğinden emin olmak isliyordu. «Bu yoldan gidemeyiz,» dedi yavaş bir sesle, «hayır gidemeyiz. Ama dervişe varıncaya kadar sabırlı olacağım. O yargılar seni. Ona varıncaya kadar, ne yaparsan yap. Senin peşini bırakmayacağım.»</p>

  <p class="block_17">Eğri asasını omuzuna atıp yalnız başına önde ilerlemeye başladı.</p>

  <p class="block_17">Ötekiler konuşarak yürüyorlardı. İsa onlara sevgiden, Baha’dan, Tanrı ülkesinden söz açıyordu. Hangi ruhların budala bakireler, hangilerinin akıllı olduğunu, lambaların ve yağın ne ifade ettiğini, güveyin kim olduğunu ve akıllılar gibi budala bakirelerin sadece içeri girmekle kalmayıp, niçin uşaklara yorgun ayaklarını yıkatan biricik kimseler olduğunu anlattı. Dört yoldaş bu sözleri dinlerken, zihinleri genişliyor, kendilerine söylenen her şeyi alıyor ve yürekleri pekleşiyordu. Günah şimdi onlara sönmüş lambanın yanında duran ve Rab’bin kapısı önünde ağlayıp yakaran budala bir bakire gibi geliyordu...</p>

  <p class="block_17">Yürüdüler, yürüdüler. Üzerlerindeki gök bulutlarla kaplandı, toprağın yüzü karardı. Hava yağmur kokuyordu.</p>

  <p class="block_17">Ataların kutsal dağı Gerizim’in eteğinde ilk köye vardılar. Köyün girişinde, çevresi hurma ağaçları ve kamışlarla çevrili eski çağlardan kalma Yakup’un kuyusu vardı. Ataları koyunlarıyla birlikte su içmek için buraya gelmişti. Kuyunun kenarı kuşaklar boyunca ipin sürtünmesiyle aşınmıştı.</p>

  <p class="block_17">İsa yorulmuştu. Taşlar ayaklarını zedelemişti; kanıyordu, «Burada kalacağım ben,» dedi. «Siz köye gidip kapıları çalın. Sadaka olarak bir somun ekmek verecek iyi bir ruh bulursunuz; kadının biri de gelip bizim için kuyudan su çekiverir. Tanrıya olan inancınızı yitirmeyin arkadaşlar.»</p>

  <p class="block_17">Beşi de yola düzüldü, ama yolda Yahuda fikrini değiştirdi. «Ben mikroplu bir köye gitmem,» dedi, «mikroplu ekmekten de yemem. Şu incir ağacı altında oturup sizi bekleyeceğim.»</p>

  <p class="block_17">Bu arada İsa kamışların gölgesine uzanmıştı. Susamıştı, ama kuyu derindi, nasıl içebilirdi? Başını yere yaslayıp düşüncelere daldı. Güç bir yoldu seçtiği yol. Vücudu zayıflı, yoruluyordu, dizlerinin bağı çözülüyordu, ruhunu desteklemeye güç bulamıyordu. Birden Tanrı serin bir meltem estirdi üzerinden, hemen kalktı, yeniden güç bulmuştu, yoluna devam etti... Daha ne kadar sürecekti bu? Ölüme dek mi? Ölümden sonraya kadar mı?</p>

  <p class="block_17">Tanrı, insan ve ölüm üstüne düşünürken, sazlar kıpırdadı ve bilezikli, küpeli bir kadın, başı üstünde bir testi, kuyuya yaklaştı, testiyi indirip, kuyunun kenarına bıraktı. İsa, sazlar arasından ipi kovaya bağlayıp kuyuya indirdiğini ve su çekip testisini doldurduğunu gördü.</p>

  <p class="block_17">Sazlar arasından çıkarak; «hanım,» dedi, «bana biraz su ver.»</p>

  <p class="block_17">Kadın bu ani görüntü karşısında ürkmüştü.</p>

  <p class="block_17">«Korkma,» dedi. «Namuslu bir insanım ben. Susadım, su ver bana.»</p>

  <p class="block_17">«Nasıl oluyor da,» diye cevap verdi kadın, «sen ki bir Galilelisin, giyinişinden belli Galileli olduğun, benden, bir Samaryalı’dan, su isteyebiliyorsun?»</p>

  <p class="block_17">«Sana, hanım biraz su ver» diyenin kim olduğunu hileydin, ayaklarına kapanır da içmek için ölümsüz su dilerdin.»</p>

  <p class="block_17">Kadın şaşırmıştı. «Ne ipin var, ne kovan, kuyu da derin. Bana içirmek için nasıl su çekersin?»</p>

  <p class="block_17">«Bu kuyunun suyundan içen yeniden susayacaktır,» diye cevap verdi İsa, «ama benim vereceğim sudan içenin sonsuzca yatışacaktır susuzluğu.»</p>

  <p class="block_17">«Bey,» dedi kadın bu kez, «ne olur bana o dediğin sudan ver de sonsuzca susamayayım, her gün gelip bu kuyudan su çekmeyeyim.»</p>

  <p class="block_17">«Git kocanı çağır,» dedi İsa ona.</p>

  <p class="block_17">«Kocam yok efendim.»</p>

  <p class="block_17">«Kocam yok demekte haklısın, çünkü bugüne dek beş yüz kocan oldu, şimdiki de kocan değil.»</p>

  <p class="block_17">«Siz bir peygamber misiniz?» diye sordu kadın, hayran hayran. «Her şeyi bilir misiniz siz?»</p>

  <p class="block_17">İsa gülümsedi. «Benden sormak istediğin bir şey varsa, açıkça söyle.»</p>

  <p class="block_17">«Evet efendim, bir tek şey var cevabını vermenizi istediğim. Şimdiye dek babalarımız bu kutsal Gerizim Dağı’nda Tanrı’ya tapındılar. Şimdi siz peygamberler sadece Kudüs’teki Tanrı’ya tapmamızı istiyorsunuz. Hangisi doğrudur? Tanrı nerededir? Aydınlatır mısınız beni?»</p>

  <p class="block_17">İsa başını eğip sustu. Tanrı’yı acı çekerek arayan bu günahkâr kadın, yüreğini bayağı tedirgin etmişti. Kadını yatıştıracak doğru sözleri bulmak için çabalamaya başladı. Birden başını kaldırdı. Yüzü pırıl pırıldı.</p>

  <p class="block_17">«Hanım, sana söyleyeceğimi yüreğinin derinlerinde sakla. Gün gelecek, ki geldi bile, insanlar ne bu dağdaki ne de Kudüs’teki Tanrı’ya tapacaklar. Tanrı ruhtur, ruha ise ancak ruhun içinde tapınmak gerekir.»</p>

  <p class="block_17">Kadın şaşkına dönmüştü. Eğilerek, kaygı içinde İsa’ya baktı. «Yoksa siz...» diye sordu alçak titrek bir sesle, «beklediğimiz o kimse olmayasınız?»</p>

  <p class="block_17">«Kimi bekliyorsunuz?»</p>

  <p class="block_17">«Biliyorsunuz. Ne diye adını söyleyeyim? Biliyorsunuz ya. Dudaklarım günahkâr benim.»</p>

  <p class="block_17">İsa başını önüne eğdi. Yüreğini dinler gibiydi, sanki bir cevap bekliyordu ondan. Kadın üstüne doğru eğilmiş, ateşler içinde bekliyordu.</p>

  <p class="block_17">İkisi de tedirgin bir durumda susmuş dururken, mutlu sesler işitildi, havariler de ellerindeki ekmek somununu sallayarak göründüler. Efendilerini tanımadıkları bir kadınla görünce durdular. İsa onları gördüğüne sevinmişti, çünkü bu kadının o müthiş sorusuna cevap vermekten kurtulmuştu. Yaklaşsınlar diye arkadaşlarına el etti.</p>

  <p class="block_17">«Gelin,» diye seslendi. «Bu kadıncağızı Tanrı gönderdi bize, içmemiz için bize su çekecek.»</p>

  <p class="block_17">Arkadaşlar yaklaştı, bir Yahuda geride kaldı, Samarya suyuna bulaşmamak için bir kenarda durdu.</p>

  <p class="block_17">Kadın testisini eğdi, susayanlar içtiler. Testiyi yeniden doldurdu, ustaca başının üstüne yerleştirdi, düşünceler içinde köye doğru sessizce ilerlemeye başladı.</p>

  <p class="block_17">«Efendimiz, kimdi o kadın?» diye sordu Petrus. «Sanki yıllardır tanışıyormuşsunuz gibi konuşuyordunuz.»</p>

  <p class="block_17">«Bacılarımdan biri,» diye cevap verdi İsa. «Ondan su istedim, susamıştım da, ama yatışan onun susuzluğu oldu.»</p>

  <p class="block_17">Petrus kalın kafasını kaşıdı. «Anlamıyorum,» dedi.</p>

  <p class="block_17">«Aldırma,» dedi İsa, arkadaşının koca kafasını okşayarak. «Sabırsız olma. Zamanı gelince anlarsın, yavaş yavaş... Şimdilik hepimiz açız, yiyelim bakalım!»</p>

  <p class="block_17">Hurma ağaçları altına uzandılar. Andreas şehre nasıl girip de sadaka istemeye başladıklarını anlattı.</p>

  <p class="block_17">«Evlerin kapılarını çaldık, yuhalandık, kovulduk. Sonunda, köyün ta öteki ucunda, yaşlı ufak tefek bir kadın kapısını</p>

  <p class="block_17">araladı ve sokağı, bir ucundan bir ucuna kadar dikkatle gözden geçirdi. Görünürde kimsecikler yoktu... Gizlice, bize ekmek somunu verdi, arkasından da kapıyı kapadı. Ekmeği ele geçirdiğimiz gibi, öldürülmeyelim diye tabanları yağladık.»</p>

  <p class="block_17">«Adını bile bilmiyoruz kadının, ayıp oldu,» dedi Petrus. «Tanrı’ya onu unutmaması için yalvarırdık.»</p>

  <p class="block_17">İsa güldü. «O yönden kaygın olmasın, Petrus,» dedi «Tanrı bilir onun adını.»</p>

  <p class="block_17">İsa ekmeği aldı, kutsadı, ekmeği veren kadını yarattığı için Tanrıya şükretti ve altı parçaya ayırdı. Ama Yahuda kendi payını değneğiyle itip yüzünü çevirdi. «Samarya ekmeği yemem ben,» dedi, «domuz yemem.»</p>

  <p class="block_17">İsa tartışmadı onunla. Yahuda’nın yüreğinin sert olduğunu biliyordu, yumuşatmak için zamana ihtiyaç vardı, hem zamana, hem ustalığa, hem de büyük sevgiye.</p>

  <p class="block_17">«Biz yiyelim,» dedi ötekilere. «Samarya ekmeği, Galileliler tarafından yenirse, Galile ekmeği olur, domuz da insanlar tarafından yenirse insan eti olur. Tanrı adına, başlayın!»</p>

  <p class="block_17">Dört arkadaş gülerek, afiyetle yediler. Samarya ekmeğinin tadı pek hoştu, öteki ekmeklere benziyordu, canlanmışlardı. Yedikten sonra ellerini kavuşturdular, dua ettiler. Yorulmuşlardı, uykuya yattılar, sadece Yahuda uyumuyor, dövermiş gibi değneğiyle yere vurup duruyordu. Açlık, utançtan daha iyidir, diye düşünüyor, kendini avutuyordu.</p>

  <p class="block_17">Yağmur taneleri sazlara düşmeye başlamıştı. Uyuyanlar ayağa sıçradılar.</p>

  <p class="block_17">«İlk yağmur,» dedi Yakup. «Toprak, susuzluğunu giderecek.»</p>

  <p class="block_17">Barınacak bir yer ararken, kuzeyden bir rüzgâr çıkıp bulutları dağıttı. Gök açıldı. Onlar da yürümelerine devam ettiler.</p>

  <p class="block_17">İncir ağaçları üstünde kalmış olan incirler ıslak havada parıldıyorlardı. Nar ağaçları meyve yüklüydü. Arkadaşlar uzanıp nar kopardılar, yediler. Çiftçiler başlarını topraktan kaldırıyorlar, acayip acayip Galilelilere bakıyorlardı. Samarya’da işleri neydi bunların? Niçin Samaryalılara katılıyorlar, ekmekleri yiyip ağaçlarından meyve koparıyorlardı? Defolmaları gerekti, hemen defolup gitmeliydiler! İhtiyarın biri dayanamadı. Bağından çıkıp karşılarına dikildi.</p>

  <p class="block_17">«Hay, Galileliler!» diye seslendi «çiğnemekte olduğunuz kutsal toprak üstüne küfür yağdırıyorsunuz. Bizim toprağımızda işiniz nedir sizin? Defolun, görünmeyin gözümüze!»</p>

  <p class="block_17">«Kudüs’e tapınmaya gidiyoruz,» diye cevap verdi Petrus, ihtiyarın önünde durup göğsünü kabartarak.</p>

  <p class="block_17">«Burada, Tanrı’nın bulunduğu Gerizim Dağı’nda tapınsanıza zındıklar,» diye gürledi ihtiyar, «Kutsal Yazıları okumadınız mı hiç? Burada, Gerizim’in eteğinde, meşe ağaçlarının altında görünmüştü Tanrı, Hazreti İbrahim’e. Dağları, ovaları, bir uçtan, bir uca, Hebron Dağı’ndan, İdumea’ya ve Midye ülkesine dek göstermiş ve demişti: «İşte Vaadedilen Ülke, süt ve bal akan ülke. Size söz vermiştim, bu ülkeyi size vereceğim diye, işte sizindir.» Başlarını sallayarak antlaşmayı onaylamışlardı... İşitiyor musunuz, Galileliler? Kitabı Mukaddes böyle der. Bu yüzden, tapınmak isteyen, burada, bu kutsal toprakta tapınır, peygamberleri öldüren Kudüs’te değil!»</p>

  <p class="block_17">«Her toprak kutsaldır ihtiyar,» dedi İsa, sakin bir sesle, «Tanrı her yerdedir ihtiyar ve bizler hepimiz kardeşiz.»</p>

  <p class="block_17">Adam şaşkın, döndü. «Samaryalılarla Galileliler de mi kardeş?»</p>

  <p class="block_17">«Samaryalılar ile Galileliler de ihtiyar, Erdenliler de... Herkes kardeş!»</p>

  <p class="block_17">Sakalını sıvazlayarak, derin düşüncelere daldı ihtiyar, İsa’yı tepeden tırnağa kadar süzdü.</p>

  <p class="block_17">«Tanrıyla Şeytan da mı?» diye sordu sonunda. Görünmeyen güçler duymasın diye sesini alçaltmıştı.</p>

  <p class="block_17">İsa dehşete düşmüştü. Günün birinde İblis’i bağışlayıp, onu ülkesine yeniden kabul edecek kadar Tanrı’nın rahmetinin büyük olup olmadığını hiç sormamıştı kendi kendine.</p>

  <p class="block_17">«Bilmiyorum, ihtiyar,» diye cevap verdi. «Bilmiyorum. Ben bir insanım, benim kaygım sadece insanlar için. Bizim ötemizde olan şey, Tanrı’nın işidir!»</p>

  <p class="block_17">İhtiyar susuyordu. Hâlâ sakalını sıvazlamakta devam ediyor, derin düşüncelerinden ayrılmıyordu, tuhaf yabancıların ilerleyişine ve ağaçlar altında ikişer ikişer gözden kayboluşlarına baktı.</p>

  <p class="block_17">Gece inmiş, soğuk bir rüzgâr çıkmıştı. Bir mağara bulup üşümemek için tortop oldular. Her birine bir lokma ekmek kalmıştı, yediler. Kızılsakal dışarı çıkıp, çalı çırpı topladı ve ateş yaktı. Arkadaşlara canlılık verdi bu, fırdolayı dizilip sessizce alevlere bakmaya başladılar. Rüzgârın ıslık çalışım, çakalların uluyuşunu, Gerizim Dağı’ndan aşağı yuvarlanan boğuk gök gürültülerini duyuyorlardı. Mağaranın ağzından, insana avuntu veren koca bir yıldız görünüyordu gökle, ama çok geçmeden bulutlar gelip onu da örttü. Arkadaşlar gözlerini kapadılar ve başlarını birbirlerinin omuzlarına koydular. Yuhanna gizlice, kendi üstündeki yün hırkayı İsa’nın üstüne örttü, yarasalar gibi birbirlerine sokularak uyudular.</p>

  <p class="block_17">Ertesi gün Erden’e girdiler. Ağaçların yavaş yavaş değişmeye başladığını gördüler. Yol, sarı yapraklı kavaklarla, akasyalarla ve koca sedir ağaçlarıyla çizilmişti. Bölge taşlık ve kuraktı; toprak sertli; alçak, karanlık kapı aralıklarında görünen köylüler bile taştandı sanki. Aras ıra mavi bir yabani çiçek, ya da alçakgönüllü, nazik bir çiçek kayaların arasından görünüyordu, bazen de dilsiz ıssızlıkta, uçurumların derinliklerinde bir keklik gaklıyordu. İçecek bir yudum su bulmuştur diye düşündü İsa gaklamayı duyunca, kuşun sıcak göğsünü avcu içinde duyarak sevindi.</p>

  <p class="block_17">Kudüs’e yaklaştıkça toprak gittikçe vahşileşiyordu. Tanrı da değişiyordu. Buradaki toprak gülmüyordu. Galile’deki gibi, köyler ve halk gibi Tanrı da taştan yapılmıştı. Samarya’da, bir an için bile olsa, yağmaya başlayan, toprağı ferahlatan gökler, burada kızgın demirdendi. Havariler kan ter içinde, bu derin fırında soluk soluğa ilerliyorlardı. Akşam olunca, kayalara oyulmuş, kayalıkları pırıl pırıl yanan bir sürü mezar gördüler. Binlerce ataları toprağın içinde dağıldıktan sonra yeniden taşlaşmışlardı. Boş mezarlar içine sığındılar, erkenden yatıp uyudular, ertesi gün kutsal ülkeye zinde olarak girmek istiyorlardı.</p>

  <p class="block_17">Tek uyumayan İsa oldu. Mezarlar arasında gezindi, dikkatle geceyi dinledi. Yüreği tedirgindi. İçinde karanlık sesler duyuyordu, sanki binlerce acı çeken insan bağırıyormuş gibi büyük bir inilti vardı... Gece yarısına doğru rüzgâr dindi ve gece sustu. Ve bu sessizlik içinde yürek parçalayıcı bir çığlık havayı yırttı. İlkin aç bir çakal olabileceği geldi aklına, derken dehşet içinde bu çığlığın kendi yüreğinden çıktığının farkına vardı.</p>

  <p class="block_17">«Ya Rabbim!» diye mırıldandı, «kim o çığlık atan içimde? Kim ağlıyor?»</p>

  <p class="block_17">Yorgun argın, o da bir mezarın içine girdi, ellerini kavuşturup, kendini Tanrı’nın rahmetine bıraktı. Tan ağarırken bir düş gördü. Maria Magdalena ile beraberdi sanki, ikisi de büyük bir şehrin üstünde, damlara sürtüne sürtüne sakin ve sessiz uçuyorlardı. Şehrin kenarına varınca, en son kapı açıldı ve koca bir ihtiyar çıktı karşılarına. Sakalı dere gibi akıyordu, yıldız gibi pırıldayan mavi gözleri vardı. Kolları sıvalıydı, elleri, kolları çamur içindeydi. Başını kaldırıp da onları görünce, bağırdı: «Durun, size söyleyecek sözüm var.» Durdular.</p>

  <p class="block_17">«Söyle ihtiyar, dinliyoruz.»</p>

  <p class="block_17">«Mesih bütün dünyayı sevendir. Mesih dünyayı sevdiği için ölendir.»</p>

  <p class="block_17">«Başka?» diye sordu Magdalena.</p>

  <p class="block_17">«Yetmez mi bu?» diye bağırdı ihtiyar öfkelenerek.</p>

  <p class="block_17">«Atelyene girebilir miyiz?» diye sordu Magdalena.</p>

  <p class="block_17">«Hayır. Ellerimin çamur içinde olduğunu görmüyor musunuz? İçerde Mesih’i yapıyorum.»</p>

  <p class="block_17">İsa korku içinde uyandı. Vücudu gerçekten hafiflemişti; uçuyor gibiydi. Gün ağarmıştı. Arkadaşları uyandılar, gözleri, kayalardan, tepelerden sekerek Kudüs’e doğru yöneldi.</p>

  <p class="block_17">Bir an önce varmak için yola çıktılar. Yürüdüler, yürüdüler, ama önlerindeki dağlar hep geri geri çekiliyordu, yol da gittikçe uzuyordu.</p>

  <p class="block_17">«Kudüs’e varabileceğimi hiç sanmıyorum, kardeşlerim,» dedi Petrus ümitsizlik içinde. «Ne oluyor böyle bize? Görmüyor musunuz Kudüs durmadan kaçıyor önümüzden.»</p>

  <p class="block_17">«Gittikçe yaklaşıyor,» diye cevap verdi İsa. «Cesaret, Petrus. Biz Kudüs’e doğru bir adım atarken, o da bize doğru bir adım atmakta. Mesih gibi.»</p>

  <p class="block_17">«Mesih mi?» diye sordu Yahuda birden dönüp.</p>

  <p class="block_17">«Mesih geliyor,» dedi İsa derinden gelen bir sesle. «Onu bulmak için doğru yoldan gidip gitmediğimizi pekâlâ biliyorsun kardeşim Yahuda. İyi, asil bir iş yaparsak, güzel bir söz söylersek, Mesih adımlarını sıklaştırır ve yaklaşır. Namussuzluk, içimizde kötülük varsa, her şeyden korkarsak, Mesih bize sırlını çevirir ve bizden kaçar. Mesih, hareket eden bir Kudüs’tür kardeşlerim. Kudüs’ün acelesi var, bizim de. Daha hızlanalım, bulalım onu! Tanrıya ve insandaki ölümsüz ruha inanın!»</p>

  <p class="block_17">Cesaret bulmuşlar, hep birlikte adımlarını şıklaştırmışlardı. Yahuda yine başta gidiyordu, yüzü baştanbaşa mutluluk doluydu artık. Yürürken, iyi konuşuyor, diyordu İsa için. Evet, Meryem’in oğlu haklı. Yaşlı haham da aynı şeyleri söyleyip duruyor bağıra bağıra: Kurtuluş kendi elimizdedir. Ellerimizi bağlar durursak, İsrail ülkesi hiçbir zaman kurtulamaz. Hepimiz ayaklanırsak, özgürlüğe kavuşuruz...</p>

  <p class="block_17">Yahuda kendi kendine konuşmasına devam ediyordu. Ama birden sustu, şaşırmıştı. «Mesih kim?» diye fısıldadı. «Kim? sakın bütün insanlar birden olmasın?»</p>

  <p class="block_17">Ter taneleri düşmeye başlamıştı ateş gibi yanan alnından. Bu düşünce ilk kez gelmişti aklına, tedirgin olmaya başlamıştı. Mesih bütün insanlar yığını olabilir mi diye kendisine sorup duruyordu. O zaman şu peygamberlere, sahte peygamberlere ne ihtiyacımız var? Mesih’in kim olduğunu anlamak için, ne diye karanlıkta el yordamıyla ilerleyip duruyoruz o halde? Tamam, halkın kendi Mesih olacak. Ben, sen, her birimiz. Sadece ayaklanmamız gerekiyor, o kadar!</p>

  <p class="block_17">Değneğini havada sallayarak yeniden yürümeye başladı, ilerlerken bu yeni düşüncesiyle değneğiyle oynar gibi oynuyordu, birden bir çığlık attı. Önünde iki doruklu bir dağ üstünde Kutsal Kudüs, güzel, bembeyaz, ihtişamla parıldıyordu. Ardından yetişenlere seslenmedi. Elinden geldiği kadar bu görüntüye kendi başına bakmaya çalışıyordu. Saraylar, kuleler, mavi gözbebeklerinde parıldıyordu; tam orta yerinde de Tanrı’nın koruduğu altın, sedir ve mermerden yapılmış Tapmak vardı.</p>

  <p class="block_17">Geride kalan yoldaşlar da ona yetiştiler, onlar da sevinç çığlıkları attılar.</p>

  <p class="block_17">«Haydi, Kraliçemizin güzelliğini terennüm edelim,» diye ileri sürdü güzel sesli Petrus. «Hazır mısınız çocuklar, haydi hep birlikte.»</p>

  <p class="block_17">Beşi de İsa’nın çevresinde halka olup halay çekmeye başladılar. İsa ortalarında kıpırdamadan durup, kutsal ilahiyi okumaya başladı:</p>

  <p class="block_17">Sevindim bana dediklerinde, «Kalk da, Rabb’in evine gidelim!»</p>

  <p class="block_17">Ayaklarım daha evvel de değdi bahçelerine ey Kudüs.</p>

  <p class="block_17">Sağlam yapılı kale, Kudüs, güçlü kulelerinde barış saraylarında mutluluk sürsün.</p>

  <p class="block_17">Kardeşlerim ve yoldaşlarım uğruna huzur ve barış olsun kaderin!</p>

  <p class="block_17">Sokaklar, damlar, bahçeler, alanlar: Kudüs baştanbaşa yeşille donanmıştı. Büyük güz bayramıydı, Kudüslüler, atalarının çölde çadır altında geçirdiği kırk yılın anısına dayanarak, İsrail’in Tanrısı’nın buyruğuna göre, zeytin ve asma dallarından, hurma ağacı yapraklarından, çam ve sedirden binlerce çadır kurmuşlardı. Hasat ve bağbozumu bitmişti, yıl sona ermişti halk da kara, semiz bir erkek keçinin boynuna bütün günahlarını asmış, taşlayarak çöle doğru kışlamışlı. Şimdi içleri alabildiğine yatışmıştı. Ruhları arınmış, yeni bir yıl başlamıştı. Tanrı yeni bir hesap defteri açmıştı, sekiz gün yeşil çadırlar altında yiyip içecekler, haşatı ve bağbozumunu kutsamış olan ve günahlarını taşıyacak keçiyi gönderen İsrail’in Tanrısı’nı öveceklerdi. O da Tanrı’nın gönderdiği bir Mesih’ti; halkın bütün günahlarını sırtında taşıyordu, çölde açlıktan ölmüş, günahlar da onunla silinmişti.</p>

  <p class="block_17">Tapınağın geniş avlularından kanlar akıyordu, her gün sürülerle hayvan kurban ediliyordu. Kutsal şehir pis pis, et, gübre ve kızartılan etten damlayan yağ kokuyordu. Kutsal hava, boru ve borazan sesleriyle yankılanıyordu. Halk haddinden fazla yiyor, içiyor, ruhları gittikçe ağırlaşıyordu. İlk gün mezmurların okunmasıyla, dualarla ve secde etmekle geçti; Yehova da, görünmeden sevinçle çadırlara girip çıkıyor, o da yiyip içerek, bayramı kutluyordu. Çoğu onu dudaklarını yalarken ve sakalını sıvazlarken görmüştü. Ama ikinci ve üçüncü günden sonra aşırı derecede yenen et ve şarap insanların başına vurmaya başladı. Pis şakalar, kahkahalar ve açık saçık meyhane şarkıları başladı, erkeklerle kadınlar utanmadan güpegündüz çiftleşmeye başladılar, ilkin çadırların içinde, derken açıktan açığa yollarda ve yeşil çimenler üstünde. Her köşede bucakta oyalı boyalı, kokulu yağlar sürmüş ünlü Kudüs orospuları ortaya çıktı. Kutsalların kutsalına tapmak için Kenan ülkesinden gelmiş olan basit çiftçiler ve balıkçılar bu kusursuz kollara düşüyor, şapşallaşıyorlardı. Bir öpücükte bu kadar sanat ve tat olabileceği akıllarından geçmemişti.</p>

  <p class="block_17">Soluğunu tutarak, İsa acele öfkeyle sokaklardan geçti, sızmış, yerlerde yuvarlanan insanların üstünden atlayarak ilerledi. Kokular, pislikler ve utanmaz kahkahalar içini bulandırıyordu. «Çabuk! Çabuk!» diye yalvarıyordu arkadaşlarına. Sağ kolu Yuhanna’nın, sol kolu Andreas’ın belinde, ilerliyordu.</p>

  <p class="block_17">Ama Petrus ikide birde duruyor, kendisine bir kadeh şarap, yiyecek birkaç lokma şey sunan ve onu konuşmaya tutan hacılara rast geliyordu. Yahuda’ya sesleniyordu, Yakup da gitmek istiyordu, dostlarının herhangi birinin yakalanmasına sebep olmak istemiyorlardı. Ama öndeki üç kişi acele acele ilerliyordu. Durmadan arkada kalanları çağırıyor, onları yeniden yola sokuyorlardı.</p>

  <p class="block_17">«Hey Ya Rabbim, hoca şöyle bir insan gibi soluk almamıza bile bırakmıyor bizi,» diye homurdanıyordu Petrus; keyfi yerine gelmişti. «Nereye girmişiz böyle?»</p>

  <p class="block_17">«Peki şimdiye kadar neredeydin Petrusçuk?» diye sordu Yahuda başını sallayarak. «Buraya eğlenmeye mi geldik sanıyorsun? Düğüne filan mı gidiyoruz?»</p>

  <p class="block_17">Onlar koşarken, çadırların birinden boğuk bir ses geldi, «Hey Petrus, Yunus’un oğlu, serseri Galileli, geçiyorsun da burun buruna gelmişken bile tanımıyorsun. Dur biraz da bir şey iç. O zaman iyi görmeye başlarsın, beni de fark edersin belki!»</p>

  <p class="block_17">Petrus seni tanımıştı, durdu. «Merhaba! Simun, Kirene serserisi seni!» İki arkadaşına dönerek:</p>

  <p class="block_17">«Çocuklar, bu kez kaçamayız; durun da bir kadeh atalım. Simun ünlü bir ayyaştır, Davut’un kapısı yanında ünlü bir meyhanesi vardır. Aslında bu adamı aşmalı, kafasını da bir kazığa geçirmeli, ama iyi çocuktur, davetini kabul etmeliyiz.»</p>

  <p class="block_17">Simun gerçekten iyi bir kimseydi. Gençken Kirene’den çıkmıştı, bir meyhane açmıştı. Petrus, Kudüs’e her geldiğinde, onun evinde kalırdı. İki arkadaş yer içer, konuşur, şakalaşır, bazen türkü söylerler, bazen dövüşürler, derken yeniden can ciğer olurlar, yine içmeye başlarlar, sonra Petrus, kalın bir battaniyeye sarılıp, bir sıra üstüne yatarak uyurdu. Simun şimdi birbirine girmiş asma dallarından meydana gelen bir çadır altında oturuyordu, kolluğunda bir testi, elinde de tunç bir tas vardı. Yalnız başına içiyordu.</p>

  <p class="block_17">İki dost sarılıştılar. İkisi de yarı sarhoştu, ikisi de öyle seviyorlardı ki birbirlerini, gözleri yaşla dolmuştu. İlk bağırışıp çağırışmadan ve defalarca kadehlerini kaldırdıktan sonra Simun gülmeye başladı.</p>

  <p class="block_17">«Vaftiz olmaya gitmiyorsan, ben de ne olayım,» dedi. «Doğru yapıyorsun, benden sana dua. Geçen gün ben kendimi de vaftiz ettirdim, hiç de pişman değilim. İnsanı bayağı ferahlatıyor.»</p>

  <p class="block_17">«Peki, bir şey fark etti mi?» diye sordu Yahuda, yemek yiyor, ama ağzına içki koymuyordu. Zihni dikenlerle doluydu.</p>

  <p class="block_17">«Sana ne deyim bilmem ki dostum? Suyu görmeyeli yıllar olmuştu. Suyla hiç başım hoş değildir. Ben şarap için doğmuşum, su kaplumbağalar içindir. Ama geçen gün dedim ki kendi kendime: Yahu, gidip vaftiz olsam ne olur yani? Bütün dünya gidip vaftiz oluyor, yeni aydınların arasında şarap içen de vardır herhalde. Hepsi de enayi olamaz ya, birkaç tanıdık görür, meyhaneme müşteri çekerim. Herkes bilir trenim meyhanemi, Davut’un kapısındaki... Neyse, uzatmayalım, gittim. Peygamber vahşi, ele avuca sığmaz bir hayvan, nasıl anlatsam bilmem ki, burnundan alevler fışkırıyor! Tanrı korusun! Ensemden yakaladı, sakalıma kadar suya batırdı beni. Çığlık atlım. Kâfir boğacaktı beni nerdeyse! Ama sağ kalabildim, çıkıp geldim, işte karşınızdayım!»</p>

  <p class="block_17">«Peki, hiçbir şey fark etmedi mi?» diye tekrarladı Yahuda.</p>

  <p class="block_17">«Şarabıma yemin ederim ki yıkanmak bayağı iyi geldi bana, bayağı iyi geldi. Ferahladım. Vaftizcinin dediğine göre günahlarımdan arınmışım. Ama aramızda kalsın, sadece birkaç yağ lekem çıktı, o kadar, çünkü Erden’den çıktığımda suyun yüzünde bir karış yağ yüzüyordu.»</p>

  <p class="block_17">Kahkahadan patlayacaktı nerdeyse, kadehini doldurdu ve içti; derken Petrus ile Yakup da içti. Kadehini yeniden doldurup Yahuda’ya döndü.</p>

  <p class="block_17">«Ya sen, demirci ustası, içmez misin hiç? Şarap bu enayi, su değil.»</p>

  <p class="block_17">«Ağzıma içki koymam,» diye cevap verdi Kızılsakal, tası iterek.</p>

  <p class="block_17">Simun’un gözleri dışarı fırladı: «Yoksa sen de mi onlardansın....?» diye sordu alçak bir sesle.</p>

  <p class="block_17">«Evet, onlardanım,» dedi Yahuda, elini havaya kaldırıp indirerek konuşmayı kesti.</p>

  <p class="block_17">İki oyalı boyalı kadın geçiyordu, bir an durdular ve dört adama göz kırptılar.</p>

  <p class="block_17">«Kadına da el sürmez misin?» diye sordu Simun şaşkın şaşkın.</p>

  <p class="block_17">«Kadınlara da el sürmem,» dedi Yahuda öfkeyle.</p>

  <p class="block_17">«Vah zavallıcık!» diye bağırdı Simun, dayanamayarak. «Tanrı niye yapmış şarabı ve kadını, söyle bakayım niye? Kendi vakit öldürsün diye mi, yoksa biz vakit öldürelim diye mi?»</p>

  <p class="block_17">Tam bu sırada Andreas koşa koşa geldi. «Çabuk gelin,» diye bağırdı. «Hocanın acelesi var.»</p>

  <p class="block_17">«Ne hocası?» diye sordu hancı. «Beyazlar giyinmiş, ayağı çıplak olan mı?»</p>

  <p class="block_17">Ama üç arkadaş gitmişlerdi bile. Kireneli Simun da çadırı dışında, canı sıkkın, durmuş, elinde boş kadehi, kolundan testisi arkalarından bakarak başını salladı. «Bu da başka bir Vaftizci herhalde, yeni bir mecnun. Şu son zamanlarda pıtırak gibi bitiyorlar her yerde. Sağlığına içelim,» dedi kadehini doldurarak. «Tanrı akıl fikir versin!»</p>

  <p class="block_17">Bu arada İsa ile arkadaşları tapınağın büyük avlusuna varmışlardı. Tapınağa girip dua etmeden önce durup, ellerini, ayaklarını ve ağızlarını yıkadılar. Acele acele bakındılar: Sıralar insan ve hayvanlarla doluydu; gölgeli sıra kemerler, altın asma dalları ve üzümlerle çevrili, beyazımsı mavi mermer sütunlar; nereye baksanız, ambarlar, çadırlar, arabalar, sarraflar, berberler, şarap satıcıları, kasaplar görüyordunuz. Hava bağırış çığırışlarla, kahkahalarla ötüyor, Rab’bin evi ter ve pislikten leş gibi kokuyordu.</p>

  <p class="block_17">İsa avucuyla ağzını ve burnunu kapattı. Çevresine baktı. Tanrı hiçbir yerde görünmüyordu. «Bayramınızdan nefret ediyorum. Benim için kurban ettiğiniz semiz buzağıların pis kokusu midemi bulandırıyor. Mezmurlarınız da, lavtalarınız da sizin olsun.» Artık ne peygamberdi, ne de Tanrı, İsa’nın yüreğiydi altüst olmuş, çığıran. Bir ara bayılacak gibi oldu. Her şey kayboldu gözü önünden. Gökler açıldı, alev saçlı bir melek fırladı ileri, ayakları havayı kamçılıyordu. Başındaki saçtan yükselen duman ve alevlerle, avlunun ortasındaki kara bir kayaya tırmandı ve kılıcını mağrur tapınağa çevirdi...</p>

  <p class="block_17">İsa düşecek gibi oldu. Andreas’ın koluna dayandı. Gözlerini açtığında, tapınağı ve gürültülü kalabalığı gördü. Melek aydınlıkta saklanmıştı. İsa arkadaşlarına doğru kollarını uzattı:</p>

  <p class="block_17">«Bağışlayın beni,» dedi, «ama dayanamıyorum. Bayılacağım. Yürüyün gidelim.»</p>

  <p class="block_17">«Tapınmadan mı?» dedi Yakup ürkerek.</p>

  <p class="block_17">«İçimizde tapınırız, Yakup,» dedi İsa. «Her birimizin vücudu birer tapınak.»</p>

  <p class="block_17">Ayrıldılar oradan. Yahuda değneğini yere vura vura başla gidiyordu. Pisliğe, kana ve gürültüye dayanamıyor, diye düşünüyordu. Mesih olamaz.</p>

  <p class="block_17">Tapınağın son basamağı üstüne yüzü koyun uzanmış vahşi, tutkulu bir Ferisi iştahla mermeri öpüyor ve haykırıyordu. Boynunda ve kollarında, içi Kitabı Mukaddes’ten alınmış dehşet verici metinlerle dolu muskalar asılıyordu. Durmadan secde etmek, dizlerini, deve dizleri gibi nasır yapmıştı; yüzü, boynu ve göğsü açık, kanayan yaralarla kaplıydı. Bu Tanrı fırtınasına ne zaman tutulacak olsa, keskin taşları eline geçiriyor, orasını burasını yaralıyordu.</p>

  <p class="block_17">İsa, Ferisi’yi görmesin diye Andreas ile Yuhanna hemen İsa’nın önüne geçtiler. Petrus Yakup’a yanaşıp kulağına eğildi. «Bilirsin onu Yakup. Marangoz Yusuf’un büyük oğlu. Muska yere yıkar, nerdeyse öldürür.»</p>

  <p class="block_17">«Hocayı bu denli iştahla arayan o mu?» diye sordu Yakup bir ara durup.</p>

  <p class="block_17">«Evet. Ailesinin namusunu kirlettiğini söyler durur.»</p>

  <p class="block_17">Tapınağın altın kapısından çıktılar, Sedron Vadisi’nden geçerek Ölü Deniz’e doğru yürümeye başladılar. Sağlarında Gctsemane’nin bahçesi ve zeytinliği vardı. Başlarının üstündeki gök beyazdı ve yanıyordu. Zeytinlik Tepesi’ne vardılar. Dünya tatlılaşmıştı biraz. Zeytin ağaçlarının her bir yaprağından ışık damlıyordu; karga sürüleri birbiri ardından Kudüs’e doğru gidiyordu.</p>

  <p class="block_17">Andreas kolunu İsa’nın beline dolamış, eski efendisi Vaftizci’yi anlatıyordu. İnine yaklaştıkça, peygamberin aslan soluğu, daha bir ciğerlerine doluyordu.</p>

  <p class="block_17">«Gerçek İlyas o. İnsanın ruhunu yeniden ateşle iyileştirmek için Karmel Dağı’ndan inmiştir. Bir gece, başının üstündeki ateşli arabayı kendi gözlerimle gördüm; başka bir gece de bir karganın ağzında kor bir kömür parçasını ona yesin</p>

  <p class="block_17">diye getirdiğini gördüm... Bir gün cesareti elime alıp sordum kendisine ‘siz misiniz Mesih?’ diye. Bir yılana basmış gibi sarsıldı. Hayır, diye içini çekti. ‘Sabanı çeken öküzüm ben. Mesih ise tohumdur.’»</p>

  <p class="block_17">«Yanından niye ayrıldın Andreas?»</p>

  <p class="block_17">«Tohumu bulmak istiyordum.»</p>

  <p class="block_17">«Buldun mu peki?»</p>

  <p class="block_17">Andreas, İsa’nın elini kalbine bastırarak, kıpkırmızı oldu. «Evet» diye cevap verdi, ama o kadar yavaş söylemişti ki İsa duymadı.</p>

  <p class="block_17">Soluklarını tutarak ağır ağır Ölü Deniz’e doğru inmeye başladılar. Kafalarının içini kavuracak kadar ateş püskürtüyordu güneş. Önlerinde Moab Dağları gittikçe yükseliyordu, kısır bir duvar. Arkalarında kireç beyazı İdumea Dağları vardı. Yol, kıvrıla kıvrıla indikçe iniyordu. Derin bir kuyuya girmek üzereydiler ki soluklarını tuttular.</p>

  <p class="block_17">Cehenneme iniyoruz... diye düşünüyorlardı, katran ve kükürt kokusu geliyordu burunlarına.</p>

  <p class="block_17">Aydınlık, gözlerini kör ediyordu. El yordamıyla ilerliyorlardı, ayakları yarılıyor, gözleri yanıyordu. Çıngırak sesleri duydular, iki deve geçti yanlarından, deve değildi bunlar, müthiş sıcakta eriyerek kaybolan seraplardı.</p>

  <p class="block_17">«Korkarım,» dedi Zebedi’nin küçük oğlu, «cehennem dedikleri burası olacak.»</p>

  <p class="block_17">«Cesaret,» dedi Anderas. «Cennetin, cehennemin göbeğinde olduğunu duymadın mı?»</p>

  <p class="block_17">«Cennet mi?»</p>

  <p class="block_17">Güneş battı sonunda. Boab Dağları koyu kırmızı bir renk aldı, İdumea Dağlarıysa pembeydi, insanların gözlerini dinlendiriyordu. Birden, bir dönemeci döndüklerinde sanki serin suya batmışlar gibi bakışları ferahladı, bedenleri de. Neydi bu hiç beklenmedik, önlerinde uzanan yeşil çayırlar, kumlar ortasında; gürül gürül akan sular, meyve yüklü nar</p>

  <p class="block_17">ağaçlan, gölgeli evler, neydi bütün bunlar? Hava birden yasemin ve gül kokmaya başlamıştı.</p>

  <p class="block_17">«Eriha,» diye bağırdı Andreas sevinçle. «Bütün dünyanın en tatlı hurmaları buradadır, en harika güller buradadır; solacak olsalar, suya batırdınız mı, yeniden canlanırlar.»</p>

  <p class="block_17">Gece birden inmişti. Işıklar yanmaya başlıyordu.</p>

  <p class="block_17">«Yolculuk etmek, karanlığın inişini seyretmek, bir köye varmak, ilk lambaların yanışını görmek, yiyecek bir şeyi olmamak, yatacak bir yeri olmamak, her şeyi Tanrı’nın esirgeyiciliğine ve insanların iyiliğine bırakmak, bence dünyadaki en büyük, en saf zevktir,» dedi İsa; bu kutsal anı yaşamak için durdu.</p>

  <p class="block_17">Köy köpekleri yabancıların kokusunu almış, havlamaya başlamıştı. Kapılar açılıyor; yanan lambalar görünüyor, lambalar karanlığı araştırdıktan sonra yeniden içeri giriyorlardı. Arkadaşlar, bütün kapılara uğruyorlar, çalıyorlar, biri bir dilim ekmek, biri bir nar, kimi bir avuç üzüm, ya da yeşil zeytin veriyordu. Bütün bu sadakaları Tanrı’dan ve insandan topluyorlardı, bir bahçenin köşesine yaslanıp yediler, derken hemen uykuya daldılar. Bütün gece boyunca düşlerinde çölün yer değiştirdiğini, onlara deniz gibi ninni söylediğini duydular. Ama İsa uykusunda, borazanlar duydu ve Eriha’nın duvarları yıkıldı.</p>

  <p class="block_17">Yoldaşlar, ölü gibi betleri benizleri atmış, dilleri bir karış sarkmış bir halde Ölü Deniz’e vardıklarında nerdeyse öğle vakti olacaktı. Erden akıntısından inen balık, ona dokunur dokunmaz ölüyordu; kıyılarındaki birkaç bodur ağaç ayakta duran kemikler gibiydi. Su kurşun gibi ağır ve hareketsizdi. Dindar kişi eğildiğinde, iki sefil orospunun, Sodom ile Gomore’nin suyun dibinde sarılıştıklarını görürdü.</p>

  <p class="block_17">İsa bir kayanın üstüne çıkıp uzaklara baktı; ıssızlıktan başka bir şey yoktu. Toprak yanıyordu, dağlar erimişti. Andreas’ı kolundan tutup sordu: «Nerede Vaftizci Yahya? Kimseyi göremiyorum ben..., kimseyi...</p>

  <p class="block_17">«İlerde, sazların ardında,» diye cevap verdi Andreas, «ırmak durgunlaşır. Su bir gölcük halini alır, peygamber orada vaftiz ediyor. Gidip bulalım onu, yolu biliyorum.»</p>

  <p class="block_17">«Yorgunsun, Andreas. Sen de kal ötekilerle. Ben yalnız giderim.»</p>

  <p class="block_17">«Vahşidir. Seninle geleyim efendimiz.»</p>

  <p class="block_17">«Yalnız gitmek istiyorum Anderas. Sen kal.»</p>

  <p class="block_17">Yüreği kül küt atarak sazlara doğru yürüdü. Elini yüreği üstüne koydu ve yatıştırmak için okşadı. Çölden yeni bir karga sürüsü kalktı, hızla Kudüs’e doğru uçtu.</p>

  <p class="block_17">Birden, ardında birinin yürüdüğünü duydu. Dönüp baktı. Yahuda’ydı.</p>

  <p class="block_17">«Beni çağırmayı unutun,» dedi Kızılsakal, pis pis gülerek. «En güç anında yanında olmak isterim.»</p>

  <p class="block_17">«Gel!» dedi İsa.</p>

  <p class="block_17">Sessiz sessiz ilerlediler, önde İsa, arkada Yahuda gidiyordu. Kamışları açıp, ayaklarını ılık ırmak balçığına soktular. Kara bir yılan, ürkerek bir kayaya çıktı ve başıyla boynunu kaldırdı. Minik kurnaz gözleriyle onlara baktı, yarı vücudu kayaya yapışık, yarısı dimdik, ıslık çaldı. İsa bir an durup elini dostça yılana doğru salladı, sanki hoş geldin der gibiydi ona. Yahuda meşe sopasını kaldırdı, ama İsa kolunu uzatıp tuttu onu.</p>

  <p class="block_17">«İncitme onu Yahuda kardeşim,» dedi. «Onun da görevi var, ısırmak.»</p>

  <p class="block_17">Sıcak kavuruyor, Ölü Deniz’den gelen güney rüzgârıysa çürüyen leşlerin ağır kokusunu getiriyordu. İsa vahşi, boğuk bir ses işitti. Ara sıra birkaç söz duyabiliyordu; «Ateş..., balta..., kısır ağaç...» sonra daha yüksek «Tövbe edin! Tövbe edin!» sesi geliyordu. Ansızın koca bir kalabalık bağırıp çağırmaya, inildemeye başladı. İsa ağır ağır, dikkatle, vahşi bir hayvanın mağarasına yaklaşıyormuş gibi ilerliyor, sazları kenara itiyordu. Gürültüyse gittikçe artıyordu. Birden, bağırmamak için dudaklarını ısırdı. Orada, saza benzeyen bacakları üstünde, Erden sularının içinden yükselen bir kayaya çıkmış duruyordu. Bu adam bir insan mıydı, çekirge mi, açlık meleği mi, yoksa öç başmeleği mi? Haykıran insan dalgaları sıra sıra çıkıyorlardı kayaya, boyalı tırnaklı ve kirpikli Habeşiler, burunlarında, kalın, pirinç halkalı Kaideliler, uzun boylu, yağlı, bağrı yanık İsrailliler. Ağzı köpük köpük, güney rüzgârının kamış sallar gibi salladığı Vaftizci bağırıyordu; «Tövbe edin! Tövbe edin! Rabbin günü gelmiştir! Yerlerde yuvarlanın, toprağı ısırın, uluyun! Ordular Rabbi şöyle dedi; ‘O gün güneşe ikindiyin batmasını buyuracağım, yeni ayın boynuzlarını ezeceğim ve yere göğe karanlık indireceğim. Kahkahanızı tersine çevireceğim, ağlayacaksınız, türkülerinizi iniltiler haline getireceğim ve bütün süsleriniz elleriniz, ayaklarınız, burunlarınız, kulaklarınız, saçınız yerle bir olacak.’»</p>

  <p class="block_17">Yahuda ileri doğru bir adım atarak, İsa’nın kolundan tuttu. «İşitiyor musun? İşitiyor musun? Bak! Mesih böyle konuşur işle! Odur Mesih!»</p>

  <p class="block_17">«Hayır Yahuda kardeşim,» diye cevap verdi İsa, «baltayı tutan ve Mesih için yol açan konuşur böyle, Mesih böyle konuşmaz.» Eğilerek, keskin yeşil bir yaprak kopardı, dişleri arasına aldı.</p>

  <p class="block_17">«Yolu açan Mesih’tir,» diye homurdandı Kızılsakal. Sazlardan çıkarıp göstermek için İsa’yı itti.</p>

  <p class="block_17">«Yürü de, görsün seni!» diye buyurdu. «Yargısını verir O.»</p>

  <p class="block_17">İsa gün ışığına çıktı, tereddütle iki adım attı, tökezledi, gözleri peygambere dikili durdu. Bütün ruhu peygamberi seyreden bir bakış halini almıştı, kamışa benzeyen bacaklarından, ateşli başına ve daha yükseklere, tam, görünmeyen yapısına baktı. Vaftizci’nin arkası dönüktü. Bütün vücudunu saran yakıcı bakışı duydu kızdı, fır döndü, şahin bakışlı gözlerini iyi görebilmek için yarı kapadı. Beyazlar giyinmiş, kendisine bakan, sessiz, kıpırdamadan duran bu genç de kimdi? Bir yerde, bir zamanlar görmüştü onu? Nerede acaba? Ne zaman? İşkence çeker gibi hatırlamaya çalıştı. Düşte mi görmüştü acaba? Tıpkı böyle beyazlar giyinmiş adamlar görürdü düşlerinde. Onunla konuşmazlardı hiç, sadece bakarlardı ve sanki onu selamlıyorlarmış, ya da allahaısmarladık derlermiş gibi el sallarlardı. Derken şafağın horuzu öter, onlar da ışığa çevrilip kaybolurlardı.</p>

  <p class="block_17">Birden Vaftizci, gözleri hâlâ ona takılı, bağırdı. Hatırlamıştı: Bir gün tam öğle vakti ırmağın kenarında yatmıştı da bir keçi postu üzerine yazılı, «Peygamber İsa’ya» bölümünü almıştı elinde. Birden taşlar, sular, insanlar, sazlar kaybolmuş. peygamberin sözleri kapılar gibi açılıp içinden Mesih çıkmıştı. Beyazlar giyindiğini hatırlıyordu, ipinceydi, güneş yiyip bitirmişti, ayakları çıplaktı, dişleri arasında da yeşil bir yaprak vardı.</p>

  <p class="block_17">Dervişin gözleri sevinç ve korkuyla doldu. Kayadan aşağı düşer gibi indi ve budaklı boynunu uzatarak ilerledi.</p>

  <p class="block_17">«Kimsin sen? Kimsin?» diye sordu, o müthiş sesi tir tir titriyordu şimdi.</p>

  <p class="block_17">«Beni tanımıyor musun?» dedi İsa, bir adım daha atarak. Kendi sesi de titremeye başlamıştı; kaderinin Vaftizci’nin vereceği cevaba bağlı olduğunu biliyordu.</p>

  <p class="block_17">O olacak. O, diye düşünüyordu Vaftizci. Yüreği güm güm atıyordu, karar veremiyor, cesaret edemiyordu. Bir kez daha uzattı boynunu:</p>

  <p class="block_17">«Kimsin sen?» diye sordu yeniden.</p>

  <p class="block_17">«Kitabı Mukaddes’i okumadın mı?» diye cevap verdi İsa; tatlı, ama yakınan bir sesle, onu paylar gibiydi. «Peygamberler bölümünü okumadın mı? İsa’ya ne diyor Öncü? Hatırlamıyor musun?»</p>

  <p class="block_17">«Sen misin, sen?» diye fısıldadı derviş. Ellerini İsa’nın omuzlarına koydu ve gözleri içine baktı.</p>

  <p class="block_17">«Geldim...» dedi İsa duraksayarak, derken kımıldayamaz oldu, soluk alamıyor, sözüne devam edecek gücü bulamıyordu. Sanki ayağını atıp da düşmeden, basıp basamayacağını yokluyordu...</p>

  <p class="block_17">Vahşi peygamber, üstüne eğilip sessizce inceledi onu. İsa’nın dudaklarından kaçan o harika, o korkunç sözleri eskiden duyup duymadığını düşünüyordu.</p>

  <p class="block_17">«Geldim...,» diye tekrarladı Meryem’in oğlu, öyle yavaş söylemişti ki bu sözü, arkalarında tetikte duran Yahuda bile, elini kulağına götürmesine rağmen işitememişti. Bu kez peygamber ürperdi. Anlamıştı.</p>

  <p class="block_17">«Ha?» dedi ve başındaki saçlar diken diken oldu.</p>

  <p class="block_17">Bir şeyle alay eden ya da kahkahayla gülen bir adam gibi, boğuk boğuk gaklayarak bir karga geçti üzerlerinden. Vaftizci kızdı. Kuşa atmak için, eğilip yerden bir taş aldı. Karga uçup gitmişti, ama o aramasına devam ediyordu, zamanın geçmesi onu sevindiriyordu, çünkü ancak bu şekilde zihni durabilecekti... Kalkarak, sakince:</p>

  <p class="block_17">«Hoş geldin,» dedi. Ona baktı, ama gözlerinde sevgi yoktu.</p>

  <p class="block_17">İsa’nın yüreği sarsıldı. Kulağı mı uğulduyordu, yoksa peygamberin ona hoş geldin dediği doğru muydu? Doğruysa ne büyük şaşkınlık, sevinç verici bir şeydi bu, ne korkunç bir şey!</p>

  <p class="block_17">Vaftizci bakındı, gözlerini Erden ırmağı, sazlar, çamurda diz çökmüş açıklan açığa günahlarını söyleyen insanlar üzerine gezdirdi. Çabucak ülkesini kucakladı ve elveda dedi. Derken İsa’ya döndü. «Artık gidebilirim.» diye mırıldandı.</p>

  <p class="block_17">«Henüz gidemezsin Öncü,» dedi İsa, «İlkin beni vaftiz etmen gerek.» İsa’nın sesi kesin ve kararlı bir hava almıştı.</p>

  <p class="block_17">«Ben mi? Sizin beni vaftiz etmeniz gerek efendimiz...</p>

  <p class="block_17">«O kadar yüksek sesle konuşma. İşitebilirler bizi. Henüz vaktim gelmedi. Yürü gidelim!»</p>

  <p class="block_17">Yahuda işitmek için kulaklarını dikip duruyordu, ama sadece bir mırıltı duyuyordu, sanki iki akan su, birbiriyle birleştirmiş de raks ediyordu.</p>

  <p class="block_17">Kıyıda toplanmış olan halk yol verdi. Beyaz entarisini atıp güneş ışığına bürünen bu hacı da kimdi? Günahlarını söylemeden, bu denli asillik ve güvenle suya giren bu adam kimdi? Başta Vaftizci, ikisi de mavi dereye girdiler. Vaftizci suyun üstüne çıkan bir kayaya tırmandı. İsa yanında, kumlu ırmak yatağında durdu, su çenesine kadar sarıyordu bedenini.</p>

  <p class="block_17">Vaftizci elini kaldırıp da İsa’nın yüzüne su dökeceği ve dua okuyacağı sırada halk bağırmaya başladı: Erden akmıyordu, durmuştu birden. Renk renk balıklar her yöne doğru yüzmekle, İsa’nın çevresinde oynamaktaydı, kanatlarını açıp kapıyorlar, kuyruklarını sallıyorlardı, yosunlara sarılmış basit bir yaşlı adam kılığında tüylü bir cin, ırmağın dibinden çıktı, kamışlara dayandı, açık ağızla sevinç ve korkudan dışarı uğrayan gözlerle, önünde olup bitenlere bakmaya başladı.</p>

  <p class="block_17">Bu mucizeleri gören halk dilsiz kalmıştı. Çoğu yüzü koyun yere düşüp gözlerini kapadı, bazıları da feci sıcağa rağmen tir tir titremeye başladı. Biri, üstü başı çamur içinde suların derinlerinden yüzeye çıkan yaşlı adamı görünce: «Erden’in hortlağı!» diye bağırıp bayıldı.</p>

  <p class="block_17">Vaftizci derin bir istiridye kabuğunu suyla doldurarak, titreyen eliyle İsa’nın yüzüne su dökmeye başladı. «Tanrı’nın kulu vaftiz edilmiştir...» diye konuştu. Ama durdu; ne ad vereceğini bilmiyordu.</p>

  <p class="block_17">İsa’ya sormak üzere döndü, ama herkes gibi, adı duymak isteyenler gibi, o da ayak parmakları üstüne kalkmıştı. Göklerden inen kanat sesleri duyuldu ve beyaz tüylü bir kuş muydu, yoksa Yehova’nın meleklerinden biri mi, belli değildi, ileri atıldı ve vaftiz edilenin başı üstünde durdu. Uzun bir süre kıpırdamadan, öylece havada kaldı, derken, çevresinde üç kere döndü. Havada üç nur çelengi parladı, önceden işitilmemiş gizli bir ad açıklıyormuş gibi bir çığlık attı kuş. Gökler, Vaftizci’nin dile getiremediği sorusuna cevap veriyordu sanki.</p>

  <p class="block_17">Halkın kulakları uğulduyordu, zihinler dehşet içindeydi. Hem sözler, hem de kanat sesleri duyuluyordu. Tanrı’nın sesi miydi bu? Kuşun sesi mi? Tuhaf bir mucizeydi... İsa bütün vücudunu gerdi, işitmeye çalıştı. Sanki gerçek adı söyleniyormuş gibi geliyordu ona, ama ne olduğunu ayırt edemiyordu. Bütün duyduğu, içinde çarpan dalgalar, bir sürü kanatlar ve büyük acı sözlerdi. Gözlerini yukarı kaldırdı. Kuş göklerin doruğuna sıçramıştı bile ve ışık içinde ışığa dönüşmüştü.</p>

  <p class="block_17">Çölde geçirdiği yılların ve zalim ıssızlığın Tanrı’nın dilini kendisine iyi öğrettiği Vaftizci, bunu anlayan biricik kişi oldu. Bugün, diye kendi kendine söylendi, Tanrı’nın kulu, Tanrı’nın oğlu, insanlığın ümidi vaftiz edilmiştir!</p>

  <p class="block_17">Erden’in sularına yeniden akması için işaret verdi. Kutsama töreni bitmişti.</p>

  <p class="block_17">Güneş, İsrail Çölü’nden çıkıp bütün İsrail kapılarını çaldı. Bütün Yahudi evlerinden vahşi sabah duası, İbranilerin Tanrısına yükseldi: «Ulularız seni ey Tanrı, babalarımızın Tanrısı. Gücün her şeye yeter, dehşetlisin, yardımcımızsın, desteğimizsin. Hamd olsun sana, ey Ölümsüz, hamd olsun, İbrahim koruyucusu. Kim başa çıkabilir senin gücünle ey Kral, sen ki öldürür, diriltir ve kurtarırsın, hamd olsun sana İsrail’in kurtarıcısı! Düşmanlarımızı ez, dağıt, ama çabuk tut elini, biz henüz sağken yap bunları!»</p>

  <p class="block_17">Güneş doğduğunda İsa ile Vaftizci Yahya dik bir kayanın kovuğunda. Erden’in üstünde oturuyorlardı. Bütün gece ikisi dünyayı ellerinde tutmuşlar, ne yapmak gerektiği üstünde düşünmüşlerdi. Bazen biri alıyordu dünyayı eline, bazen öteki. Birinin yüzü haşin kararlıydı: Gerçekten bir balta ile vuruyormuş gibi, kolları yukarı kalkıp iniyordu. Ötekinin yüzü sakin ve kararsızdı, gözleri acıma ile doluydu.</p>

  <p class="block_17">«Sevgi yetmez mi?» diye sordu.</p>

  <p class="block_17">«Hayır,» diye cevap verdi Vaftizci öfkeyle. «Ağaç çürümüştür. Tanrı beni çağırıp baltayı verdi, ben de onu ağacın köküne koydum. Ben görevimi yaptım. Şimdi sıra sende, baltayı al da vur!»</p>

  <p class="block_17">«Ateş olaydım yakardım, oduncu olaydım vururdum. Ama ben bir yüreğim, seviyorum.»</p>

  <p class="block_17">«Ben de yüreğim, haksızlığa dayanamam, bu yüzden utanmazlığa, alçaklığa dayanamam. Adil olmayanı nasıl seversin, utanmazı, alçağı? Vur! İnsanın boyun borçlarından biri de öfkedir!»</p>

  <p class="block_17">«Öfke mi?» dedi İsa, yüreği karşı durmuştu bana. «Hepimiz kardeş değil miyiz?»</p>

  <p class="block_17">«Kardeş mi?» diye alayla cevap verdi Vaftizci. «Sevgi mi sanırsın Tanrı’ya giden yolu, sevgi ha? Bak bir.»</p>

  <p class="block_17">Kemikli, kıllı elini uzatarak, çürüyen bir ceset gibi leş kokan Ölü Deniz’i gösterdi.</p>

  <p class="block_17">«Hiç eğildin mi üstüne, eğilip de dipteki iki orospuyu Sodom ile Gomore’yi gördün mü? Tanrı öfkelendi ateşler savurdu, toprağı çiğnedi, kuru toprak deniz oldu, Sodom ile Gomore’yi yuttu. Tanrı’nın yolu bu, izle onu. Peygamberler bölümü ne der? «Rabbin gününde, ordundan kan akacak, evin taşları canlanacak, ayaklanıp sahiplerini öldürecek!» Rabbin günü gelmekte. İlk ben farkına vardım. Bir çığlık atıp Tanrı’nın baltasını aldım, dünyanın köküne yerleştirdim. Çağırmaya başladım, seni çağırdım. Sen geldin, artık gidebilirim.»</p>

  <p class="block_17">Sanki ağır bir balta veriyormuş gibi İsa’nın ellerini tuttu. İsa korku içinde irkildi. «Biraz daha sabırlı ol ne olur,» dedi. «Acele etme, gidip çölde Tanrı ile konuşacağım. Orada sesi daha iyi duyulur.»</p>

  <p class="block_17">«Ayartıcının sesi de orada daha iyi duyulur. Aman dikkat, Şeytan tüm ordularıyla tuzak kurmuş seni bekliyor. Ölüm-kalım işi olduğunu biliyor senin için. Bütün vahşiliği ve tatlılığıyla abanacaklar üstüne. Aman dikkatli ol. Çöl tatlı seslerle doludur, ölümle doludur.»</p>

  <p class="block_17">«Tatlı sesler ve ölüm ayarlamaz beni dostum. Güven bana.»</p>

  <p class="block_17">«Güveniyorum. Güvenmeseydim vaydı halime! Git, konuş Şeytan ile, Tanrıyla da konuş ve kararını ver. Beklediğim o kimseysen, Tanrı kararını vermiştir bile, kaçamazsın nasıl olsa. Değilsen, mahvolman umurumda değil. Git bakalım, görürüz. Ama çabuk ol; dünyayı yapayalnız bırakmak istemiyorum.»</p>

  <p class="block_17">«Vaftiz olurken yabani güvercin üzerimde kanat çırpınıştı, ne demişti?»</p>

  <p class="block_17">«Yabani güvercin değildi. Söylediği sözleri duyacağın gün gelecek. Ama o ana kadar üzerinde kılıçlar gibi duracak.»</p>

  <p class="block_17">İsa kalktı ve elini uzattı. «Sevgili Öncü,» dedi titreyen bir sesle «elveda, bir daha görüşemeyiz belki.»</p>

  <p class="block_17">Vaftizci, İsa’nın dudaklarından öptü. Ağzı kordu sanki, İsa’nın dudakları yandı. «Sana ruhumu teslim ediyorum sonunda.» dedi İsa’nın nazik elini sıkarak. «Beklediğim kimseysen son sözlerime kulak ver, çünkü yeryüzünde bir daha seni göreceğimi sanmıyorum.»</p>

  <p class="block_17">«Dinliyorum,» diye fısıldadı İsa ürpererek. «Ne söyleyeceksin?»</p>

  <p class="block_17">«İfadeni değiştir, kollarını güçlendir, yüreğini pek tut. Hayatın çetin. Alnında dikenler ve kan görüyorum. Dayan kardeşim, cesaret! Önünde iki yol açılıyor, biri düz, insanların yolu, İkincisi yokuş. Tanrı’nın yolu. Çetin olanını seç. Elveda! Ayrılmalar canını sıkmasın. Görevin ağlamak değil, vurmaktır. Vur! Elin titremesin sakın. Budur senin yolun Her iki yol da Tanrı’nın kız çocuklarıdır, unutma bunu. Ama ilkin Ateş vardı, sevgi sonradan geldi. Bu yüzden Ateş’le başlayalım işe. İleri, talihin açık olsun!»</p>

  <p class="block_17">Güneş yükselmişti. Arap Çölü’nden gelen kervanlar, traşlı kafalarında renkli sarıkları olan hacıları getiriyordu. Kiminin boynunda domuz dişinden yapılmış yeni ay biçiminde tılsımlar asılıydı, kiminin minik tunç tanrıçaları vardı, baştanbaşa kalçaydı bunlar; kiminde de düşmanlarının dişlerinden yapmış oldukları gerdanlıklar vardı. Bunlar vaftiz olmaya gelen doğunun vahşi hayvanlarıydı. Vaftizci onları görünce tiz bir çığlık atıp acele kayadan indi. Develer Erden’in çamuruna diz çöktüler, çölün sesiyse amansız bir şekilde: «Tövbe edin, tövbe edin. Rabbin günü geldi!» diye yankılanıyordu.</p>

  <p class="block_17">Bu arada İsa arkadaşlarına dönmüştü. Irmağın kıyısında oturmuşlar, sessiz ve üzgün onu bekliyorlardı. Gözlerine görünmeyeli üç gün üç gece oluyordu, üç gün üç gece Vaftizci, vaftizini bırakmış, onunla konuşmaya gitmişti. Konuşmuş, konuşmuş; İsa da başı önüne eğik, dinlemiş, dinlemişti. Şahin gibi üstüne abanmış ne söylüyordu acaba. Niye o, o kadar vahşiydi de öteki o kadar üzgündü? Yahuda kudurmuş gibi oflaya poflaya gidip geliyordu. Gece inince işitebilmek için gizlice kayaya yaklaştı. Yanak yanağa konuşuyordu ikisi. Yahuda kulağını dikmişti, ama bir mırıltı duyuyordu sadece, akan bir suyun mırıltısını andıran bir mırıltı. Biri veriyor, öteki alıyor, doluyordu sanki. Meryem’in oğlu bir musluk altında eğik tutulan bir testiydi. Kızılsakal taşkın bir halde kayadan indi ve yeniden karanlıkta gidip gelmeye başladı. «Ayıp bana, ayıp,» diye homurdanıyordu, «ayıp, ben yanlarında değilken. İsrail hakkında onları tartışmaya bırakmam ayıp! Vaftizci sırrını bana söylemeliydi, baltayı bana vermeliydi. İsrail’in acılarını bir ben duyuyorum. Baltayı kullanabilirim ben, o gaibi görmesine rağmen baltayı kullanamaz. Utanmadan hepimizin kardeş olduğunu söylüyor, incinenlerle incitenler, İsraillilerle, Romalı ve Yunanlılar, canı cehenneme hepsinin!»</p>

  <p class="block_17">Görmek istemediği öteki yoldaşlardan uzak, bir kayanın dibinde yatmıştı. Bir ara uyur gibi oldu, Vaftizci’nin darmadağın sözlerini duyar gibiydi: «Ateş,» «Sodom ile Gomore». «Vur!» Ayağa sıçradı. Uyanınca ama, gece kuşlarının, çakalların sesiyle, Erden sazlarının mırıltısından başka ses duymadı... Irmağa indi, ateşini söndürmek için alev alev yanan kafasını suya soktu. «Kayadan iner nasıl olsa» diye mırıldandı. «İndi mi, nasıl olsa öğrenirim sırrını!»</p>

  <p class="block_17">İsa’nın yaklaştığını görünce öteki yoldaşlar gibi o da sıçradı. Sevinç içinde karşılamaya koştular onu, omuzlarına, sırtına dokundular okşadılar. Yuhanna’nın gözleri yaşla doldu, hocanın alnının ortasında derin bir çizgi belirmişti.</p>

  <p class="block_17">Petrus kendini tutamadı. «Efendimiz,» dedi, «Vaftizci, bunca gece ve gündüz niye konuştu seninle? Seni bu denli üzecek ne yaptı? Yüzün değişmiş.,»</p>

  <p class="block_17">«Günleri sayılı,» diye cevap verdi İsa. «Onunla kalın, hepiniz kalın ve vaftiz olun. Ben gidiyorum.»</p>

  <p class="block_17">«Nereye gidiyorsun?» diye cevap verdi İsa. «Onunla kalın, hepiniz kalın ve vaftiz olun. Ben gidiyorum.»</p>

  <p class="block_17">«Nereye gidiyorsun?» diye bağırdı Zebedi’nin küçük oğlu, İsa’nın entarisine yapışarak. «Biz de seninle geliyoruz.»</p>

  <p class="block_17">«Kendi başıma çöle gidiyorum, orada kimseye ihtiyacım yok. Tanrı ile konuşmaya gidiyorum.»</p>

  <p class="block_17">«Tanrı’yla mı?» dedi Petrus eliyle yüzünü kapayarak. «Ama bir daha dönmezsin ki sonra!»</p>

  <p class="block_17">«Döneceğim,» dedi İsa içini çekerek. «Dönmem gerek. Dünya tek bir ipliğe asılı duruyor. Tanrı bana yapmam gerekeni söyleyecek ve döneceğim.»</p>

  <p class="block_17">«Ne zaman? Yine kaç gün sürecek? Bak, bizi ne halde bırakıyorsun!» diye bağırdılar hep bir ağızdan. Ama Yahuda onlardan ayrı, sessiz duruyor ve alaylı bir ifadeyle onlara bakıyordu. «Koyun.., koyun...,» diye homurdanıyordu. «Beni kurt yaptığı için, İsrail’in Tanrısına şükürler olsun!»</p>

  <p class="block_17">«Tanrı dileyince döneceğim, kardeşlerim. Hoşça kalın. Burada beni bekleyin. Şimdilik allahaısmarladık!»</p>

  <p class="block_17">Kardeşler katılıp kalmışlardı, onun çöle doğru yavaş yavaş uzaklaşışına baktılar. Eskisi gibi, yere nerdeyse değmeden yürümesi yoktu arlık, ağır ağır, düşünceli düşünceli yürüyordu. Üstüne dayanmak için bir kamış kopardı, kemerli köprünün üstüne çıktı, ortasında durdu ve aşağılara baktı. Her yanda ırmağın çamurlu akıntısına batmış, yüzleri güneşten kararmış mutlu mutlu parıldıyan hacılar vardı. Karşılarında, kıyıda, dövünerek günahlarını bas bas bağıran, kutsal suya girmek için Vaftizci’nin alevli gözlerinde işaret bekleyenler vardı. Kalçalarına kadar Erden Irmağı’na batmış olan vahşi derviş, sürülerle insanı vaftiz ediyor, sonra öfkeyle, sevgi göstermeden kıyıya doğru itiyor, derken kıyıdan yeni sürüler akın ediyordu. Simsiyah, sivri sakalı gibi makas görmemiş kıvırcık saçları da güneşte parıldıyordu; geniş, koca, sonsuzca açık duran ağzından durmadan sesler çıkıyordu.</p>

  <p class="block_17">İsa gözlerini ırmak, halk, uzaktaki Ölü Deniz, Arap Dağları ve çöl üstünde gezdirdi. Eğildi ve gölgesinin akıntıyla birlikte Ölü Deniz’e doğru dalgalandığını gördü.</p>

  <p class="block_17">Ne güzel olurdu diye düşündü, ırmağın kenarında oturup, ağaçlar, kuşlar, bulutlar, geceleyin de yıldızların yansıdığı suyun denize doğru akışına bakmak; ne güzel olurdu, ben de yuvarlanabilseydim de böyle dünya kaygısının lokması olmasaydım...</p>

  <p class="block_17">Ama silkindi, ayartıcı fikri uzaklaştırdı, köprüden ayırdı kendini ve sık adımlarla inerek soğuk kayaların ardında gözden kayboldu. Kızılsakal kıyıda durmuş, gözlerini ondan ayırmıyordu. Kaybolduğunu gördü, kaçabileceğini düşünerek kollarını sıvadı ve ardından gitti, sonsuz kum denizine girmek üzereyken yetişti.</p>

  <p class="block_17">«Davut’un oğlu, dur!» diye seslendi. «Niye beni yalnız bırakıyorsun?»</p>

  <p class="block_17">İsa döndü. «Yahuda, kardeşim,» dedi yakarır gibi, «daha ileri gelme. Yalnız olmalıyım.»</p>

  <p class="block_17">«Sırrını öğrenmek istiyorum!» dedi Yahuda ilerleyerek.</p>

  <p class="block_17">«Acele etme. Zamanı gelince öğrenirsin. Ama sana şu kadarını söyleyeyim Yahuda kardeşim; mutlu ol, her şey yolunda!»</p>

  <p class="block_17">«Her şey yolunda demek yelmez bana. Kurdun açlığı sözlerle yatışmaz. Belki bundan haberin yok senin ama benim var.»</p>

  <p class="block_17">«Beni seviyorsan sabırlı ol. Ağaçlara bak. Meyvelerini olgunlaştırmak için acele ediyorlar mı?»</p>

  <p class="block_17">«Ben ağaç değilim, insanım,» diye karşı çıktı Kızılsakal yaklaşarak. «Ben insanım, yani acele ederim. Ben kendi yasamla hareket ederim.»</p>

  <p class="block_17">«Ağaçlar için olsun, insanlar için olsun, Tanrı’nın yasası birdir.»</p>

  <p class="block_17">Kızılsakal dişlerini gıcırdattı. «Neymiş peki o yasa?» diye alayla sordu.</p>

  <p class="block_17">«Zaman.»</p>

  <p class="block_17">Yahuda kıpırdamadan durmuş, yumruğunu sıkıyordu. Kabul etmiyordu bu yasayı. Yürüyüşü alabildiğine yavaştı, oysa kaybedecek bir ânı yoktu. Varlığının derinlerinde başka bir yasa gizliydi, kendi yasası, Zaman yasasına karşıt duran bir yasa.</p>

  <p class="block_17">«Tanrı yıllarca yaşar,» diye bağırdı. «O ölümsüzdür, bu bakımdan bekleyebilir, sabırlı olabilir. Ama ben insanım, bir nesneyim diyorum sana, acelesi olan bir nesne. Şimdi sadece kafamda olan şeyi görmeden sadece görmek de değil, ellerimle ona dokunmadan ölmek istemiyorum!»</p>

  <p class="block_17">«Göreceksin,» diye cevap verdi İsa, onu yatıştırmak için elini sallayarak. «Görecek ve ona dokunacaksın Yahuda kardeşim, inan buna. Allahaısmarladık! Tanrı beni çölde bekliyor.»</p>

  <p class="block_17">«Ben de geleceğim.»</p>

  <p class="block_17">«Çöl ikimize dar gelir. Git.»</p>

  <p class="block_17">Kızılsakal homurdandı ve efendisinin sesini duyan çoban köpeği gibi dişlerini gösterdi. Başı eğik bir halde döndü ve kendi kendine konuşarak köprü üstünden yürüdü. Barabbas ile dağlarda dolaştığı zamanı hatırlıyordu, Tanrı selamet versin! Öteki ayaklananlar da vardı. Ne vahşi ve özgür bir havaydı o. İsrail’in Tanrısı ne de muhteşem bir boğaz kesenler Tanrısıydı! Onun ihtiyacı olan bu çeşit bir önderdi. Kandan korkan ve soluk soluğa kalmış genç bir kız gibi «Sevin! Sevin!» diye bağırıp duran bu falcının peşine ne diye düşmüştü. Ama sabır gerek diye düşündü Yahuda, bakalım çölden ne getirecek bize!</p>

  <p class="block_17">İsa çöle girmiş bulunuyordu. İlerledikçe, arslanın inine daha bir giriyor gibi oluyordu. Ürperiyordu, korkudan değildi ama belirsiz anlatılamayacak bir sevinçten. Mutluydu. Niçin? Açıklayamıyordu. Birden hatırladı, daha yürüyemezken, minikken, bir düş görmüştü. Sanki binlerce yıl önceydi; hatırlayabildiği ilk düştü bu... Derin bir mağaraya giriyordu, orada doğum yapmış, yavrularına süt emziren bir dişi arslan görmüştü. Dişi arslanı görünce karnı acıkmış, susamıştı, yatıp o da arslan yavrularıyla süt emmeye başlamıştı. Sonradan galiba hep birlikte çayıra gidip oynaşmaya başlamışlardı ama sıçrayıp oynaşırlarken annesi Meryem düşünde belirmiş, onu arslanlarla görünce çığlık atmıştı. Uyanmış ve yanında uyuyan annesine kızgın kızgın bakmıştı. Niye beni uyandırdın, diye bağırmıştı ona. Kardeşlerimle ve annemleydim!</p>

  <p class="block_17">Şimdi anlıyorum neden mutlu olduğumu diye düşündü. Annemin mağarasına giriyorum, dişi arslanın, ıssızlığın mağarasına... Yılanların tedirgin edici ıslıklarını, kayalar arasından esen yakıcı rüzgârı ve çölün görünmeyen ruhlarını duyuyordu.</p>

  <p class="block_17">İsa eğilerek ruhuna, «Ruhum, burada ölümlü olup olmadığını göstereceksin işte,» dedi.</p>

  <p class="block_17">Ardında adım sesleri duyunca kulağını kabarttı. Kum eziliyordu sanki. Biri ona doğru sakin ve kesin adımlarla ilerliyordu. Unutmuştum onu, diye düşündü ürpererek, ama o beni unutmadı. O da benimle geliyor, annem benimle geliyor...</p>

  <p class="block_17">Düşüncelerini başka yere yönelterek yürümesine devam elli. Yabani güvercini hatırlıyordu. İçinde sanki yabani bir kuş hapsolmuştu, yoksa kaçmaya çalışan ruhu muydu o kuş sandığı? Kaçmıştı belki de, bütün vaftiz olduğu süre kanat çırpan ve üzerinde daireler çizen yabani güvercin, bir kuş, ya da melek değil de ruhuydu, kendi ruhu.</p>

  <p class="block_17">Buydu cevabı. Yeniden yürümeye başladı sakin sakin. Ardında kumları ezen adım seslerini duydu ama yüreği yatışmıştı artık, artık her şeye vakarla dayanabilirdi. İnsan ruhunun gücü her şeye yeter diye düşündü, istediği biçime bürünebilir. O anda bir kuş olup üstümde uçtu... Ama sakin sakin yürümesine devam ederken, bağırarak durdu birden. Kuş, bir göz aldanması, bir kulak uğuldaması, bir esinti olmasın sakın, çünkü bedeninin, bir ruh gibi nasıl nur içinde ve gücü</p>

  <p class="block_17">her şeye yeter bir nitelikte parıldadığını işitmek, görmek istiyordu. Havada şatolar kurmuştu. «Tanrım, Tanrım» diye mırıldandı, «şimdi seninle baş başa kalacağımıza göre gerçeği açıkla bana, aldatma beni. Havada sesler duymaktan bıktım artık.»</p>

  <p class="block_17">O yürüdükçe güneş de onunla birlikte yürüyordu. Göğün doruğuna, tam başı üstüne çıkmıştı sonunda. Ayaklan ateş gibi olmuş kumlarda yanıyordu. Gölge arandı bakınarak, tam o sırada başının üstünde kanat sesleri işitti, birden çürümekte olan, leş kokan, kara bir nesnenin içinde bulunduğu çukura doğru üşüşen karga sürüleri gördü.</p>

  <p class="block_17">Burnunu tutarak yaklaştı. Kargalar leşin üstüne inmişler, pençelerini batırmışlar, yemeye başlamışlardı. Bir insanın yaklaştığını görünce, her birinin pençesinde bir lokma et öfkeyle uzaklaştılar. Havada daireler çizdiler, işlerini bozanın defolması için seslendiler. İsa eğilip baktı, açılmış karnı, kara, yarı soyulmuş postu, kısa boğumlu boynuzlan, çürüyen boynundaki ipe dizili tılsımları gördü...</p>

  <p class="block_17">«Keçi!» diye mırıldandı ürpererek, insanların günahlarını taşıyan kutsal keçi. Köylerden kovulmuş, dağlardan kovulmuş. sonunda mahvolduğu çöle girmişti...</p>

  <p class="block_17">Eğildi, elleriyle elinden geldiği kadar kumu kazdı ve cesedi örttü.</p>

  <p class="block_17">«Kardeşim,» dedi, «sen suçsuzdun, temizdin, bütün öteki hayvanlar gibi. Ama korkak insanlar, sana günahlarını taşıttılar ve seni öldürdüler. Huzur içinde etlerin çözülsün; onlara karşı kötü duygular besleme. İnsanlar, zavallı zayıf yaratıklar, kendi günahlarını kendileri ödeyecek cesarete sahip değiller, günahlarını günahsız biri üstüne yüklüyorlar. Kardeşim, öde onların günahlarını. Elveda!»</p>

  <p class="block_17">Yeniden yürümeye başladı ama biraz sonra durdu, tedirgin olmuştu. Elini sallayarak; «Yeniden görüşünceye kadar!» diye ekledi.</p>

  <p class="block_17">Kargalar deli gibi onu izlemeye başladılar. Tatlı leşten</p>

  <p class="block_17">yoksun etmişti onları, şimdi onu izlemeye başlamışlardı, onun da sırası gelip aynı duruma düşmesini, karnını deşip yiyebilecekleri zamanı bekliyorlardı. Bu haksızlığı hangi hakka dayanarak işlemişti onlara karşı. Kargaların leş yemesini Tanrı buyurmamış mıydı! Ödemesi gerekti bunu!</p>

  <p class="block_17">Gece geliyordu. Yorgun argın, bir değirmentaşı büyüklüğündeki yuvarlak bir kayanın üstüne çömeldi. «Daha ileri gidemeyeceğim,» diye mırıldandı. «Bu kaya üstünde kalemi kurup, savaşacağım.» Karanlık birden iniverdi gökten aşağı, topraktan yükseldi ve yeryüzünü kapladı. Karanlıkla birlikle çiy de indi. Dişleri takır takır birbirine vuruyordu, beyaz entarisine sarıldı, tortop oldu ve gözlerini kapadı. Ama kapar kapamaz korktu. Kargaları hatırlıyor, dört bir yandan bağıran aç çakalların sesini işitiyor, çölün yabani bir hayvan gibi çevresinde av arar bir halde sinsi sinsi dolaştığını duyuyordu... Korku içinde yeniden açtı gözlerini. Gök yıldızlarla dolmuş, içi ferahlamış gibiydi. Melekler beni yalnız bırakmamak için gelmişler dedi kendi kendine. Tanrı’nın tahtında mezmur okuyan altı kanatlı nurlar bunlar, ama uzaktalar, öyle uzaktalar ki, biz onları işitemiyoruz... Yıldız ışığının aydınlattığı zihni, açlığı ve soğuğu unutmuştu. O da canlı bir nesneydi, karanlıkta geçici bir işaret; o da ululuyordu Tanrı’yı. Ruhu küçük bir fenerdi, meleklerin alçakgönüllü, pejmürde kılıklı kardeşi... Asil soyundan cesaret bularak, ruhunun meleklerle birlikte Tanrı’nın tahtının çevresinde bulunduğunu gördü, bunun üzerine sakince, korkmadan gözlerini kapayıp uyudu.</p>

  <p class="block_17">Uyandığında yüzünü doğuya doğru kaldırdı, müthiş bir demir ocağı gibi kumun üstünden yükselen güneşi gördü. Bu Tanrı’nın yüzü, diye düşündü, gözleri kamaşmasın diye elini gözlerine siper etti. «Rabbim» diye fısıldadı, «ben bir kum tanesiyim, bu çölde görebiliyor musun beni? Konuşan, soluyan ve seni seven bir kum tanesi, seni seven ve sana Baba diyen. Sevgimden başka silahım yok. Neyle savaşacağım, yardım et bana!»</p>

  <p class="block_17">Ayağa kalktı. Kamışıyla uyumuş olduğu kayanın çevresinde bir çember çizdi.</p>

  <p class="block_17">«Bu harman dövme yerinden ayrılmayacağım,» dedi yüksek sesle, pusuda yatan görünmeyen güçler onu işitebilsin diye. «Tanrı’nın sesini duymadan, bu harman yerinden ayrılmayacağım. Ama açıkça duymam gerek, her zamanki uğultu ile ya da cıvıldama ile veya gök gürültüsüyle yetinmeyeceğim; bana açıkça, insan diliyle hitap etmesini ve benden ne istediğini, ne yapabileceğimi, ne yapmam gerektiğini bana söylemesini istiyorum. Ancak o zaman bu harman yerinden ayrılıp da insanların arasına dönebilirim, eğer Tanrı’nın buyruğu buysa, eğer ölmemi istiyorsa burada öleceğim. Ne isterse onu yapacağım ama ne olduğunu bilmem gerek... Tanrı adına!»</p>

  <p class="block_17">Yüzü güneşe, büyük çöle dönük, kayanın üstüne diz çöktü. Gözlerini kapadı ve Nasıra’da, Magdala’da, Kefernahum’da, Yakup’un kuyusunda ve Erden Irmağı’nda dolaşan düşüncelerini bir araya topladı ve saf saf dizdi. Savaşa hazırlanıyordu.</p>

  <p class="block_17">Boynu gergin, gözkapakları kapalı bir halde, kendi içine baktı. Su gürüldemesi, kamış hışırtıları, insan iniltileri duyuyordu... Erden Irmağı’ndan çığlıklar, dehşetli ve uzak görüntülü umutlar dalga dalga geliyordu... Aklına ilk gelen şey vahşi dervişle birlikte kayanın üstünde geçirdiği üç uzun geceydi. Baştanbaşa silahlı, onunla birlikte savaşa katılmak üzere çöle atılmışlardı.</p>

  <p class="block_17">İlk gece, zalim, buğday sarısı renginde gözleri ve kanatları olan Ölü Denizi’nki gibi soluğu ve karnında tuhaf yeşil harfler bulunan dev bir çekirge gibi inmişti üstüne. Ona sarılmıştı, kanatlan dehşetle havayı yırtmaya başlamıştı. İsa çığlık atarak dönmüştü. Vaftizci yanında durmuş, kemikli koluyla Kudüs’e doğru, koyu karanlığı gösteriyordu.</p>

  <p class="block_17">«Bak. Ne görüyorsun?»</p>

  <p class="block_17">«Hiç.»</p>

  <p class="block_17">«Hiç mi? Önünde orospu, Kutsal Kudüs var. Görmüyor</p>

  <p class="block_17">musun? Romalının şişman dizleri üstünde oturmuş, kıkırdayıp duruyor, Rab bağırıyor; «İstemiyorum onu. Benim karım bu mu? İstemiyorum!» Ben de Rabbin ayakları dibindeki bir köpek gibi havlıyorum. «İstemiyorum onu!» diye. Surları, kaleleri çevresinde dolaşarak havlıyorum ona; «Orospu! Orospu!» diye. Dört büyük kale kapısı var. Birinde Açlık, birinde Korku, birinde Haksızlık, kuzeyindekinde de Alçaklık var. İçeri girip sokaklarında gidip geliyorum bir aşağı bir yukarı; sakinlerine yaklaşıp inceliyorum onları. Yüzlerine bakıyorum; üçü ağır, şişman, fazlasıyla doygun; üç bin kişi açlıktan bir deri bir kemik. Bir dünya ne zaman yok olur? Üç efendi yer de üç bin kişi açlıktan ölürse. Yüzlerine bir kez daha bakıyorum. Hepsinde korku, burun delikleri titriyor, Rabbin gününün kokusunu alıyorlar. Kadınlara bakıyorum. En namuslusu bile kölesine bakıyor gizliden gizliye, dudaklarını yalayarak işaret ediyor ona; Gel!.. Saraylarının damlarını açtım. Bakın. Kral, kardeşinin karısını dizleri üstüne oturtmuş, çıplaklığını okşuyor. Kitabı Mukaddes ne diyor «Kardeşinin karısının çıplaklığına bakana ölüm!» Hayâsız kral değildir öldürülecek olan, ben, derviş olan ben. Niçin? Çünkü Rabbin günü gelmiştir!»</p>

  <p class="block_17">O ilk gece sabaha kadar İsa, Vaftizci’nin ayakları dibinde oturmuş. Açlığın, Korkunun, Haksızlığın ve Alçaklığın Kudüs’ün açık duran dört kapısından girip çıktıklarını görmüştü. Kutsal orospu üstünde gazap dolu yüklü bulutlar toplanıyordu.</p>

  <p class="block_17">İkinci gece Vaftizci, kamışa benzeyen elini bir kez daha ileri doğru uzattı ve bir itişte zaman ve mekânı deldi:</p>

  <p class="block_17">«Dinle. Ne duyuyorsun?»</p>

  <p class="block_17">«Hiç.»</p>

  <p class="block_17">«Hiç mi? Adaletsizliği duymuyor musun? Utanmadan göğe tırmanmış, Rabbin kapısının önünde havlayan o dişi köpeği? Kudüs’ten geçmedin mi? Kesik kesik, acı acı havlayan yüksek rütbeli rahipleri. Yazıcıları, Ferisileri görmedin</p>

  <p class="block_17">mi tapınağın çevresinde? Tanrı yeryüzünün küstahlığına dayanamaz oldu artık. Kalktı, yamaçlarından aşağı iniyor. Önünde gazap var, ardında göğün üç dişi köpeği, Ateş, Cüzzam ve Delilik. Onu destekleyen ve sonsuz, sonsuz, sonsuz! diye ilan eden, altın kakmalı sütunlarıyla övünen tapınak nerede? Kül olmuş tapmak, kül olmuş rahipleri, yüksek rütbeli rahipler. Yazıcılar ve Ferisiler kül olmuş, kül olmuş kutsal tılsımları, gümüş giysileri, altın yüzükleri! Kül! Kül! Kül!... Kudüs nerede? Yanmış bir fener var elimde, dağları Rabbin karanlığında arayıp tarıyor, «Kudüs! Kudüs!» diye bağırıyorum... Issız, tamamıyla terkedilmiş, bir karga bile yok cevap veren, kargalar yemişler ve oradan ayrılmışlar. Kafatası ve kemikler içine batıyorum dizlerime dek, gözlerim yaşarıyor, ama kemikleri bir yana itiyor, atıyorum. Gülerek eğilip en uzun kemiği seçiyorum, ondan bir kaval yapıp Rabbi ululuyorum.»</p>

  <p class="block_17">İkinci gece sabaha kadar güldü Vaftizci, Tanrı’nın karanlığında durmuş. Ateşi, Cüzzamı ve Deliliği seyrediyordu. İsa, vaftizcinin dizlerini tuttu.</p>

  <p class="block_17">«Kurtuluş, sevgi yoluyla gelemez mi dünyaya?» diye sordu. «Sevgi, zevk ve acıma yoluyla?»</p>

  <p class="block_17">Vaftizci ona dönmeden cevap verdi:</p>

  <p class="block_17">«Kitabı Mukaddes’i okumadın mı? Kurtarıcı kasıklarımızı eziyor, dişlerimizi kırıyor, ateş savuruyor ve tarlaları yakıp kavuruyor, bütün bunlar tohum ekmek için. Dikenleri, pis kokulu bitkileri, ısırganları yoluyor. Yalancıları, adaletsizleri, kötüleri kökünden kazımadan yalancılık, alçaklık, adaletsizlik nasıl kalkar ortadan? Yeryüzünün temizlenmesi gerekir; acıma sakın, temizlenecektir, yeni tohumun ekilmesi için temizlenmesi gerekir.»</p>

  <p class="block_17">ikinci gece de sona ermişti. Isa konuşmuyordu. Üçüncü geceyi bekliyordu, peygamberin sesi yumuşardı ola ki.</p>

  <p class="block_17">Üçüncü gece Vaftizci kayanın üstünde tedirgin bir halde dönüp duruyordu. Gülmeden, konuşmadan, İsa’yı kaygı içinde süzüyor, kollarını, ellerini, omuzlarını ve dizlerini araştırıyor, derken başını sallayarak durgunlaşıyor, havayı kokluyordu. Yıldız ışığıyla aydınlanmış gözleri, bazen yeşil, bazen sarı pırıldıyordu; güneşten yanık alnından kanla karışık ter akıyordu. Sonunda tan ağarırken, beyaz şafak üstlerine geldiğinde, İsa’nın elinden tuttu, gözleri içine bakarak kaşlarını çattı. Erden’in kıyısındaki kamışları aralayarak «çıkıp bana doğru geldiğini ilk gördüğüm zaman,» dedi «yüreğim bir buzağı gibi ürkmüştü. Kızıl saçlı tüysüz çoban Davut’u görünce Samuel’in yüreğinin nasıl hopladığını bilir misin? İşte benim yüreğim de öyle hop etti. Ama yürek ettir, eti sever, ona güvenim yok. Dün gece seni inceledim, sanki ilk kez görüyormuşum gibi kokladım seni ama huzur bulamadım. Ellerine baktım. Bir oduncu, bir kurtarıcı elleri değildi. Fazlasıyla yumuşak, fazlasıyla acıyıcıydı. Baltayı nasıl sallayabilirdi ki? Gözlerine baktım. Kurtarıcının gözleri değildi, fazlasıyla acıma doluydu. Ayağa kalkarak içimi çektim. Rabbim diye mırıldandım, yolların karanlık ve eğri, dünyayı yakmak için beyaz bir güvercin de gönderebilir, onu küle çevirebilirsin. Göklere bakıyoruz, bir şimşek bir kartal ya da bir karga bekliyoruz, sense bize beyaz bir güvercin veriyorsun. Soru sormak neye yarar, karşı durmak kaç para eder? Ne istersen öyle yap!» Kollarım iki yana açtı ve İsa’yı kucakladı, önce sağ sonra da sol omuzundan öptü. «Beklediğim sen,» dedi, «seni beklediğim biçimde gelmedin. Peki ben baltayı boşuna mı ağacın dibine götürüp koydum? Yoksa sevgi de balta kullanabilir mi?» Bir an düşündü. «Yargılayamam,» diye mırıldandı sonunda. «Sonucu görmeden öleceğim. Önemi yok, kaderim buymuş, çetin bir alınyazısı, hoşuma da gidiyor!» İsa’nın elini sıktı. «Git, talihin açık olsun. Git konuş Tanrıyla çölde. Ama çabuk gel, geri gel de dünya yalnız başına kalmasın.»</p>

  <p class="block_17">İsa gözlerini açtı. Erden Irmağı, Vaftizci ve vaftiz olan, develer ve halkın iniltileri hepsi havada parlayıp söndü. Şimdi karşısında alabildiğine uzanan çöl vardı. Güneş yükselmiş, yakıyordu; taşlar ekmek buharı gibi tütüyordu, içini açlığın kemirdiğini duydu. «Acıktım,» diye mırıldandı taşlara bakarak, «acıktım!» Yaşlı Samaryalı kadının onlara vermiş olduğu ekmeği hatırladı. Ne kadar tatlıydı, bal gibi tatlı! Köylerden geçerken canlara verilen balı, yarık zeytinleri ve hurmaları hatırladı, bir keresinde de kutsal bir akşam yemeği yemişlerdi, Genasaret Gölü kıyısına diz çökmüşler, tatlı kokan balıkla dolu ızgarayı ocaktan almışlardı. Sonra da incir, üzüm, nar geldi aklına, onu daha fazla tedirgin etmeye başladı.</p>

  <p class="block_17">Boğazı kupkuruydu, dili damağına yapışmıştı susuzluktan. Dünyada kaç ırmak akıyordu! Kayadan kayaya sıçrayarak akan bütün bu sular İsrail toprağının bir ucundan bir ucuna yuvarlanarak gidiyor, Ölü Deniz’e katılarak kayboluyordu, oysa içecek bir damla suyu yoktu! O suları düşünüyor, düşündükçe susuzluğu artıyordu. Başı dönüyor, gözleri pır pır ediyordu. Tavşan yavrusu biçiminde iki kurnaz şeytan yanan kumdan çıktı, arka bacakları üstüne kalkıp dans etmeye başladılar. Dönüp yalnız kişiyi gördüler, mutlu çığlıklar attılar ve ona doğru sıçraya sıçraya ilerlemeye başladılar. Dizlerine tırmanıp omuzlarına sıçradılar. Biri su gibi serindi, öteki ekmek gibi sıcak ve kokuluydu ama özlemle onları tutmak için elini uzattığında havada kayboluverdiler.</p>

  <p class="block_17">Gözlerini kapayıp açlık ve susuzluğun dağıtmış olduğu düşüncelerini toparladı. Tanrı geldi aklına; artık ne açtı ne susuz. Dünyanın kurtuluşu üstüne düşündü. Rabbin günü, sevgiyle gelseydi ah! Tanrı’nın gücü her şeye yetmez miydi ki? Niye bir mucize yaratmıyordu, insanların yüreklerine dokunup neden çiçek açtırmıyordu? Her Fısıh bayramında çıplak ağaç gövdeleri, çimenler ve dikenler, o dokunur dokunmaz nasıl da açılıyordu. Ah günün birinde ne olurdu insanlar da uyandığında en derin benlerinin çiçek açmış olduğunu görselerdi!</p>

  <p class="block_17">Gülümsedi. Hayalinde dünya çiçek açmıştı bile. Hayâsız kral vaftiz olmuş, ruhu arınmıştı. Baldızı Herodias’ı göndermiş, o da kocasına dönmüştü. Yüksek rütbeli rahipler ve asiler sandıklarını dolaplarını açmışlar, mallarını yoksullara dağıtmışlardı; yoksullar da yeniden rahat rahat solumaya, yüreklerinden nefreti, kıskançlığı ve korkuyu atmaya başlamışlardı... İsa ellerine baktı. Öncü’nün ona vermiş olduğu balta çiçek açmıştı; şimdi elinde çiçekli bir badem dalı vardı.</p>

  <p class="block_17">Gün, bu ferahlık duygusuyla sona erdi. Kayanın üstüne yatıp uyudu. Bütün gece uykusunda akan su, dans eden tavşan yavruları, garip bir hışırtı ve onu inceleyen iki ıslak burun deliği duydu... Sanki gece yarısına doğru aç bir çakal gelmiş, onu koklamıştı. Karşısındaki bir ceset miydi, değil mi? Hayvan karar veremeden bir süre durdu. İsa ise uykusunda ona acıdı. Bağrını açıp ona yemek sunmak istiyordu ama tuttu kendini. Elini insanlara saklıyordu.</p>

  <p class="block_17">Tan ağarmadan önce uyandı. Koca koca yıldız şebekeleri göğe doldular, hava tüy gibi yumuşak ve maviydi. Bu saatte, diye düşünüyordu horozlar uyanır, köyler canlanır, insanlar gözlerini açıp tepe penceresinden yeniden belirmiş olan aydınlığa bakarlardı. Bebekler uyanır, viyaklamalar başlardı, anneler de süt dolu memelerini elleriyle tutup ileri doğru uzatarak yaklaşırlardı... Bir an dünya, çöl üstünde insanlarıyla, evleriyle, horozlarıyla, bebekleriyle ve anneleriyle dalgalandı. Hepsi de sabah çiyi ve melteminden meydana gelmişti. Ama nerdeyse güneş çıkacak, hepsini birden yutuverecekti!.. Yalnızkişinin yüreği duracak gibi oldu. Şu çiyi, sonsuzca sürdürebilseydim bir diye düşündü. Ama Tanrı’nın zihni bir uçurumdur, sevgisi korkunç bir uçurumdur. Bir dünya eker, tam meyve vermek üzereyken onu yok edip yenisini diker... Vaftizci’nin sözünü hatırladı; «Kim bilir, sevgi belki de balta taşır...» ve ürperdi. Çöle baktı. Vahşi bir kırmızıya bürünerek bugün kızgın yükselmiş, çevresinde bir fırtınayla doğmuş olan güneş altında sallanıyordu. Rüzgâr esiyor, burnuna katran ve kükürt kokusu geliyordu. Sodom ile Gomore’yi düşündü; sarayları, tiyatroları, meyhaneleri, orospuları, hepsi de katran içine gömülmüşlerdi. İbrahim bağırmıştı; «Acı onlara Rabbim, yakma onları. İyi değil misin? Acı o halde yaratıklarına.» Tanrı da cevap vermişti; «Ben adilim, hepsini de yakacağım!»</p>

  <p class="block_17">Tanrı’nın yolu bu muydu yani? Öyleyse yüreğin şu yumuşak çamur pıhtısının kalkıp da; Dur! diye bağırması büyük küstahlıktı. Nedir ödevimiz? diye sordu kendi kendine. Aşağı bakmak, Tanrı’nın topraktaki izlerini bulup onları izlemek. Aşağı bakıyorum, Tanrı’nın Sodom ile Gomore üstündeki damgasını iyice görüyorum. Bütün Ölüdeniz Tanrı’nın damgası. O yürüdü, saraylar, tiyatrolar, meyhaneler, kerhaneler, bütün Sodom ile Gomore sulara batıverdi! Bir kez daha yürüyecek Tanrı ve yeryüzü bir kez daha krallarıyla, yüksek rütbeli rahipleriyle, Ferisileriyle, Sadusileriyle dibe batacak.</p>

  <p class="block_17">Farkında olmadan bağırmaya başlamıştı. Zihni vahşileşmiş, öfkeyle dolmuştu. Dizlerinin onu destekleyemediğini unutarak Tanrı’nın izinden yürümeye kalkıştı ama soluk soluğa sırtüstü yere düştü. «Elimden gelmiyor, görmüyor musun?» diye bağırdı, gözlerini yanan göklere doğru kaldırarak. «Dayanamıyorum.» Bağırırken karşısında kum üstünde kara bir yığın gördü; karnı deşilmiş, bacakları havaya dikilmiş erkek keçiyi. Eğilip de kurşuni gözlerde kendi yüzünü nasıl gördüğünü hatırladı. «Ben o keçiyim,» diye mırıldandı. «Tanrı kim olduğumu ve geleceğimin ne olduğunu bana göstermek için karşıma çıkardı onu...» Birden ağlamaya başladı. «İstemiyorum..., İstemiyorum... diye mırıldandı, «Yalnız kalmak istemiyorum. İmdat!»</p>

  <p class="block_17">Derken, iki büklüm olmuş ağlarken hoş bir esinti geldi, katran ve leş kokusu kayboldu, bütün dünyayı tatlı bir koku kapladı. Yalnızkişi uzaktan yaklaşan su, bilezik ve kahkaha çınlamaları duydu. Göz kapakları, koltukaltları ve boğazı ferahladı. Gözlerini yukarı kaldırdı. Önünde bir taş üstünde, gözleri ve göğüsleri kadınınkine benzeyen bir yılan dudaklarını yalayarak ona bakıyordu. Yalnızkişi korku içinde geri geri çekildi. Bu bir yılan mıydı, kadın mı, yoksa çölün kurnaz bir cini mi? Yasak cennet ağacı çevresine böyle bir yılan dolanmıştı da ilk kadınla erkeğin birleşip günahı doğurmasına sebep olmuştu... Kahkahalar atan bir kadının tatlı sesi duyuluyordu.</p>

  <p class="block_17">«Sana acıdım Meryem’in oğlu. Yalnız kalmak istemiyorum. İmdat! diye bağırdın! Sana acıdım ve geldim. Sana yardım edebilir miyim?»</p>

  <p class="block_17">«Seni istemiyorum, seni çağırmadım. Kimsin sen?»</p>

  <p class="block_17">«Ruhunum.»</p>

  <p class="block_17">«Ruhum mu?» diye bağırdı İsa ve dehşet içinde gözlerini kapadı.</p>

  <p class="block_17">«Evet, ruhun. Yalnız kalmaktan korkuyorsun. Atan Adem de korkmuştu senin gibi. O da imdat diye bağırmıştı. Etiyle ruhu birleşmiş ve kaburga kemiğinden ona eşlik etmek üzere kadın meydana gelmişti.»</p>

  <p class="block_17">«İstemiyorum seni! İstemiyorum! Adem’e verdiğin elmayı biliyorum, elinde kılıç olan meleği hatırlıyorum!»</p>

  <p class="block_17">«Hatırladığın için acı çekiyorsun ya, bağırıp durman yolunu bulamaman bundan. Sana göstereceğim ben yolunu. Ver elini, ardına bakma, hiçbir şey hatırlama. Bak kaç göğüs gidiyor önde. İzle onları eşim benim. Onlar çok iyi bilir yolu.»</p>

  <p class="block_17">«Sen beni tatlı günaha, oradan da cehenneme sürükleyeceksin. Ben gelmiyorum. Benim yolum başka yol.»</p>

  <p class="block_17">Yılan alaylı alaylı kıkırdadı ve keskin, zehirli dişlerini gösterdi. «Tanrı’nın izlerinden mi gitmek istiyorsun, kartalın izinden mi solucan seni! Sen, marangozun oğlu, bütün bir soyun günahlarını mı alacaksın üstüne! Kendi günahların yetmiyor mu sana! Dünyayı kurtarmak istemek, ne büyük küstahlık!»</p>

  <p class="block_17">«Haklı..., haklı...,» diye düşünüyordu yalnızkişi tir tir titreyerek. «Dünyayı kurtarmaya kalkışmak en büyük küstahlık!»</p>

  <p class="block_17">«Sana söyleyecek bir sırrım var, Meryem’in oğlu...,» dedi yılan tatlı bir sesle gözleri kıvılcım saçarak. Su gibi kayadan kayarak indi ve zengin süsleriyle ona doğru sürünmeye başladı. Ayakları dibine geldi, dizlerine tırmandı çöreklendi ve bir sıçrayışta baldırlarına, kasıklarına, göğsüne dolandı, omzuna yaslandı. Yalnızkişi, istemeye istemeye ne diyeceğini dinlemek üzere başını ona doğru eğdi. Yılan İsa’nın kulağını diliyle yaladı. Sesi çekiciydi, uzaklardan geliyordu; Galile’ den, Genasarct Gölü kıyısından geliyor gibiydi.</p>

  <p class="block_17">«Magdalena, Magdalena..., Magdalena...» diyordu.</p>

  <p class="block_17">«Ne dedin?» diye sordu İsa ürpererek. «Ne olmuş Magdalena’ya?»</p>

  <p class="block_17">«... kurtarman gereken Magdalena’dır!» diye buyururcasına ıslık çaldı yılan. «Yeryüzü değil, unut sen yeryüzünü. Magdalena’dır kurtarman gereken!»</p>

  <p class="block_17">İsa yılanı başından silkip atmak istedi ama o ileri atılarak dilini kulağı içinde titretti. «Vücudu güzel, serin ve mükemmel. Bütün uluslar üstünden geçti, ama tâ çocukluğundan beri onun senin olacağı Tanrı tarafından yazılmıştı. Al onu! Tanrı erkekle kadını kilit ile anahtar gibi birbirine uysun diye yaratmıştır. Aç onu. Çocukların birbirine sokulmuş uyuşuk bekliyor içinde, uyuşukluktan kurtulup dışarı çıkmayı, güneşte yürümeyi bekliyorlar... Sana dediğimi duyuyor musun? Gözlerini kaldır, bana bir işaret ver. Başını evet der gibi salla yeter sevgilim, hemencecik yeni bir yatak üstünde onu sana getireyim sana, karını.»</p>

  <p class="block_17">«Karımı mı?»</p>

  <p class="block_17">«Karını ya. Baksana, Tanrı nasıl orospu Kudüs ile evlendi. Uluslar geçti üzerinden, ama onu kurtarmak için evlendi onunla. Peygamber Debelaim’in kızıyla nasıl evlendiğine bak. Aynı şekilde, Tanrı, karın Maria Magdalena ile yatmanı, ondan çocuk edinmeni ve onu kurtarmanı buyuruyor.»</p>

  <p class="block_17">Yılan şimdi sert serin göğsünü İsa’nın göğsüne dayamıştı, yavaş yavaş, kıvrılarak İsa’nın vücuduna dolanıyordu, İsa’nın benzi attı, gözlerini kapadı ve Magdalena’nın sıkı, yüksek butlu vücudunun Genasaret Gölü kıyılarında kıvrandığını, Erden Irmağı’na doğru bakıp içini çektiğini gördü. Elini uzattı, İsa’yı arıyordu; karnı çocuklarla doluydu, kendi çocuklarıyla. Gözünün kenarını kırpması, bir işaret vermesi yetecekti, birden ne büyük mutluluk! Hayatı kim bilir ne kadar değişir tatlanırdı, insanileşirdi! Buydu tutması gereken yol! Nasıra’ya döner, annesinin evine giderdi, kardeşleriyle barışırdı. Dünyayı kurtarmak ve insanlık için ölmek; gençlik budalalığından, çılgınlığından başka bir şey değildi. Ama Tanrı selamet versin Magdalena sayesinde, iyileşecek, atelyesine dönecek, eski sevgili işine yeniden sarılacak, yeniden sabanlar, beşikler, yalaklar yapacaktı. Çocukları olacak; bir insan olacaktı, bir evin efendisi. Köylüler ona saygı gösterecekti, o geçince herkes ayağa kalkacaktı. Bütün hafta boyunca çalışacak, cumartesileri de karısı Magdalena’nın ona ipek ve ketenden dokuduğu temiz giysileri giyerek havraya gidecekti, başında pahalı kumaştan örtü olacak, elinde de altın nişan yüzüğü, ileri gelenlerin yanında oturacaktı, yarı mecnun yazıcılar ve Ferisiler Kitabı Mukaddes’i yorumlamak için terleyip ürperirken o, sakin sakin ilgisiz, oturacaktı... Onlara alayla, acımayla bakacaktı. Nereye varmazlardı ki şu ilahiyatçılar! Karısıyla, çocuklarıyla, sabanları, beşikleri, yalaklarıyla sakin sakin, emin olarak Kitabı Mukaddes’i yorumluyordu...</p>

  <p class="block_17">Gözlerini açtı ve çölü gördü. Gün nereye gitmişti! Güneş, yeniden ufka doğru eğilmeye başlamıştı. Göğsünü göğsüne yaslamış olan yılan bekliyordu. Ayartıcı bir sesle, ince, acıklı bir ninni söylüyordu ıslığıyla akşam havasına. Çöl baştanbaşa sallanıyordu bu anne ninnisiyle.</p>

  <p class="block_17">«Bekliyorum... bekliyorum...» diyordu yılan başları çıkartıcı bir sesle ıslık çalarak. «Gece geldi. Üşüyorum. Ver kararını. Başınla peki de, peki de cennetin kapıları açılsın sana... Karar ver sevgilim. Magdalena bekliyor...»</p>

  <p class="block_17">Yalnız kişi korkudan kıpırdayamaz olmuştu. Evet demek üzere ağzını açmak üzereyken, yukardan birinin ona baktığını hissetti. Dehşet içinde başını kaldırıp havada iki göz gördü, sadece iki göz, gece gibi kara, kıpırdayan ve ona; Sakın ha! Sakın ha! Sakın ha! diye işaret eden iki beyaz kaş. İsa’nın yüreği sıkışır gibi oldu. Yakarırcasına yeniden baktı göğe, çığlık atmak istermiş gibi; bırak beni, izin ver, kızma bana! demek istiyordu. Ama gözleri vahşileşmişti, kaşlarsa tehdit eder gibi titreşip duruyordu.</p>

  <p class="block_17">«Hayır! Hayır! Hayır» diye bağırdı İsa ve gözlerinden iki iri gözyaşı yuvarlandı.</p>

  <p class="block_17">Yılan birden kıvrandı, kendini ondan ayırdı ve boğuk bir kükremeyle patladı. Hava, çıkardığı kokuyla leş gibi koktu.</p>

  <p class="block_17">İsa yüzükoyun yere düşmüştü. Ağzı, burun delikleri ve gözleri kumla doluydu. Zihni bomboştu. Açlığı ve susuzluğu unutarak ağladı, sanki karısı ve bütün çocukları ölmüş gibi, sanki bütün hayatı mahvolmuş gibi.</p>

  <p class="block_17">«Rabbim, Rabbim,» diye mırıldandı, kumu ısırarak. «Babam benim, acımıyor musun bana? Buyruğun yerine getirilecektir. Bunu kaç kez söyledim sana, daha kaç kez söylemem gerekecek. Bütün ömrüm boyunca titreyeceğim, dayanacağım ve buyruğun yerine getirilecektir diyeceğim.»</p>

  <p class="block_17">Bu şekilde, mırıldanarak ve kum yutarak uykuya daldı; bedeninin gözleri kapanınca ruhunun gözleri açıldı ve bir insan vücudu kalınlığında gecenin bir ucundan öteki ucuna kadar uzanan bir yılan hayaleti gördü. Koca, parlak, kırmızı ağzı açık, yanında kuma yatmıştı. Bu ağzın karşısında süslü, ürkek bir keklik hoplayıp sıçrıyor, kaçmak için boşuna kanat çırpıp duruyordu. Tüyleri korkudan diken diken olmuş, zayıf çığlıklar atarak sendeleye sendeleye ilerliyordu. Hareketsiz duran yılan gözlerini üstüne dikmişti, ağzı açıktı. Acelesi yoktu, avını tutacağından emindi. Keklik yavaş yavaş, açık ağza doğru gıdım gıdım ilerliyordu, eğri bacakları üstünde ikide birde tökezleyip duruyordu. İsa hareketsiz durdu ve keklik gibi titreyerek baktı... Tan ağarırken kuş artık açık ağza varmıştı. Bir an için titredi, yardım ararmış gibi bakındı; derken boynunu ileri uzattı, ilkin başı, sonra da ayakları girdi, ağız kapandı. İsa kekliğin, bir tüy ve et topu halinde yakut renkli ayaklarıyla birlikte ağır ağır canavarın midesine doğru indiğini görüyordu.</p>

  <p class="block_17">Dehşet içinde irkildi. Çöl kabaran pembe renkli dalgalar yığınıydı.</p>

  <p class="block_17">Güneş doğuyordu. «Tanrı,» diye mırıldandı, titreyerek. «Keklik de...»</p>

  <p class="block_17">Sesi kısıldı. Düşüncesini tamamlayacak güç bulamadı. Ama içinden şöyle düşünüyordu: insanın ruhu, o, keklik, in</p>

  <p class="block_17">sanın ruhu!</p>

  <p class="block_17">Bu düşünce saatlerini aldı. Güneş çıktı ve kumlan ateşe verdi; İsa’nın kafatası derisini deldi, boğazına, göğsüne işledi. Barsakları bağbozumundan arta kalan üzüm salkımları gibi asılı duruyordu. Dili damağına yapışmıştı, derisi yüzülüyor, kemikleri çıkıyordu. Parmak uçları da tamamıyla morarmıştı.</p>

  <p class="block_17">İçindeki zaman bir yürek atması kadar küçülmüş, ölüm kadar büyümüştü. Ne açtı, ne susuzdu artık. Kadın, çoluk çocuk isteği kalmamıştı. Bütün ruhu gözleri içine sıkışmıştı. Görüyordu, görüyordu. Ama tam öğle vakti gözleri karardı, dünya kayboldu ve önünde bir yerde kocaman bir ağız açıldı, alt çenesi toprak, üst çenesi göktü bu ağzın. Boynunu uzatmış, titreyerek, ağır ağır bu açık ağza kadar süründü...</p>

  <p class="block_17">Geceler gündüzler, kara ak şimşekler gibi geçip gitti. Gecenin birinde bir arslan gelip önünde durdu, kurula kurula yelesini sallayıp duruyordu. Sesi insan sesini andırıyordu.</p>

  <p class="block_17">«İnime hoş geldin, muzaffer derviş. Küçük erdemlere, küçük zevklere ve mutluluğa üstün gelen insana selam! Kolayı ve güven altında olanı sevmeyiz, bakışlarımız çetin şeylere yönelir. Magdalena bizim için yeter derecede büyük bir eş değildir, biz bütün yeryüzüyle evlenmek isteriz. Güvey, gelin içini çekti, göklerin lambaları yandı, konuklar geldi; haydi gidelim.»</p>

  <p class="block_17">«Kimsin sen?»</p>

  <p class="block_17">«Kendin. Geceleri koyun ağılları çevresinde dolaşan, bu dünya hâkimiyetlerini arayan, içeri atlayıp da yesem mi yemesem mi diye düşünüp duran, gönlündeki, kasıklarındaki aç arslan. Babil’den Kudüs’e, Kudüs’ten İskenderiye’ye, İskenderiye’den Roma’ya, «açım, her şey benim!» diye bağırarak koşarım! Tan ağarırken yeniden göğsünün içine girer sinerim; dehşet saçan arslan bir koyun olur çıkar. Bir şey islemeyen, bir buğday tohumu, bir yudum su ile ve Baba diyerek yaltaklandığı bön, uysal bir Tanrı ile yaşar gibi görünen alçakgönüllü bir derviş rolü oynuyorum... Ama gizliden gizliye içimden utanıyorum, vahşileşiyorum, koyun postumdan soyunacağım ve yeniden kükremeye başlayacağım, geceleri dolaşacağım ve dört ayağımı Babil, Kudüs, İskenderiye ve Roma’ ya dayayacağım geceye özlem duyuyorum...»</p>

  <p class="block_17">«Kim olduğunu bilmiyorum. Bu dünya hâkimiyetini hiçbir zaman istemiş değilim. Göklerin hâkimiyeti yeter bana.»</p>

  <p class="block_17">«Yetmez. Kendini aldatıyorsun dostum. Yelmez sana. Kendi içine bakmaya cesaret edemiyorsun, kasıklarına, yüreğine doğru bakıp da beni bulmaya... Ne diye yan yan bakıp benim hakkımda kötü düşünüyorsun? Beni ayartıcı mı sanıyorsun, seni yoldan çıkarmaya gelen Kurnaz Kişi’nin bir habercisi olarak mı görüyorsun? Ey beyinsiz keşiş, dıştaki bir ayartıcının gücü ne kadarcık olur ki? Kale ancak içten fethedilir. Ben senin en derin bedeninin en derin sesiyim. İçindeki arslanım. Yutasın diye insanları sana yaklaşmaya kışkırtmak için bir koyun postuna büründüm. Unutma, tâ küçükken Kaideli bir falcı avcunun içine bakmıştı. ‘Birçok yıldız görüyorum’ demişti, ‘bir sürü haç. Kral olacaksın’... Niye unutur gibi görünüyorsun? Gece gündüz aklında o. Kalk, Davut’un oğlu, kalk da hâkimiyet ülkene gir!»</p>

  <p class="block_17">İsa başını eğmiş dinliyordu. Yavaş yavaş tanıdı sesi, düşlerinde araştıra duyduğunu, bir keresinde de çocukken, Yahuda onu dövdüğünde duymuştu, bir keresinde de evden ayrılıp gece gündüz tarlalarda aç bî ilaç dolaşıp, eve döndüğünde kapıda duran kardeşleri topal Simun ile sofu Yakup’un yuhalarıyla karşılaştığında. O zaman, arslanın gerçekten içinde kükrediğini duymuştu... Daha geçen gün Partizan’ın çarmıha gerildiği gün, çarmıhı taşıdığında fırtınalı kalabalığın önünden geçerken, herkes ona tiksintiyle bakarak yol açmak için önünden çekilirken arslan yeniden içinde sıçramıştı, öyle hızlı sıçramıştı ki onu yere yıkmıştı.</p>

  <p class="block_17">Şimdi de bu ıssız gecede bakın hele içindeki böğüren arslan dışarı çıkmış, karşısında duruyordu. Ona sürtünüyor, gözden kayboluyor, derken yeniden ortaya çıkıyor, sanki içine bir girip bir çıkıyor, ikide birde kuyruğunu ona hafifçe vurarak eğleniyordu... İsa yüreğinin gittikçe vahşileştiğini duydu. Arslan gerçekten haklı diye düşündü. Bütün bunlardan bıktım arlık. Açlıktan, alçakgönüllülük rolü oynamaktan, öteki yanağımı çevirip tokat yemekten bıktım. Daha nazik olsun diye, okşayayım diye. Baba adlı şu insan yiyen Tanrı’ya yaltaklık etmekten bıktım; kardeşlerimin bana lanet okumasını duymaktan, annemin ağlamasından, yanlarından geçerken insanların gülmesinden çıplak ayakla dolaşmaktan, çarşıdan geçerken bal, şarap ve kadın satın alamamaktan, boş havayı tadayım ve boş havaya sarılayım diye Tanrıya, onları bana sadece uykuda getirtebilmek için cesaret aramaktan bıktım usandım! Kalkacağım, atalarımın kılıcını kuşanacağım. Davut’un oğlu değil miyim! Arslan haklı. Fikirlerden, bulutlardan, göklerin hâkimiyetinden bıktım arlık. Taş, toprak ve et, budur benim hâkimiyetim!»</p>

  <p class="block_17">Ayağa kalktı. Sıçramak için güç buldu, bir arslan gibi böğürerek görünmeyen bir kılıcı kuşanmaya başladı, kuşanması bitmiyordu bir türlü. Hazırdı. «İleri!» diye bağırdı... Döndüğünde arslan kaybolmuştu. Başının üstünde yürek gibi çarpan bir kahkaha ile bir ses duydu; «Bak!»... Bir şimşek yardı geceyi ve kıpırdamadan kaldı. Altında duvarlı, surlu, evli, yollu, alanlı, insanlı kentler vardı; ovalar, dağlar ve deniz çepeçevre kuşatmıştı bunları. Babil sağdaydı, Kudüs ile İskenderiye solda, denizin ötesinde de Roma vardı. Sesi bir kez daha duydu; «Bak!»</p>

  <p class="block_17">İsa gözlerini kaldırdı. Sarı kanatlı bir melek, gökten baş aşağı iniyordu. İniltiler duyuluyordu, dört ülkede insanlar kollarını göğe doğru uzatmışlardı, ama cüzzamla kemirilen elleri düştü. İmdat! diye bağırmak için dudaklarını araladılar, cüzzamın yiyip bitirdiği dudaklar düştü. Sokaklar ellerle, burunlarla ve ağızlarla doldu.</p>

  <p class="block_17">İsa kolları kalkık; «Acı Rabbim, acı insanlığa!» diye bağırırken, benekli kanatlı, ayaklarında ve boynunda çıngıraklar olan ikinci bir melek baş aşağı indi. Birden bütün yeryüzünde kahkahalar duyuldu; çılgına dönmüş cüzzamlılar koşuşup duruyordu. Vücutlarından geri kalan kahkaha haline gelmişti.</p>

  <p class="block_17">Titreyen İsa duymamak için kulaklarını tıkadı. Derken kırmızı kanatlı üçüncü bir melek, göktaşı gibi düşüverdi gökten. Dört ateş şadırvanı yükseldi, dört duman sütunu, yıldızlar da havasızlıktan söndüler. Hafif bir meltem esti ve dumanları dağıttı. İsa baktı. Dört ülke, dört avuç dolusu kül olmuştu.</p>

  <p class="block_17">Ses bir kez daha çınladı: «Bunlar, sahip olmak için yola çıkmak üzere olduğun bu dünyanın hâkimiyetleri: Cüzzam, Delilik ve Ateş. Rabbin günü geldi, benim günüm, benim!» Bu son gök gürültüsüyle şimşek kayboldu.</p>

  <p class="block_17">Tan ağardığında, İsa kuma yüzüstü yatmış bulunuyordu. Gece uykusunda taşın üstünden kaymış olmalıydı, ağlamış, çok ağlamış olacaktı, gözleri şişmiş yanıyordu. Bakındı. Bu sonsuz kum, ruhu olabilir miydi? Çöl yer değiştiriyor, canlanıyordu. Tiz çığlıklar, alaylı sesler, ağlamalar duydu. Tavşan, sincap, gelincik gibi yakut gözlü minik hayvanlar, ona doğru hoplayarak geliyorlardı. Çılgınlık, diye düşündü. Çılgınlık, gel yut beni... Bağırınca hayvanlar kayboldular; boynundan yarım ayın, kaşlarından da neşeli bir yıldızın sarktığı bir başmelek, karşısında yükseldi ve yeşil kanatlarını açtı.</p>

  <p class="block_17">İsa bu göz kamaştırıcı ışık karşısında ellerini gözüne siper etti. «Başmelek...,» diye fısıldadı.</p>

  <p class="block_17">Başmelek kanatlarını kapayıp gülümsedi. «Beni tanımıyor musun?» dedi. «Hatırlamıyor musun beni?»</p>

  <p class="block_17">«Hayır, hayır! Kimsin sen? Öte dur şöyle başmelek. Gözlerimi kör ediyorsun.»</p>

  <p class="block_17">«Hatırlar mısın, sen küçük bir çocukken, henüz yürüyemezken evinin kapısına, annenin eteğine düşmemek için yapışır da kendi içinde yüksek sesle; Tanrım, beni Tanrı yap! Tanrım, beni Tanrı yap! Tanrım, beni Tanrı yap! diye bağırırdın.»</p>

  <p class="block_17">«O utanç verici küfrü hatırlatma bana. Hatırlıyorum!»</p>

  <p class="block_17">«O içindeki sesim ben. Bağırmıştım o zaman; hâlâ da bağırıyorum ama korkuyorsun ve duymazlıktan geliyorsun. Ama şimdi, istesen de istemesen de beni dinleyeceksin. Vakit geldi. Sen doğmadan daha seçmiştim seni. Seni, bütün insanların içinde seni. Senin içinde çalışıyor, parıldıyorum, küçük erdemlere, küçük zevklere, mutluluğa düşmeni önlüyorum. Daha demin, seni getirdiğim çölde, ortaya kadın çıktığında nasıl kovdum onu görmedin mi? Hâkimiyetler de geldi, onları da kovdum. Ben kovdum, ben, sen değil. Seni çok daha önemli, çok daha çetin bir kader bekliyor.»</p>

  <p class="block_17">«Daha önemli..., daha çetin mi...?»</p>

  <p class="block_17">«Çocukken ne için özlem duymuştun, Tanrı olmak için değil mi? İşte Tanrı olacaksın!»</p>

  <p class="block_17">«Ben mi? Ben?»</p>

  <p class="block_17">«Çekinme öyle, inildeme. Tanrı olacaksın, oldun bile. Erden’de beyaz güvercin ne söyledi sanıyorsun sana?»</p>

  <p class="block_17">«Söyle bana! Söyle!»</p>

  <p class="block_17">«Oğlumsun, biricik oğlum! Yabani güvercinin sana getirdiği haber buydu. Ama yabani bir güvercin değildi o, başmelek Cebrail’di. Selam sana: Oğul, Tanrı’nın biricik oğlu!»</p>

  <p class="block_17">İki kanat çırpıyordu İsa’nın göğsünde. Kaşları arasında</p>

  <p class="block_17">başkaldıran kocaman bir sabah yıldızı yanıyordu. İçinden bir çığlık yükseldi; ‘Ben ne bir insan, ne bir melek, ne de senin kölenim Adonay! Oğlunum senin, yaşayanı ve ölenleri yargılamak için tahtında oturacağım. Sağ elimde bir yuvarlak, yeryuvarlağını tutacak ve onunla oynayacağım. Yer ver bana da oturayım.’</p>

  <p class="block_17">Havada kahkahalar duydu. İsa irkildi, melek kaybolmuştu. Yırtıcı bir çığlık koyuverdi; «İblis!» ve yüzükoyun kumun üstüne düştü.</p>
</body>
</html>
