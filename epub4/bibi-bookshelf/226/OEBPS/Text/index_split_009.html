<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Günaha Son Çağrı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_17">«Gerçeğe.»</p>

  <p class="block_17">«Gerçeğin dokunulabilecek yanı var mıdır ki? Ne sayıklıyorsun ulan?»</p>

  <p class="block_17">«Dokunulacak yanı yoksa, ben onu nideyim?» dedi Tomas gülerek. «Nesnelere dokunmam gerek benim. Gözlerime, kulaklarıma inanmıyorum. Ellerime inanıyorum.»</p>

  <p class="block_17">Köyün en yüksek noktasına vardılar ve badanalı hoş bir eve girdiler.</p>

  <p class="block_17">On iki yaşlarında bir kız, iki iri yeşil gözü açık, beyaz bir yatak üstünde yatıyor. Babasını görünce yüzü aydınlandı. Ruhu şiddetle sarsıldı, inmeli vücudunu kaldırmak istedi ama boşunaydı; yüzündeki sevinç sönüverdi. İsa eğilerek kızın elini avucuna aldı. Bütün gücü avucunun içinde toplanmıştı; bütün gücü, sevgisi ve esirgeyiciliği. Söz söylemeden gözlerini o iki yeşil göze dikti ve ruhunun, parmakları ucundan kızın vücuduna doğru şiddetle aktığını duydu. Kız çabayla ona bakıyor, dudakları aralanmış, gülümsüyordu.</p>

  <p class="block_17">Havariler, başta Tomas olmak üzere, ayak ucunda içeri girdiler, mallarının içinde bulunduğu torba sırtına idi, borusu da kemerine sokulmuştu. Köylüler bahçede ve dar yolda dağınık bir durumdaydılar. Herkes soluğunu tutuyor ve bekliyordu. Yüzbaşı, duvara dayanmış, kızını seyrediyor, kaygısını saklamaya çalışıyordu.</p>

  <p class="block_17">Yavaş yavaş kızın yanakları pembeleşmeye başladı, göğsü kabardı, elinden yüreğine, yüreğinden ayaklarının tabanlarına kadar tatlı bir sızlama duydu. Hafif meltemin oynattığı bir kavak ağacının yaprakları gibi içi hışırdadı. İsa kızın elinin yürek gibi attığını ve avucu içinde yeniden hayat bulduğunu duyuyordu. Tam o sırada, ağzını açıp konuştu.</p>

  <p class="block_17">«Kalk kızım!» diye yavaşça buyurdu.</p>

  <p class="block_17">Kız sakin sakin kımıldadı, sanki bir uyuşukluktan uyanıyordu; uyanıyormuş gibi gerindi, derken elini yatağın üstüne dayayarak, vücudunu kaldırdı ve bir sıçrayışta babasının kollarına atıldı. Tomas’ın fırdöndü gözleri dışarı uğradı. Elini uzatıp, kıza değdi, gerçek olup olmadığını anlamak ister gibiydi. Havariler şaşırmış, ürkmüşlerdi. Çevresine üşüşen kalabalık bir an için haykırdı, derken dehşet içinde sustu. Babasına sarılıp öpen kızın şakrak kahkahasından başka bir şey duyulmuyordu.</p>

  <p class="block_17">Yüzü öfkeli, kötü kötü bakarak, Yahuda İsa’ya yanaştı.</p>

  <p class="block_17">«Gücünü inanmayanlara harcıyorsun. Düşmanlarına yardım ediyorsun. Bizi dünyanın sonuna mı getirdin? Bu mu ateş?»</p>

  <p class="block_17">Ama uzaklarda, karanlık göklerde, havada dönüp duran İsa duymadı bu sözleri. Kızın yataktan sıçraması herkesten çok onu korkutmuştu. Sevinçlerini tutamayan havariler çevresinde bir halka meydana getirip oynamaya başladılar. Demek her şeylerini bırakıp onun ardından gitmekle iyi etmiş oluyorlardı. Gerçeğin ta kendisiydi, mucizeler yapıyordu. Tomas zihnine bir terazi koyup tarttı. Kefelerin birine mallarını koydu, ötekine de göklerin hâkimiyetini. Kefeler bir süre</p>

  <p class="block_17">sallanıp durdular, sonra kımıldamaz oldular. Gökler hâkimiyeti daha ağır gelmişti. Evet, pek hoş bir riske girecekti: Beş verir, karşılığında bin alabilirdi. O halde, Tanrı adına ileri! diye düşündü.</p>

  <p class="block_17">İsa’ya yaklaştı. «Efendimiz,» dedi, «sizin güzel hatırınız için mallarımı yoksullara dağıtıyorum. Göklerin hâkimiyeti geldiğinde ne olur unutmayın. Sizinle gelmek için her şeyimi feda ediyorum, çünkü bugün gerçeği gördüm ve ona değdim.»</p>

  <p class="block_17">Ama İsa hâlâ uzaklardaydı. Sözleri duymuştu, ama cevap vermedi.</p>

  <p class="block_17">«Sadece borumu saklayacağım,» diye devam etti sabık tüccar, «halkı toplamak için öttürürüm. Yeni mallar satıyoruz, ölümsüz mallar, üstelik bedava!»</p>

  <p class="block_17">Yüzbaşı, kızını kollarıyla sarmış bir durumda, İsa’ya yaklaştı. «Tanrı adamı,» dedi, «sen benim kızımı canlandırdın. Buna karşılık olarak bir şey yapabilir miyim?»</p>

  <p class="block_17">«Kızım şeytanın zincirlerinden kurtardım,» diye cevap verdi İsa. «Sen de şu başkaldıranları Roma’nın zincirinden kurtar.»</p>

  <p class="block_17">Rufus başını önüne eğerek, içini çekti. «Yapamam,» diye mırıldandı üzgün üzgün, «gerçekten yapamam. Sen nasıl taptığın Tanrına kendini adamışsan, ben de Roma İmparatorluğu’na kendimi adadım. Verdiğimiz sözde durmamak doğru olur mu? Başka ne istersen söyle, yapayım. Yarın değil öbür gün, Kudüs’e gidiyorum, gitmeden elimden geleni yapayım senin için.»</p>

  <p class="block_17">«Yüzbaşı,» diye cevap verdi İsa, «bir gün Kutsal Kudüs’ te çetin bir anda karşılaşacağız seninle. Senden o zaman isteyeceğim o lütfu. O zamana kadar sabır.»</p>

  <p class="block_17">Elini kızın sarışın saçları üstüne koydu, uzun bir süre öylece bıraktı. Gözlerini kapadı, başın sıcaklığını, saçın yumuşaklığını ve kadının tatlılığını duyuyordu.</p>

  <p class="block_17">«Yavrum,» dedi sonunda gözlerini açarak. «Unutmamanı istediğim bir şey söyleyeceğim sana. Babanın elinden tut ve onu doğru yola götür.»</p>

  <p class="block_17">«Doğru yol hangisidir, Tanrı adamı?» diye sordu kız.</p>

  <p class="block_17">«Sevgi yoludur.»</p>

  <p class="block_17">Yüzbaşı yiyecek ve içecek getirmeleri için emir verdi. Sofra kuruldu.</p>

  <p class="block_17">İsa ile havarilerine, «benim konuklarım olun,» dedi. «Bu gece evde yiyip içeceksiniz, kızımın dirilişini kutluyorum çünkü. Yıllardır mutluluk nedir bilmedim. Bugün yüreğim sevinçten taşıyor. Hoş geldiniz!»</p>

  <p class="block_17">İsa’ya eğildi. «Taptığın Tanrına karşı büyük bir borç duyuyorum,» dedi. «Onu bana ver, öteki Tanrılarla birlikte onu da Roma’ya göndereyim.»</p>

  <p class="block_17">«O kendiliğinden gider oraya,» diye cevap verdi İsa ve soluk almak için avluya çıktı.</p>

  <p class="block_17">Gece oldu. Yıldızlar göğe tırmanmaya başladılar. Aşağıda minik köyde, lambalar yandı, insanların gözleri pırıl pırıl parlıyordu. Bu akşam, her günkü konuşmalar her zamankinden bir derece daha yükseğe çıktı, çünkü Tanrı iyi yürekli bir arslan gibi köylerine gelmişti.</p>

  <p class="block_17">Sofra kuruldu. İsa havarilerin arasına oturup ekmeği bölüştürdü, ama konuşmuyordu. İçinde, ruhu hâlâ kaygıyla kanat çırpıyor, büyük bir tehlikeden henüz kaçmış ya da büyük ve beklenmedik bir iş başarmış gibi duyuyordu kendini. Çevresindeki havariler de konuşmuyordu, ama yürekleri sevinçten güm güm atıyordu. Dünyanın sonu ve gökler hâkimiyeti düş değildi, sırf bir heyecan yaratıcı olay değildi, gerçekti; yanlarında oturan, yanık tenli, ayakları çıplak, öteki insanlar gibi yiyip içen, konuşan, gülen, uyuyan genç adam da gerçekten Tanrı’nın elçisiydi.</p>

  <p class="block_17">Yemek bitince ve herkes uyumak üzere yatınca, Matta lambanın altına diz çöktü, gömleğinin içinden el değmemiş defterini çıkardı, kulağının arkasından tüy kalemi aldı, boş sayfalar üzerine eğilerek uzun bir süre düşündü. Nasıl başlasaydı? Tanrı bu kutsal adamın söylediği sözleri, yaptığı mucizeleri bir bir yazsın diye, unutulmasın diye, gelecek kuşaklar onları bilsin, onlar da kurtuluş yolunu seçsinler diye, onu bu kutsal adamın yanma kalmıştı. Bu, Tanrı’nın ona verdiği bir ödevdi, şüphe etmiyordu. Okuma yazma biliyordu; bu bakımdan, ağır bir sorumluluk düşüyordu ona: Bütün kaybolmak üzere olanları yakalamak, sayfalara yazarak onları ölümsüz yapmak ödeviydi bu. Havariler, varsın ondan nefret etsinlerdi, bir zamanlar vergi toplayıcısı olduğundan varsın yanına gitmesinlerdi. Tövbe etmiş bir günahkârın, hiçbir günah işlememiş olan bir adamdan daha iyi olduğunu onlara şimdi gösterecekti.</p>

  <p class="block_17">Tüy kalemini tunç mürekkep hokkasına batırdı, sağında bir kanat hışırtısı duydu. Sanki bir melek gelmişti de yazması için kulağına bir şeyler söylüyordu. Kesin bir davranışla yazmaya başladı: «İbrahim oğlu, Davut oğlu, İsa Mesih’in nesebinin kitabıdır...»</p>

  <p class="block_17">Yazdı, yazdı; doğu, mavimsi beyaz bir parlaklıkla parlamaya ve ilk horoz ötmeye başlayıncaya kadar yazdı.</p>

  <p class="block_17">Önde borulu Tomas, yola koyuldular. Tomas borusunu çaldı, bütün köyü uyandırdı. «Hoşça kalın,» diye bağırdı, «Yakında Tanrı’nın ülkesinde görüşürüz.» İsa, havarileriyle birlikte arkadan geliyordu, hâlâ İsa’nın peşinden giden Nâsıralı pejmürde kılıklılar ve sakatlar sürüsü, Kana’dan yeni katmanlarla artmıştı. Bekliyorlardı. Bizleri unutamaz diyorlardı. Kutlu saat gelir, bize de dönüp bakar, bizi de açlıktan, hastalıktan kurtarır... Bu kez, Yahuda, kafilenin arkasında kalmıştı. Büyük torbalar bulmuştu, her kapının önünde duruyor, yarı yakarır, yarı meydan okur sesle karşısına çıkan kadınlara şöyle diyordu: «Biz, kendi tarafımızdan, siz zavallılar için çalışıyoruz, sizler kurtulasınız diye. Siz de kendinizce bize yardım edebilirsiniz, bizi açlıktan ölmeye bırakmayın. İnsanlığı kurtarmak için, azizlerin dahi yemek yemesi gerektiğini unutmayın. Biraz ekmek, peynir, kuru üzüm, hurma, bir avuç</p>

  <p class="block_17">zeytin, ne varsa verin, Tanrı hesabını tutuyor, öteki dünyada gönendirir sizleri. Bir tek zeytin tanesi verene, koca bir bağ bağışlayacak.»</p>

  <p class="block_17">Dolabını açmakta geciken bir kadın olduğunda da şöyle bağırıyordu:</p>

  <p class="block_17">«Niçin bu denli elin sıkı hanım? Yarın, öbür gün, kim bilir, belki de bu gece gökler yarılacak, ateş yağacak, neyiniz var, neyiniz yoksa yanıp kül olacak, bir, bize verdiklerinizle kalacaksınız. Kurtarılırsanız, ey zavallı yaratıklar, bana verdiğiniz ekmek, zeytin ve yağ sayesinde kurtulmuş olacaksınız!»</p>

  <p class="block_17">Ürken kadınlar dolaplarını açıyorlardı, Yahuda, köyün sonuna varmadan daha, elindeki torbalar sadakalarla dolup taşmıştı.</p>

  <p class="block_17">Kış gelmişti; toprak üşümeye başlamıştı. Yapraklarından çırılçıplak soyunmuş, sıra sıra ağaçlar üşüyordu. Zeytin, hurma, servi gibi Tanrı’nın kutsadığı ağaçlar, yaz kış, süslerini üzerlerinde tutuyorlar... İnsanlar da aynı durumdaydı: Bütün yoksullar üşüyordu, çıplak ağaçlar gibi... Yuhanna yün entarisini İsa’nın üstüne örtmüş, annesinin sandıklarını açmak için bir an önce Kefernahum’a varmaya bakıyordu. İhtiyar Salome vaktiyle bir sürü şeyler örmüştü, gönlü asil ve cömertti. Sıcak tutacak giysileri arkadaşlarına dağıtırdı, varsın para delisi Zebedi homurdansın, kimin umurundaydı. İnatçılığıyla ve tatlılığıyla evi yöneten ihtiyar Salome’ydi.</p>

  <p class="block_17">Aklı, can yoldaşı Natanael’de olan Filipus da acele ediyordu, bütün gün Kefernahum’da iki büklüm ayakkabı ve çarık dikiyor, yama yamıyordu. Ömrü, böylece harcanmış oluyordu. Zihnini Tanrıya yükseltecek, Yakup’un merdivenini göklere dayayıp tırmanacak zamanı nereden bulacaktı! Ah bir varsam da diyordu Filipus, zavallıcığa büyük sırrı açsam, o da kurtulsa!</p>

  <p class="block_17">Taberiye’yi arkalarında, solda bırakarak, bir dönemeci döndüler. Tanrı’nın tiksindiği, kralı cehennem ateşine mahkûm, Vaftizci’nin katil Taberiye’yi. Matta, Petrus’a yaklaşıp, Erden ve Vaftizci konusunda bütün hatırladıklarını sordu; her şeyi bir bir yazmak istiyordu; ama Petrus, geri geri çekildi ve vergi toplayıcısının soluğunu duymamak için yüzünü öte yana çevirdi. Üzülen Matta kısmen dolmuş olan defterini koltuğu altına sıkıştırdı. Arkada kaldı, Taberiye’ye gidip gelen iki arabacı bulup, feci cinayet işinin nasıl olduğunu onlara sorarak, defterine kaydetti. Kralın, sarhoş olup da üvey kızı Salome’yi karşısında çıplak oynattığı doğru muydu...? Matta, yazarak ölümsüzleştirmek için her şeyi inceden inceye öğrenmek istiyordu.</p>

  <p class="block_17">Tam o sırada, Magdala’nın dışındaki büyük kuyuya vardılar. Bulutlar güneşi kaplamışlardı: Yeryüzünün üstüne soluk bir karanlık indi. Siyah yağmur iplikleri, yerle göğü birleştirmeye başladılar... Magdalena gözlerini tepe penceresine götürdüğünde, göklerin karardığını gördü. «Kış geldi,» diye mırıldandı, «elimi çabuk tutmalıyım.» İği sardı, bulmuş olduğu iyi cins yünü büyük hızla eğirmeye başladı. Üşümesin diye sevgilisi için sımsıcak bir hırka örecekti. Ara sıra avluya bir göz atıyor, üzeri meyve yüklü, donanmış nar ağacını seyrediyordu. Narları toplamamıştı, hepsini İsa’ya saklıyordu. «Tanrının esirgeyiciliğinin sonu yok» diye düşünüyordu. «Günün birinde sevgilim yeniden bu dar sokaktan geçecektir, o zaman kucağımı narla doldurup onun ayak ucuna taşıyacağım. O da eğilip içinden bir tane alarak susuzluğunu giderecek...» Eğirirken, nar ağacına hayranlıkla bakıyor, hayalinden, hayatını geçiriyordu. Hayatı Meryem’in oğlu İsa ile başlamış ve bitmişti. Ne büyük acı, ne büyük sevinç duymuştu! Kapısını bir hırsız gibi açıp giderek, niye yalnız bırakmıştı onu? Nereye gitmişti? Toprağı kazacağına, tahta oyacağına ya da balık avlayacağına hâlâ gölgesiyle mi boğuşup duruyordu; bir eş alsaydı ya kendine (kadınlar da Tanrı’nın yaratıklarıydı) onunla yatsaydı ya? Ah, Magdala’dan bir kerecik olsun yeniden geçseydi, koşacak, içini ferahlatacak narları ayakları ucuna serecekti!</p>

  <p class="block_17">Bütün bunlar üstünde düşünür ve iği usta elleri içinde döndürürken, sokakta bağırmalar, tepinmeler ile boru sesi duydu. Heeey! Şu seyyar satıcı Tomas değil miydi bu? Derken tiz bir ses duydu.</p>

  <p class="block_17">«Açın kapılarınızı. Göklerin hâkimiyeti geldi!»</p>

  <p class="block_17">Yüreği sevinçten patlayacak gibi ayağa sıçradı Magdalena. Gelmişti! Gelmişti demek! Bütün vücudunu baştan başa soğuk ve sıcak ürpertiler kapladı. Başörtüsünü unutarak, saçları omuzlarında darmadağın dışarı fırladı. Avluyu geçip kapıda durdu. Efendisini görmüştü. Sevinç çığlığı atarak ayaklarına kapandı. «Efendimiz, efendimiz,» diye kedi gibi mırıldandı, »hoş geldiniz!»</p>

  <p class="block_17">Narları ve yeminini unutmuştu, mavimsi siyah saçları yere saçılmıştı, yine o eski lanetli koku duyuluyordu.</p>

  <p class="block_17">«Efendimiz, efendimiz, hoş geldiniz,» diyerek onu nazikçe kendi fakirhanesine doğru sürüklüyordu.</p>

  <p class="block_17">İsa eğilerek elinden tutup kaldırdı. Utanmış, büyülenmiş acemi bir güveyin, gelinini tutuşu gibi tutuyordu onu. Bedeni, baştan başa sevinçle kaplanmıştı. Yerden kaldırdığı Magdalena değildi, insan ruhuydu; kendiyse güveydi. Magdalena ürperdi, kızardı ve saçlarını yayarak göğsünü örttü. Herkes şaşkın şaşkın Magdalena’ya bakıyordu. Nasıl da solmuştu, sapsarı kesilmişti! Gözlerinin çevresinde mor halkalar vardı; diri dolgun dudakları, sulanmamış bir çiçek gibi solmuştu. İsa ile el ele yürürken, düş gördüklerini sanıyorlardı. Toprak üstünde gideceklerine sanki havada uçarak ilerliyorlardı. Bu bir düğün müydü? Arkalarından gelen sokakları dolduran pejmürde kılıklılar sürüsü düğün kafilesi miydi? Meyva yüküyle avluda görünen nar ağacı, iyi bir ruh ya da bir ev tanrıçası mıydı ya da oğul ve kızlar doğurmuş, şimdi de avluda durmuş onları seyreden, talihli, basit bir kadın mıydı?</p>

  <p class="block_17">«Magdalena,» dedi İsa alçak bir sesle, «bütün günahların bağışlandı, çünkü çok sevdin.»</p>

  <p class="block_17">Son derece mutlu olan Magdalena eğildi. «Bakireyim!» demek istiyordu, ama sevgisi öylesine taşkındı ki, ağzını açamıyordu.</p>

  <p class="block_17">Koştu, nar ağacını yağma etti, önlüğünü doldurdu ve sevgilisinin ayaklarında, serinletici kırmızı meyveden bir kule meydana getirdi. Ondan sonra Magdalena’nın tutkuyla istediği şey oldu. İsa eğildi, bir nar aldı, yardı, avuçlarını nar taneleri ile doldurdu ve iştahla yedi. Derken sırayla havariler eğilerek birer nar aldılar ve yediler.</p>

  <p class="block_17">«Magdalena,» dedi İsa, «Ne diye bana öyle tedirgin bakışlarla bakıyorsun, sanki bana elveda diyecekmiş gibi?»</p>

  <p class="block_17">«Sevgilim, doğduğum günden beri her an sana merhaba ve elveda diyorum.» Öyle alçak sesle söylemişti ki bu sözleri, yanlarında olduğundan sadece İsa ile Yuhanna işitebilmişlerdi.</p>

  <p class="block_17">Bir süre sustuktan sonra, Magdalena devam etti: «Sana bakıyorum, çünkü kadın erkeğin vücudundan çıktı, ama bedenini hâlâ onunkinden ayıramıyor. Ama senin, göğe bakman gerek, çünkü erkeksin, erkek Tanrı tarafından yaratılmıştı. Bu yüzden izin ver sana bakayım, yavrum.»</p>

  <p class="block_17">Bu önemli sözleri, bu «Yavrum»u o kadar alçak sesle söylemişti ki, İsa bile işitmedi. Ama kendi göğsü kabardı, kımıldadı, sanki oğlunu emzirecekti.</p>

  <p class="block_17">Kalabalıkta bir mırıltı duyuldu. Yeni sakallar gelmiş, bütün bahçeyi doldurmuştu.</p>

  <p class="block_17">«Efendimiz,» dedi Petrus, «homurdanıyorlar, sabırsızlanıyorlar.»</p>

  <p class="block_17">«Ne istiyorlar?»</p>

  <p class="block_17">«Güzel bir söz; bir mucize. Bir baksanız.»</p>

  <p class="block_17">İsa döndü. Yaklaşmakta olan, fırtınalı, çalkantılı havada, sürü sürü özlem dolu aralık ağızlar, kaygı içinde ona bakan gözler gördü. Kalabalık arasından yaşlı bir adam ilerledi. Kirpikleri düşmüştü, gözleri iki yarayı andırıyordu. İskelete benzeyen boynunda, her birinin içinde On Emir’den bir tanesi bulunan on muska asılıydı. Çatal asâsı üzerine abandı ve kapıda durdu.</p>

  <p class="block_17">«Efendimiz,» dedi; sesi yakınma ve acıyla doluydu, «yaşım yüz. Boynumda, hiçbir zaman ayırmadığım Tanrı’nın On Emri var. Emirlerin hiçbirine karşı gelmedim. Her yıl Kudüs’e giderim ve kutsal Yehova’ya birkaç kurban ederim. Mum yakarım, tatlı günnük yakarım. Geceleri uyuyacağıma mezmur okurum. Bazen yıldızlara bakarım, bazen dağlara ve beklerim, Rabbim insin de onu görebileyim diye. Bütün istediğim mükâfat budur... Yıllar geçip gitti böylece, hepsi de boşa gitti. Bir ayağım çukurda, yine de göremedim henüz. Niçin, niçin? Benim şikâyetim, büyük bir şikâyet efendimiz. Rabbimizi ne zaman göreceğim; ne zaman huzura kavuşacağım?»</p>

  <p class="block_17">Konuştukça öfkeleniyordu. Çok geçmeden elindeki çatal asayı yere vurarak bağırmaya başladı.</p>

  <p class="block_17">İsa gülümsedi. «İhtiyar,» diye cevap verdi, «bir zamanlar önemli bir kentin doğu kapısında mermerden bir taht vardı. Bu tahtta, sağ gözü kör bir kral, sol gözü kör bir kral ile iki gözü gören bir kral oturuyordu. Görmek için Tanrıyı çağırdılar, ama hepsi de dileklerini yerine getiremeden mezarı boyladılar. Krallar ölünce, ayağı çıplak, karnı aç bir dilenci gelip tahta oturdu. ‘Tanrım,’ diye fısıldadı, ‘insanların gözleri doğrudan doğruya güneşe bakmaya dayanamıyor, gözleri kamaşıveriyor. Bu durumda, nasıl olur da her şeye gücü yelen sana doğrudan doğruya bakabilirler? Acı, Rabbim; gücünü ılımlat, ihtişamını azalt da, zavallı, acı çeken ben, seni görebileyim!’ Derken iyi dinle bak ihtiyar! Tanrı bir ekmek parçası, içi soğuk su dolu bir tas, sıcak tutan bir giysi, bir kulübe, kulübenin önünde de bebeğini emziren bir kadın haline gelivermiş. Dilenci kollarını ileri doğru uzatarak mutlu mutlu gülümsemiş. ‘Benim için alçaldın böyle. Ekmek, su, sıcak bir giysi, karım ve oğlum haline geldin seni görebileyim diye. Ve gördüm. Karşında eğilir, o sevgili, bin yüzlü yüzüne taparım!’»</p>

  <p class="block_17">Herkes susuyordu. İhtiyar, yaban öküzü gibi içini çekti</p>

  <p class="block_17">ve çatal asasını ileri doğru uzatarak, kalabalık içinde kayboldu. Derken, yeni evli bir delikanlı yumruğunu kaldırarak bağırdı: «Dünyayı yakmak için elinde ateş tutuyormuşsun diyorlar; yuvalarımızı, çoluğumuzu çocuğumuzu yakacakmışsın. Bize getirdiğini ileri sürdüğün sevgi bu mu? Bu mu adalet: Ateş mi?»</p>

  <p class="block_17">İsa’nın gözleri yaşla dolmuştu. Yeni evli bu delikanlıya acıdı. Gerçekten, getirdiği adalet bu muydu: Ateş miydi? Kurtuluşa varmanın başka yolu yok muydu?</p>

  <p class="block_17">«Ne yapmamız gerektiğini bir bir söyle bize,» diye bağırdı mal sahibinin biri, derken dirsekleriyle kalabalık arasında yol açarak yaklaştı, kulakları iyi duymadığından cevabı işitmek istiyordu.</p>

  <p class="block_17">«Yüreklerinizi açın,» diye gürledi İsa, «dolaplarınızı açın, neyiniz var neyiniz yoksa yoksullar arasında paylaştırın. Rabbin günü gelmiştir! Cimriliği yüzünden bir tek somun, bir kavanoz yağ saklayan ya da küçük bir toprak parçasını son günlerimde yanımda kalsın diye elinde tutan kimse, o ekmekle, kavanozun ve toprağın boynuna asılmış, onu cehenneme sürüklediğini görecektir.»</p>

  <p class="block_17">«Kulaklarım vızıldıyor,» dedi mal sahibi. «Başım dönüyor, kusura bakmayın, gitmem gerek.»</p>

  <p class="block_17">Kudurmuş gibi, zengin köşküne vardı. «Bakın hele! Ayak takımı arasında bölüştürecekmişim varımı yoğumu. Adalet mi yani bu? Canı cehenneme hepsinin!» diye kendi kendine mırıldanarak ve lanet okuyarak söylenip durdu.</p>

  <p class="block_17">İsa, gözden kayboluncaya kadar arkasından bakakalmıştı. «Cehennemin kapısı geniştir,» dedi içini çekerek, «yol geniştir, çiçekler serpilmiştir üstüne. Ama Tanrı’nın ülkesinin kapısı dardır, yolu yokuştur. Yaşarken seçmek bizimdir, çünkü hayat özgürlük demektir. Ama ölüm geldi mi bir kez olan olmuştur artık, kurtuluş yoktur.»</p>

  <p class="block_17">«Sana inanmamı istiyorsan,» diye bağırdı koltuk değnekli biri, «bir mucize göster de, beni iyi et. Tanrı’nın ülkesine topal mı gireyim?»</p>

  <p class="block_17">«Ben de cüzzamlı olarak mı?»</p>

  <p class="block_17">«Ben de tek kolla mı?»</p>

  <p class="block_17">«Ya ben, kör olarak mı?»</p>

  <p class="block_17">Sakatlar, bir vücut halinde, ilerlediler ve meydan okurmuş gibi karşısında durdular. Kendilerini tutamayarak bağırmaya başladılar. Kör bir ihtiyar asâsını kaldırdı:</p>

  <p class="block_17">«İyileştir bizi,» diye ulur gibi bağırdı, «yoksa köyümüzden canlı çıkamazsın!»</p>

  <p class="block_17">Petrus ihtiyarın elinden çekti aldı asâsını. «Böyle hain bir ruh oldukça sende, hiçbir zaman göremezsin aydınlığı!»</p>

  <p class="block_17">Sakatlar bir araya geldiler, vahşileştiler. Havariler de vahşileşti, İsa’nın yanına geldiler. Dehşete düşen Magdalena kapıyı sürmelemek için elini uzattı, ama İsa durdurdu.</p>

  <p class="block_17">«Magdalena, bacım,» dedi «bahtsız bir kuşak bu, baştan başa bedenden yapılmış. Alışkanlıklar ve günahkâr vücutlarındaki birikmiş yağ, ruhlarını ezmekte. Etleri, kemikleri, içlerini deşip ruhlarını arıyorum, hiçbir şey bulamıyorum. Yazık ki bunların en iyi devası ateştir!»</p>

  <p class="block_17">Yığınlara döndü. Gözleri artık kurumuş ve amansızlaşmıştı.</p>

  <p class="block_17">«Ekmeden önce nasıl tarlaları yakarsak, iyi tohum yetişsin diye Tanrı da yeryüzünü yakacaktır. Dikenlere, burçaklara veya tergunlara tahammülü yoktur. Budur adaletin anlamı. Allahaısmarladık!»</p>

  <p class="block_17">Tomas’a döndü. «Çal borunu, gidiyoruz buradan!»</p>

  <p class="block_17">Asasını ileri doğru uzattı. Uyuşmuş kalmış olan halk yol. açtı, İsa geçti. Magdalena evine koştu, atkısını aldı yarı eğirilmiş yününü, ocaktaki toprak kabını ve yemi verilmemiş avludaki tavuklarını bırakıp evinin anahtarını yolunun ortasına atarak, arkasına bakmadan, bir şey söylemeden, atkısına sarılıp, Meryem’in Oğlu’nun ardından yürümeye başladı.</p>

  <p class="block_17">Kefernahum’a vardıklarında gece henüz gelmişti. Fırtına başları üstünden geçip gitmişti. Kuzey rüzgârı esmiş, fırtınayı güneye doğru sürmüştü.</p>

  <p class="block_17">«Evimizde güzel bir uyku çekeriz,» diyordu Zebedi’nin iki oğlu. «Büyüktür, herkese yer bulunur. Kampımızı orada kurarız.»</p>

  <p class="block_17">«Ya Zebedi Baba?» diye sordu Petrus gülerek. «Günahını bile vermez.»</p>

  <p class="block_17">Yuhanna kızardı. «Efendimize güvenin,» dedi. «Nefesi onu da iyileştirir, görürsünüz bakın.»</p>

  <p class="block_17">Ama İsa duymamıştı. Gözleri körlerle, topallarla, cüzzamlılarla dolu, önde gidiyordu... «Bütün ruhlara üfleyebilseydim ah,» diye düşünüyordu, «ve bağırsaydım onlara, Uyan! diye. O zaman, uyandığı takdirde, beden ruhlaşır ve iyileşirdi.»</p>

  <p class="block_17">Büyük bir piyasa şehrine girdiklerinde, Tomas, öttürmek üzere, borusunu dudakları arasına yerleştirdi. Ama İsa eliyle durdurdu. «Yapma,» dedi. «Yorgunum...» Nitekim yüzü soluktu, gözlerinin çevresindeki etler morarmıştı. Magdalena bir tas su vermek için ilk kapıyı çaldı. İsa içti, gücü yerine geldi.</p>

  <p class="block_17">«Sana bir tas su borcum olsun Magdalena,» dedi ona gülümseyerek.</p>

  <p class="block_17">Öteki kadına, Yakup’un kuyusunda karşılaştığı Samiriyeli kadına, ne dediğini hatırlıyordu.</p>

  <p class="block_17">«Sana ölümsüz sudan bir tas dolusu vereceğim karşılık olarak.»</p>

  <p class="block_17">«Bana nice önce vermiştiniz onu efendimiz,» dedi Magdalena kızararak.</p>

  <p class="block_17">Natanael’in evinin önünden geçtiler. Kapı açıktı, evin efendisi avluda, incir ağacının altında duruyordu. Elinde makas, ağacın ölü yapraklarını kesiyordu. Filipus yolculardan kendini ayırıp içeri girdi.</p>

  <p class="block_17">«Natanael,» dedi, «sana diyeceğim var. Bırak şu işini,» Eve girdi. Ardından da Natanael girip lambayı yaktı. «Lambalarını, incir ağaçlarını ve evini bırak, unut artık,» dedi Filipus ona, «bırak da gel.»</p>

  <p class="block_17">«Nereye?»</p>

  <p class="block_17">«Nereye mi? Haberi duymadın mı? Dünyanın sonu geldi. Bugün yarın, gökler yarılacak ve dünya kül olacak. Acele et de gemiye bin, kurtul sen de.»</p>

  <p class="block_17">«Ne gemisi?»</p>

  <p class="block_17">«Meryem’in oğlu, Davul’un oğlu, Nâsıralı Efendimizin bağrı. Tanrı’yla konuştuğu çölden yeni döndü. İkisi konuşmuş ve dünyanın yok edilerek kurtulmasına karar vermişler. Tanrı elini Efendimizin başına koymuş: ‘Git seç kurtulacak olanları’ demiş. ‘Yeni Nuh sensin. Bak işle, geminin anahtarı, açıp kapayabilirsin,’ ve ona altın bir anahtar vermiş. Boynunda asılı duruyor, ama insan gözü onu göremiyor.»</p>

  <p class="block_17">«Açık konuş Filipus, aklım darmadağın oldu. Ne zaman meydana geldi bütün bu mucizeler?»</p>

  <p class="block_17">«Biraz önce dedim ya, Erden Çölü’nde. Vaftizci’yi öldürdüler, ruhu bizim Efendimizin bedenine girdi. Görsen onu tanımazsın. Değişti, vahşileşti, ellerinden kıvılcımlar çıkıyor. Daha demin Kana’da, Nâsıralı yüzbaşının inmeli kızına değer değmez kız yerinden sıçrayıp oynamaya başladı. Yemin ederim ki böyle oldu, dostluğumuza yemin ederim! Zaman kaybetmeyelim. Yürü, gel haydi!»</p>

  <p class="block_17">Natanael içini çekti. «Bak Filipus, durumum öyle iyiydi ki, o kadar çok sipariş almıştım ki. Bak şu iskarpinlere, sandallara hepsi de elimden öpüyor. İşim pupa yelken gidiyordu, şimdiyse...» Bakışları bir süre çevresinde oyalandı, sevgili aletlerine, üstüne oturup da yama yaptığı tabureye baktı, bıçağına, bizlerine, mumlu ipine, tahta çivilerine... Bir daha çekti içini.</p>

  <p class="block_17">«Nasıl bırakayım bütün bunları?» diye mırıldandı.</p>

  <p class="block_17">«Üzülme, onların altından olanlarını bulursun gökte. Meleklerin altın sandallarını onarırsın, sonsuz, sayısız siparişler alırsın. Dikersin, kesersin, bir sürü işin olur. Yalnız acele et, gel de efendimize: ‘Seninleyim!’ de, o kadar. ‘Seninleyim ve nereye gidersen, ölüme kadar senin yanında olacağım’ Hepimiz böyle yemin ettik.»</p>

  <p class="block_17">«Ölüme kadar mı?» dedi ayakkabı tamircisi ürpererek. Bedeni kocamandı, ama bir değirmenci yüreği vardı.</p>

  <p class="block_17">«Canım, söz gelişi,» diye yatıştırdı onu çoban. «Biz hepimiz böyle ant içtik, ama korkma, biz ihtişama gidiyoruz, ölüme değil. Bu adam, bir insan değil, dostum. Hayır değil, İnsanın Oğlu o!»</p>

  <p class="block_17">«Aynı şey değil mi yani?»</p>

  <p class="block_17">«Aynı şey mi? Böyle söylemeye utanmıyor musun? Peygamber Daniel bölümünü kimse okumadı mı sana? İnsanın Oğlu demek Mesih demek, yani Kral demek! Pek yakında evrenin tahtına oturacak, biz de ona katılacak olanlar onuru ve serveti bölüşeceğiz. Çıplak ayakla dolaşmayacaksın artık. Altın sandallar giyeceksin ayağına, melekler bağlarını bağlamak üzere ayaklarına eğilecekler. Natanael, iyi bir anlaşma bu bence. Kaçırma fırsatı elinden. Tomas bile katıldı bize, daha ne diyeyim bilmem. Serseri iyi şeyin kokusunu aldı, sırtındaki mintanı bile çıkarıp yoksula verdi ve koşarak geldi. Sen de koşarak gel. Şimdi Zebedi’nin evinde. Haydi yürü!»</p>

  <p class="block_17">Ama Natanael bir türlü karar veremiyordu. «Bak Filipus, sonucun sorumluluğu sana ait, karışmam bak,» dedi sonunda. «Şunu da söyleyeyim; bu iş güç gelirse bırakırım ha. Çarmıha gerilmedikçe, her şeye hazırım.»</p>

  <p class="block_17">«Peki, peki,» dedi Filipus, «bu durumda ikimiz de fazla göze batmamaya çalışırız. Ben zırdeli miyim sanıyorsun?.. Tamam mı? Haydi yürü!»</p>

  <p class="block_17">«Pekâlâ, o halde, Tanrı adına!» Kapıyı kilitledi, anahtarı mintanının içine koydu, ikisi birden kol kola, Zebedi’nin evine doğru yollandılar.</p>

  <p class="block_17">İsa ile havarileri yanan ateşin önünde ısınıyorlardı, yaşlı Salome de sevinç içinde içeri girip çıkıyordu. Bütün hastalıkları yok olmuştu. Girip çıkıyor, sofrayı düzeltiyor, göklerin hâkimiyetini getirecek olan kutsal adama yardım eden oğullarıyla övünmesi bir türlü son bulmuyordu. Yuhanna annesine eğilmiş, kulağına bir şeyler fısıldıyordu. Havarilere göz atarak, ona yaz giysileri içinde ne kadar üşüdüklerini anlatıyordu. Anne gülümsedi, içeri girip sandıklarını açtı ve yünlü giysiler çıkardı. Derken çabucak, kocası gelmeden, yoldaşlar arasında bölüştürdü. Parlak beyaz yünden olan en kalınını İsa’nın omuzlarına attı. İsa dönüp ona bakarak gülümsedi.</p>

  <p class="block_17">«Tanrı senden razı olsun, Salome ana,» dedi. «Bedene dikkat etmen doğru bir şeydir. Beden, çölü geçmek için ruhun bindiği bir devedir. Bu yüzden ona bakmak gerekir, böylece o da dayanıklı olur.»</p>

  <p class="block_17">Zebedi gelip beklenmedik konuklara baktı. Şöyle bir selamlayıp bir köşeye oturdu. Bu haydutlar (öyle diyordu onlar için) hiç de hoşuna gitmiyordu. Kim çağırmıştı onları, gelip evine kurulmalarını kim söylemişti? Savruk karısı da güzel bir sofra hazırlamış bulunuyordu onlar için! Bu yeni bağnazın doğduğu güne lanet ediyordu. Oğullarının ikisini de çaldığı yetmiyordu sanki! Üstelik, bütün gün boyunca onlardan yana çıkan budala karısıyla tartışıp duruyordu. Kadın, oğulları için, iyi yaptılar diyordu. Bu adam gerçek bir peygambermiş: Kral olacakmış. Romalıları atıp İsrail’in tahtına oturacakmış. Derken efendim, Yuhanna sağına, Yakup da soluna geçecekmiş; sandallardaki balıkçılar değil, büyük beyler, büyük önemli beyler olacaklarmış! Ne diye bütün ömürlerini su</p>

  <p class="block_17">yüzünde çürüyerek geçireceklermiş?.. Gece gündüz, bu gibi sözlerle, daha başka fikirlere ihtiyar budala karısı, kafasının etini yiyor, ayağını yere vurarak bar bar bağırıyordu. Bazen dayanamıyor, karısına lanet okuyor, eline ne geçerse kırıp döküyordu; bazen ümitsizlik içinde boyun eğiyordu, çılgınlar gibi gölün kıyısında dolaşmaya gidiyordu. Sonunda kendini içkiye vermişti... Şimdi de daha neler! Bütün haydutlar evini işgal etmişlerdi. Dokuz tane kocaman ağız; aralarında bir de şu binlerce defa öpülen uzman Magdalena vardı. Masanın çevresinde çember şeklinde oturmuşlardı, ona dönüp bakmadılar bile… Ona, evin efendisine… Ne de müsaade almak zahmetinde bulundular. Demek bu durumlara da düşecekti. Kendi olsun, ataları olsun, demek bu asalaklar için çalışmışlar, kölelik etmişlerdi? Kudurdu, sıçrayarak bağırdı:</p>

  <p class="block_17">«Bir dakika beyler! Bu ev kimin evi, bana söyler misiniz, sizin mi benim mi? İki kere iki dört eder. Lütfen söyler misiniz?»</p>

  <p class="block_17">«Tanrı’nın,» diye cevap verdi Petrus, birkaç kadeh yuvarlamış, kafayı bulmuştu. «Tanrı’nın, Zebedi, haberi duymadın mı ki? Senin benim diye bir şey yok artık, her şey Tanrı’nın.»</p>

  <p class="block_17">«Musa’nın yasası...» diye başladı Zebedi, ama hız almadan daha. Petrus sözünü kesti:</p>

  <p class="block_17">«Ne dedin, ne dedin? Öyle bir şey yok artık, bitti gitti, bir daha da bekleme. Şimdi İnsanın Oğlu’nun yasası var. Anladın mı? Hepimiz kardeşiz! Yüreklerimiz genişledi, yüreklerimizle birlikte, yasa da genişledi. Şimdi bütün insanlığı kucaklamakta. Bütün dünya o Vaat edilen Ülke oldu şimdi. Sınır mınır kalmadı! Ben, karşında gördüğün şu adam, Tanrı’nın sözünü uluslara ileteceğim Zebedi. Doğru Roma’ya gideceğim, gideceğim ya, gülme, imparatoru gırtlağından yakalayıp, yere çalacağım, yerine de ben geçip oturacağım. Niye olmasın yani! Efendimizin dediği gibi, artık sizler gibi balıkçılar değiliz. Balık değil avladığımız, insan. Bizden sana öğüt: Bizi iyi ağırla, bol şarap ve yiyecek getir, çünkü günün birinde, hem pek yakında büyük efendiler olacağız. Sen bize kuru bir ekmek ver, birkaç gün içinde, fırınlar dolusu ekmek sana. Hem ne ekmekler, ne ekmekler. Ölümsüz cinsten! Yiyeceksin, yiyeceksin, bir türlü bitmeyecek.»</p>

  <p class="block_17">«Zavallıcık, daha şimdiden, seni tepe aşağı çarmıha gerilmiş görüyorum,» diye homurdandı Zebedi, yeniden köşesine büzülmüştü. Petrus’un sözlerini dinledikçe, yavaş yavaş korkmaya başlamıştı. «Dilimi tutsam daha iyi olacak galiba» diye düşünüyordu. Ne olur, ne olmaz, bilinmez ki. Dünya yuvarlaktır, döner. Bir gün, bir de bakarsın, bu çılgınlar... Dışarda kalmamak için, en iyisi temkinli hareket etmek!</p>

  <p class="block_17">Havariler sakalları ardında gülüyorlardı. Petrus’un neşelenmiş, alay etmekte olduğunu biliyorlardı pekâlâ; ama içlerinden açığa vuracak kadar sarhoş olmamalarına rağmen aynı düşünceleri dokuyorlardı gizliden gizliye... Tantana, yüksek rütbe, ipek, altın yüzükler, bol bol yiyecek ve dünyayı Yahudi topuğu altında duymak: Buydu göklerin hâkimiyeti.</p>

  <p class="block_17">Zebedi Baba bir kadeh daha yuvarlayarak cesaretlendi.</p>

  <p class="block_17">«Ya sen, Hoca Efendi,» dedi, «ağzını açmayacak mısın? Bütün bu işlere başlayan sensin, şimdi ötekiler kan ter içinde laf yetiştirirken sen orada hıyar gibi soğuk soğuk oturup duruyorsun?»</p>

  <p class="block_17">«Zebedi,» diye cevap verdi İsa, «bir zamanlar pek zengin bir adam varmış, buğdayını toplamış, bağbozumunu bitirmiş ve zeytinlerini topladıktan sonra testilerini doldurup yemiş, tıka basa karnını doyurmuş, derken, gel keyfim gel, avlusunda uzanıp yatmış. ‘Ruhum’ demiş, ‘neler var nelerin. Ye, iç, sevin!’ Ama bu sözleri söylerken gökten bir ses duyulmuş: ‘Budala, budala, bu gece ruhunu cehenneme vereceksin. Biriktirdiğin bunca mal ne işine yarayacak bakalım?’... Zebedi, kulakların var, sana söylediklerimi işitiyorsun; aklın var, ne demek istediğimi anlıyorsun. Göğün bu sesi gece gündüz tepende olsun Zebedi!»</p>

  <p class="block_17">İhtiyar mal sahibi başını önüne eğip sustu.</p>

  <p class="block_17">Tam o sırada kapı açıldı ve eşikte Filipus belirdi. Ardında da koca hantal fasulye sırığı Natanael vardı. Yüreği, aynı anda iki çan çalmıyordu artık; kararını vermişti. İsa’ya yanaştı, eğilip, ayaklarından öptü.</p>

  <p class="block_17">«Efendimiz,» dedi, «Ölüme dek seninleyim.»</p>

  <p class="block_17">İsa, kıvırcık saçlı yaban öküzü başına elini koydu. «Hoş geldin Natanael. Herkes için sandal yaparsın da kendin, böyle ayağı çıplak gezersin. Pek hoşuma gitti bu. Gel sen de!» Onu sağına oturttu ve elini bir dilim ekmekle, bir kadeh şarap tutuşturdu. «Benim olman için,» dedi, «şu bir lokma ekmekle, şu bir kadeh şarabı iç bakalım.»</p>

  <p class="block_17">Natanael ekmeği yedi, şarabı içti, birden kemiklerine ve ruhuna güç aktığını duydu. Şarap, güneş gibi yükselip zihnini kapladı. Şarap, ekmek ve ruh bir oldular.</p>

  <p class="block_17">Sanki kor kömürler üstünde oturuyordu. Konuşmak istiyordu, ama pek utangaçtı.</p>

  <p class="block_17">«Konuş, Natanael,» dedi İsa ona. «Yüreğini aç da, için yatışsın.»</p>

  <p class="block_17">«Efendimiz,» diye cevap verdi, «daima yoksul bir adam olarak yaşadığımı bilmenizi isterim; günlük kazancımı günü gününe yedim bitirdim. Yasayı incelemeye vakit bulamadım hiç. Körüm, efendimiz. Bağışlayın beni... Bunu bilmenizi istiyorum. Söyleyeceğim bu kadar, şimdi kendimi daha iyi duyuyorum.»</p>

  <p class="block_17">İsa, okşar gibi yeni aydınlığa kavuşmuş adamın sırtına değdi.</p>

  <p class="block_17">«İçini çekme, Natanael,» dedi gülerek. «İki yol var Tanrı’nın bağrına giden. Biri zihin yolu, öteki yürek yolu... Bak dinle, şu hikâyeme kulak ver:</p>

  <p class="block_17">«Bir yoksul, bir zengin, bir de ahlaksız, aynı gün ölmüşler ve aynı anda Tanrı’nın huzuruna çıkmışlar. Bunlardan hiçbiri yasayı bilmiyormuş. Tanrı kaşlarını çatmış ve yoksula. ‘Hayattayken yasayı niye okumadın?’ diye sormuş.</p>

  <p class="block_17">«‘Efendimiz,’ diye cevap vermiş, ‘yoksuldum, açtım. Karımı ve çocuklarımı besleyebilmek için gece gündüz köle gibi didinip duruyordum. Vakit bulamadım.’</p>

  <p class="block_17">«‘Sadık kulum Hillel’den daha mı yoksuldun?’ diye sormuş Tanrı öfke içinde. «‘Havraya girip de, yasaya kulak vermek için verecek parası olmadığından dama çıkmış yatmış, tepe penceresinden dinlemişti. Kar yağıyordu ama işittiği sözler onu öylesine kendinden geçirmişti ki, bunun farkına varmamıştı. Sabahleyin haham havraya girdiğinde, etrafın karanlık olduğunu görmüştü. Gözlerini kaldırarak, tepedeki pencerede bir insan vücudu fark etmişti. Dama çıkmış, karların altından Hillel’i çıkarmıştı. Kucağına alıp, onu aşağı indirmiş, ateş yakarak onu yeniden hayata kavuşturmuştu. Derken bundan böyle para vermeden içeri girip dinleyebileceğini söyledi. Hillel de bütün dünyanın duyduğu ünlü haham Hillel oldu... Buna ne dersin?’</p>

  <p class="block_17">«Ne diyebilirim ki Rabbim,’ diye mırıldandı ihtiyarcık ve ağlamaya başladı.</p>

  <p class="block_17">«Tanrı zengine dönmüş. ‘Ya sen, hayatındayken ne diye kulak vermedin yasaya?’ diye sormuş.</p>

  <p class="block_17">«‘Fazla zengindim. Bir sürü bağım bahçem, kölem ve derdim vardı. Nasıl yapabilirdim ki?’</p>

  <p class="block_17">«‘Harsom’un oğlu Eleazar’dan da mı zengindin,’ diye sözünü kesmiş Tanrı, ‘bin köyle, bin geminin kendisine miras kaldığı Eleazar’dan? Ama yasayı anlatan bir bilgenin nerede bulunacağını öğrenir öğrenmez neyi var neyi yoksa bırakıvermişti. Buna ne diyeceksin bakalım,’</p>

  <p class="block_17">«‘Ne diyebilirim ki Rabbim,’ diye mırıldandıktan sonra, zengin de ağlamaya başlamış.</p>

  <p class="block_17">«Tanrı, bu kez serseriye dönmüş. ‘Ya sen, yakışıklı delikanlım, sen niye kulak veremedin yasaya?’</p>

  <p class="block_17">«‘Çok yakışıklıydım, kadınlar peşimi bırakmıyordu. Bütün bu zevk ve eğlence içinde yasaya kulak verecek vakit bulamadım.’</p>

  <p class="block_17">«‘Yusuf’tan da mı yakışıklıydın, Putifar’ın karısının âşık olduğu Yusuf’tan? Öyle güzeldi ki, güneşe, parla güneş, parla da ben de parlayayım demiş ve yasayı açınca, harfler karşısında kapılar gibi açılmış, anlam da ışık ve alevlere bürünmüş bir halde dışarı çıkmış. Buna ne dersin peki?»</p>

  <p class="block_17">«‘Ne diyebilirim ki, Rabbim,’ diye mırıldanmış serseri, o da ağlamaya başlamış.</p>

  <p class="block_17">«Tanrı el çırparak, Hillel’i, Eleazar’ı ve Yusuf’u cennetten çağırmış. Gelince, onlara şöyle demiş: ‘Yoksulluk, zenginlik ve güzellik yüzünden yasayı okuyacak vakit bulamamış olan bu adamları yargılayın. Konuş Hillel. Yoksulu yargıla!’ «‘Rabbim,’ diye cevap vermiş Hillel, ‘nasıl mahkûm edebilirim onu? Yoksulluğun ne demek olduğunu biliyorum, açlığın ne demek olduğunu biliyorum. Bağışlanmak!’</p>

  <p class="block_17">«‘Ya sen, Eleazar?’ demiş Tanrı. ‘Zengini sana emanet!’ «‘Rabbim,’ demiş Eleazar, ‘nasıl mahkûm edebilirim onu? Zengin olmanın ne demek olduğunu biliyorum, ölüm demektir! Bağışlanması gerekir!’</p>

  <p class="block_17">«‘Ya sen, Yusuf. Sıra sende. Yakışıklı da senin!’ «‘Rabbim, nasıl mahkûm edebilirim onu? Bedenin güzelliğine hâkim olmanın ne büyük mücadele gerektirdiğini, ne müthiş bir şehitlik olduğunu biliyorum. Bağışlanmalıdır!’» İsa durdu, gülümsedi ve Natanael’e baktı. Ama ayakkabı tamircisi tedirgindi.</p>

  <p class="block_17">«Peki, Tanrı ne yapmış sonra?» diye sordu.</p>

  <p class="block_17">«Tam senin yapacağım şeyi,» diye cevap verdi İsa gülerek.</p>

  <p class="block_17">Basit ayakkabı tamircisi de güldü. «Yani kurtuldum demek!» Efendisinin iki elini de tuttu ve sımsıkı sıktı. «Efendimiz!» diye bağırdı, «Anlıyorum. Tanrı’nın bağrına iki yol gider demiştiniz, zihin yoluyla, yürek yoluydu. Yürek yolunu seçtim ve sizi buldum.»</p>

  <p class="block_17">İsa kalkıp kapıya gitti. Güçlü bir yel esmeye başlamıştı, göl kuduruyordu. Gökteki yıldızlar sayısız kum taneleriydi.</p>

  <p class="block_17">Çölü hatırladı, ürperdi ve kapıyı kapadı. «Gece, Tanrı’nın büyük bir armağanı,» dedi. «İnsanın anası, yavaşça, yumuşakça gelip sarıyor insanı. Serin elini alnına koyuyor insanın, bedeninden ve ruhundan günlük kaygıları siliyor. Kardeşlerim, gecenin kucağına kendimizi bırakmanın zamanı geldi.»</p>

  <p class="block_17">Yaşlı Salome söylediklerini duydu ve ayağa kalktı. Magdalena da iki büklüm olmuş, mutlu mutlu, sevgilisinin sesini dinlediği ocak başındaki köşeden kalktı. İki kadın hasırları serdiler ve yorgan getirdiler. Yakup avluya gitti, bir kucak dolusu zeytin kütüğü getirdi ve ateşin üstüne yığdı. Yüzü Kudüs’e doğru dönük, odanın ortasında duran İsa ellerini kaldırarak derinden gelen bir sesle akşam duasını okudu: «Kapılarını aç bize Tanrım. Gün batıyor; güneş gidiyor, güneş kayboluyor. Sonsuz kapına geliyoruz. Yakarıyoruz sana: Bağışla bizi. Yakarıyoruz sana: Acı bize. Kurtar bizi!»</p>

  <p class="block_17">«Güzel düşler gönder bize Rabbim,» diye ekledi Petrus da. «Uykumda, Rabbim, eski yeşil kayığımı göreyim, kırmızı bir yelkenle!» Fazla kaçırmıştı, pek keyifliydi.</p>

  <p class="block_17">İsa, çevresinde havariler, orta yere uzandı. Evi baştan başa kaplamışlardı. Zebedi ile karısı kendilerine yer bulamayınca dıştaki bir yapıya gittiler. Magdalena da onlarla birlikte gitti. İhtiyar homurdanıp duruyordu. Rahatı kaçmıştı. Öfkeyle karısına Magdalena duysun diye bağırdı.</p>

  <p class="block_17">«Daha neler gelecek başımıza! Bir sürü yabancı gelip bizi dışarı kovdu. Bak, ne hallere düştük!»</p>

  <p class="block_17">Ama yaşlı kadın duvara dönerek cevap vermedi.</p>

  <p class="block_17">O gece Matta yine uykusuz kaldı. Lambanın altına çömeldi, kısmen dolu olan defterini mintanının içinden çıkardı ve yazmaya koyuldu. İsa’nın Kefernahum’a nasıl girdiğini, Magdalena’nın onlara nasıl katıldığını ve Efendi tarafından söylenen meseli: Bir zamanlar zengin bir adam vardı... Yazması bitince lambayı üfleyerek söndürdü, derken o da yatıp uyudu, ama biraz ayrı durdu ötekilerden, çünkü havariler henüz alışamamışlardı soluğuna.</p>

  <p class="block_17">Petrus gözlerini kapar kapamaz uykuya dalmıştı. Birden gökten bir melek indi, şakaklarını hafifçe aralayıp, bir düş halinde içine girdi. Gölün kıyısında büyük bir kalabalık toplanmış gibiydi. Hoca da oradaydı, suda sürüklenen kırmızı yelkenli, yeşil, yepyeni bir kayığa bakıyordu hayran hayran. Pruvanın arkasında, Petrus’un göğsündeki dövme balığa benzeyen bir balık parıldıyordu. «Bu güzel kayık kimin?» diye sordu İsa. «Benim,» diye cevap verdi Petrus gururla. «Git Petrus, öteki yoldaşları al gel, sonra da suyun ortasında dolaş da cesaretini seyredeyim hayranlıkla!»</p>

  <p class="block_17">«Olur efendimiz,» dedi Petrus. Kayığım ipini aldı. Öteki yoldaşlar da içine atladılar kayığın. Güzel bir rüzgâr esiyordu kıçtan, yelken şişti ve türküler söyleyerek açık denize açıldılar.</p>

  <p class="block_17">Derken ansızın bir fırtına koptu. Kayık olduğu yerde dönüp duruyor, tekne çatlayacak gibi oluyordu. Su almaya ve batmaya başladı. Yüzükoyun güverteye düşmüş olan havarilerin iniltileri yükselmeye başlamıştı. Petrus direğe yapışmış, bağırıyordu; «Efendimiz, imdat! İmdat, Efendimiz!» derken bir de ne görsünler; zifiri karanlıkta beyazlar giyinmiş İsa sular üstünden yürüyerek kendilerine yaklaşıyor. Havariler başlarını kaldırıp ona baktılar. «Hayalet geliyor! Hayalet!» diye titremeye başladılar. «Korkmayın,» dedi İsa onlara, «benim!» Petrus cevap verdi, «sahi sen misin Efendimiz, gerçeksen sensen emret de, ben de dalgalar üstünde yürüyerek sana geleyim.»</p>

  <p class="block_17">«Gel!» diye buyurdu İsa. Petrus kayıktan atladı ve dalgalar üstünde yürümeye başladı. Ama kudurmuş denizi görünce, korkudan donakaldı. Batmaya başladı, «Efendimiz, kurtar beni,» diye haykırdı, «boğuluyorum!» İsa elini uzatarak çekti çıkardı sudan. «İnancı kıt adam,» dedi, «niye korktun? Bana güvenin yok mu senin? Bak!» Dalgalara doğru elini kaldırarak, «Yatışın!» der demez rüzgâr durdu, sular duruldu. Petrus ağlamaya başladı. Ruhu bir kez daha</p>

  <p class="block_17">sınanmış oluyordu, yine utanç içinde yukarı çıkmıştı.</p>

  <p class="block_17">Çığlık atarak uyandı. Sakalı gözyaşlarıyla ıslanmıştı. Hasırın üstüne oturup, sırtını duvara yaslayarak içini çekti. Henüz uyumamış olan Matta, duymuştu.</p>

  <p class="block_17">«Ne diye içini çektin Petrus?» diye sordu.</p>

  <p class="block_17">Bir saniye kadar duymazlıktan geldi Petrus, ağzını açmadı. Vergi toplayıcısıyla konuşmak hoşuna gitmiyordu tabii. Ama gördüğü düş boğuyordu onu, yatışmak için içinden çıkarıp atması gerekti. Matta’ya doğru sürünerek ilerledi ve ona anlatmaya başladı, anlattıkça daha bir süslüyordu hikâyesini. Matta doymak bilmeden dinliyordu, her şeyi zihnine yazıyordu. Yarın, Tanrı islerse bütün bunları defterine yazacaktı.</p>

  <p class="block_17">Petrus’un konuşması bitmişti, ama yüreği göğsü içinde, düşteki kayık gibi kalkıp iniyordu. Birden korku içinde sarsıldı.</p>

  <p class="block_17">«Sakın efendimiz gece gelip de beni sınamak için açık denize götürmüş olmasın?» dedi. «Ömrümde bu kadar canlı deniz görmemiştim, bu denli canlı kayık, elle dokunulacak derecede bu kadar korku duymamıştım. Belki de düş değildi gördüğüm... Ne dersin Matta?»</p>

  <p class="block_17">«Elbette ki düş değildi. Bu mucize gerçekten yer aldı,» diye cevap verdi Matta ve ertesi gün olup bitenleri nasıl defterine yazacağını düşünmeye başladı. Çok güç olacaktı, çünkü düş olup olmadığından tamamıyla emin değildi, gerçek olup olmadığını da kesinlikle bilmiyordu. Her ikisiydi. Mucize yer almıştı, ama burada, yeryüzünde ve denizde değil... Başka bir yerde, ama nerede?</p>

  <p class="block_17">Gözlerini kapadı, nedenini bulmak için düşünmeye başladı. Derken uyku geldi, onu da aldı götürdü.</p>

  <p class="block_17">Ertesi gün durmadan sağanak yağdı, rüzgârlar yeğin esti, balıkçılar denize çıkmadılar. Kulübelerine kapanıp ağlarını onardılar ve Zebedilerde oturan acayip konuk hakkında konuştular. Dirilmiş Vaftizci Yahya olacaktı. Celladın vuruşundan hemen sonra, Vaftizci eğilip, başını almış, yerine koyarak şimşek süratiyle kaybolmuştu. Ama Hirodes bir daha onu ele geçirmesin, boynunu bir daha vurmasın diye, gidip Nâsıralı marangozun oğlunun içine girmiş, ikisi bir olmuşlardı. Gören aklını oynatıyordu. Bir kişi miydi, iki mi? İnsanı allak bullak ediyordu. Yüzüne doğru bakacak olsanız, size gülümseyen, bayağı bir insan görüyordunuz. Biraz kımıldayacak olsanız gözlerinin biri dehşetle bakıyor, insanı yer gibi oluyordu, ötekiyse insanı kendine çekiyordu. Yaklaştınız mı başınız dönüyordu. Başınıza ne geldiğinin farkına varmadan, yurdunuzu yuvanızı, çoluğunuzu çocuğunuzu bırakıp onun ardından gidiyordunuz!</p>

  <p class="block_17">Bütün bunları duyduktan sonra, ihtiyar bir balıkçı başını salladı. «Evlenmeyenlere olur böyle şeyler,» dedi. «Bütün istedikleri dünyayı kurtarmaktır, doğruluk veya hile ile. Ersuyu beyinlerine vuruyor. Tanrı rızası için hepiniz evlenin, güçleriniz kadınlarda kaybolsun, çoluk çocuk sahibi olun, içinizi yatıştırın!»</p>

  <p class="block_17">Yunus Baba önceki akşam haberi duymuştu da, kulübesinde bekleyip durmuştu. Bu böyle devam edemez diye düşündü. Öldüm mü kaldım mı, mutlaka gelir ararlar beni oğullarım. Bütün gece beklemişti, ümitle beklemişti, derken ümidini yitirmiş, sabahleyin de evlendiğinde yaptırmış olduğu ancak önemli durumlarda giydiği kaptan çizmelerini ayağına geçirmiş yırtık pırtık bir branda bezine sarılıp yağmur altında dostu Zebedi’nin evine yollanmıştı. Kapıyı açık buldu, içeri girdi.</p>

  <p class="block_17">Ateş yanmıştı. On kadar erkekle, iki kadın bağdaş kurmuş ateşin karşısında oturuyorlardı. Kadınların birini tanıdı, yaşlı Salome idi. Ötekiyse gençti. Bir yerde görmüş olmalıydı, ama nerede olduğunu hatırlayamıyordu. Ev alaca karanlıktı. Bir an döndüklerinde ve yüzleri ateşte parıldadığında, iki oğlu Petrus ile Andreas’ı tanımıştı. Ama kimse girdiğini duymadığı için dönüp bakmamıştı ona. Boyunlar ileri doğru</p>

  <p class="block_17">uzanmış, ağızlar açık, karşıda duran birini dinliyorlardı hepsi de. Ne diyordu acaba? Yunus Baba, kulaklarını dikerek ağzını açıp dinlemeye koyuldu. Ara sıra bir söz çalınıyordu kulaklarına: «Adalet,» «Tanrı,» «Göklerin hâkimiyeti...» Aynı laflar, nicedir duyduğu sözler; Bıkmıştı artık. İnsana nasıl balık yakalayacağını söyleyeceğine, ağ nasıl onarılır, kayık nasıl kalafatlanır, insan nasıl üşümez, nasıl ıslanmaz, nasıl acıkmaz bunları öğreteceklerine burada oturmuşlar gökten söz ediyorlardı! Kahrolasıcalar, yeryüzü veya denizden söz edemezler miydi? Yunus Baba kızdı. Dönüp de kendine baksınlar diye öksürdü. Kimse dönmedi. Koca bacağını kaldırdı ve kaptan çizmesini güm diye indirdi ama boşunaydı. Hepsi de konuşan solgun adamın dudaklarına bakıp duruyorlardı.</p>

  <p class="block_17">Yüzünü çeviren sadece yaşlı Salome oldu. Ona baktı, ama görmedi. Yunus Baba ilerledi, iki oğlunun arkasına, ocağın yanı başına çömeldi. Koca elini omuzuna koyarak Petrus’u sarstı. Petrus döndü, babasını gördü, susması için parmağını dudaklarına götürerek işaret verdi, derken yeniden sanki o Yunus, kendi babası Yunus değilmiş, göreli aradan aylar geçmemiş gibi yüzünü solgun gence çevirdi. Yunus ilkin kırıldı, sonra kızdı. (Ayağını vurmaya başlayan) çizmelerini çıkardı, kaldırıp Hocanın yüzüne fırlatacaktı, o zaman belki oğullarıyla konuşabilirdi. Çizmeleri kaldırmış, hız vermek için sallamaya başlamıştı ki arkasından birinin elini tuttuğunu duydu. Döndü, Zebedi Baba idi.</p>

  <p class="block_17">«Kalk Yunus,» diye fısıldadı dostu kulağına. «Gel içeri gidelim. Zavallıcık, sana söyleyeceklerim var.»</p>

  <p class="block_17">İhtiyar balıkçı çizmelerini koltuğu altına koydu ve Zebedi’nin ardından gitti. Evin içine girdiler, Salome’nin sandığı üstüne yan yana oturdular.</p>

  <p class="block_17">«Yunus,» diye söze başladı Zebedi, sözleri ağzında geveliyordu, öfkesini yatıştırmak için fazla içmişti. «Yunus, sille yemiş arkadaşım benim, iki oğlun vardı, sil onları. Benim de iki oğlum vardı, ben sildim. Görünüşe bakılırsa babaları Tanrı’ymış onların, bu durumda ne diye burnumuzu sokuyoruz? Sen de kim oluyorsun kırçıl sakal?., der gibi bakıyorlar insana... Dünyanın sonu geldi, zavallı Yunus’um benim!</p>

  <p class="block_17">«İlkin ben de öfkelendim. Zıpkını yakalayıp kovmaya kalktım. Ama baktım ki işin çıkar yanı yok, kabuğuma döndüm, anahtarları onlara verdim. Karım da onların kafasında zavallıcık. Biraz bunadı, biliyor musun? Sakın kimseye söyleyeyim deme, işte buydu sana söylemek istediğim. Ne diye aldatalım kendimizi. İki kere iki dört eder: Yenildiğimiz, gün gibi açık!»</p>

  <p class="block_17">Yunus Baba yeniden çizmelerini ayağına geçirdi ve branda bezine sarıldı. Sonra başka bir sözü olup olmadığını anlamak için Zebedi’ye baktı. Zebedi susuyordu, Yunus kapıyı açtı, göğe baktı, yere baktı: Zifiri karanlıktı; yağmur, rüzgâr... Dudakları kımıldadı: «Yenildik,» diye homurdandı, «yenildik,» derken çamur içinde bata çıka kulübesinin yolunu tuttu.</p>

  <p class="block_17">Yunus ıkına sıkına yolda ilerlerken, Meryem’in oğlu ayalarını ateşe tutmuş, alevlerde saklanan, insanlara sıcaklık veren Tanrı’nın ruhuna dua ediyor gibiydi. Yüreği açılmıştı. Avuçlarını uzatarak konuştu:</p>

  <p class="block_17">«Yasayı ve benden önce gelen peygamberleri silmeye gelmedim. Eski buyrukları silmeye gelmedim, onları genişletmek için geldim. Musa’nın tabletlerinde: Öldürmeyeceksin! diye yazılmıştı. Ben diyorum ki, kardeşine kızan ve ona elini kaldıran, ya da ona kötü bir söz söyleyen cehennem ateşine atılacaktır. Musa’nın tabletlerinde: Zina yapmayacaksın! diye yazılmıştı. Ben diyorum ki şehvetle bir kadına bakan kimse gönlünde zina işlemiş sayılır. Kirli bakış şehvet düşkünü cehenneme sürükler...</p>

  <p class="block_17">«Yasa, ananıza babanıza saygı göstermenizi söyler; ben diyorum ki, yüreğinizi aileniz içinde hapsetmeyin. Çıksın oradan, bütün İsrail’i kucaklasın, Hermon Tepesi’nden, İdumea Çölü’ne, hatta daha ötelere: Doğuyu, batıyı, bütün evreni. Babamız Tanrı, anamız topraktır. Yarımız toprak, yarımız göktür. Ananıza babanıza saygı göstermeniz, gök ile toprağa saygı göstermeniz demektir.»</p>

  <p class="block_17">Yaşlı Salome içini çekti. «Sözlerin pek sert efendimiz, bir ana için pek sert.»</p>

  <p class="block_17">«Tanrı’nın sözü daima serttir,» dedi İsa.</p>

  <p class="block_17">«Al iki oğlumu da,» diye mırıldandı yaşlı ana, ellerini kavuşturarak. «Al onları, şenindir.»</p>

  <p class="block_17">İsa, çocukları elinden giden anneyi dinledikçe, dünyanın bütün oğullarının ve kızlarının kendi boynunda asılı olduğunu duyuyordu. Mavi muskaların boynundan sarktığı, herkesin günahını çölde gördüğü kara erkek keçiyi hatırladı. Sessizce ona iki oğul vermiş olan yaşlı Salome’ye eğildi. Sanki ona, bak, işte boynum, as oğullarını oraya, der gibiydi...</p>

  <p class="block_17">Ateşe bir avuç dolusu asma dalı attı. Alevler çevresini sardı. İsa, bir süre ateşin ıslık çalarak dalları yakışını seyretti, derken yeniden arkadaşlarına döndü:</p>

  <p class="block_17">«Anasını babasını benden daha çok seven benimle gelmeye layık değildir; oğlunu ve kızını benden daha çok seven benimle gelmeye layık değildir. Eski buyruklar bizi tutacak güçte değil artık, eski sevgiler de.»</p>

  <p class="block_17">Bir süre durduktan sonra devam etti: «İnsan bir sınırdır, toprağın bitip göğün başladığı sınır. Ama bu sınır durmadan kendini ileri götürüyor ve göğe doğru ilerliyor. Onunla birlikte Tanrı’nın buyrukları da ileri gidiyorlar. Tanrı’nın buyruklarını Musa’nın tabletlerinden alıp onları genişletiyorum, ilerletiyorum.»</p>

  <p class="block_17">«Tanrı’nın buyruğu değişiyor mu yani Efendimiz?» diye sordu Yuhanna şaşırarak...</p>

  <p class="block_17">«Hayır, sevgili Yuhanna. Ama insanın yüreği genişliyor ve Tanrı’nın buyruğundan daha fazlasını içine alabiliyor.»</p>

  <p class="block_17">«İleri o halde,» diye bağırdı Petrus ayağa sıçrayarak. «Niye oturuyoruz? Yeni buyrukları dünyaya yayalım haydi.»</p>

  <p class="block_17">«Yağmur dininceye kadar bekleyelim de ıslanmayalım,»</p>

  <p class="block_17">diye ıslık çalar gibi bir ses çıkardı Tomas alaylı alaylı.</p>

  <p class="block_17">Yahuda kızgın kızgın başını sallıyordu. «İlkin Romalıları kovmamız gerek,» dedi. «Ruhlarımız serbestliğe kavuşturmadan ilkin bedenlerimizi kurtaralım, her şey sırayla. Yapıya damdan başlamayalım. İlkin temel gelir.»</p>

  <p class="block_17">«Temel ruhtur Yahuda.»</p>

  <p class="block_17">«Temel bedendir bana göre!»</p>

  <p class="block_17">«İçimizdeki ruh değişmezse Yahuda, dışımızdaki dünya hiçbir zaman değişmez. Düşman içtedir, Romalılar içimizde, kurtuluş içimizden başlar!»</p>

  <p class="block_17">«İlkin Romalıları atacağız!» diye bağırdı yeniden boğulur gibi. «İlkin Romalıları!»</p>

  <p class="block_17">«Peki nasıl atarız?» diye sordu Natanael, tedirgin olmaya başlamış, yan yan kapıya bakıyordu. «Nasıl? Söyler misin İskariyot?»</p>

  <p class="block_17">«Devrimle! Makabileri hatırlayın! Yunanlıları kovmuşlardı. Şimdi sıra bizde, Romalıları kovmak için yeni Makabiler gerek. Sonradan, her şey yeniden elimize geçince, yoksulu zengini, haksızlığa uğrayanı, haksızlık yapanı ayarlarız.»</p>

  <p class="block_17">Kimse ağzını açmıyordu. Havariler hangi yolu seçeceklerinden emin değildi. Birbirlerine bakıp duruyorlar, bekliyorlardı. İsa düşünceli düşünceli alevlere bakıyordu... Görünen ve görünmeyen dünyalarda sadece bir şeyin var olduğunu, ruhun var olduğunu ne zaman anlayacaklardı.</p>

  <p class="block_17">Petrus kalktı. «Kusura bakmayın ama,» dedi, «bunlar karmaşık sözler, anlayamıyorum ben. Tecrübe hangisinin temel olduğunu bize gösterecektir. Bekleyelim hele, bakalım ne olacak. Efendimiz, Yeni Müjdeyi insanlara iletmek için bize müsaade et. Dönünce yeniden tartışırız bu konuyu.»</p>

  <p class="block_17">İsa başını kaldırdı ve gözlerini havarileri üstünde gezdirdi, Petrus’a, Yuhanna’ya ve Yakub’a başıyla işaret etti. İlerlediler, İsa ellerini başları üstüne koydu.</p>

  <p class="block_17">«Hayır duam sizinledir,» dedi. «Müjdeyi insanlara yayın. Korkmayın Tanrı sizi avucu içinde tutacaktır, mahvolmanıza</p>

  <p class="block_17">bırakmayacaktır. Buyruğu olmadan tek bir kırlangıç bile düşemez gökten, sizlerse nice nice kırlangıçlara bedelsiniz. Tanrı sizinle olsun! Dönmekle gecikmeyin ve boyunlarınızda binlerce ruh asılı gelesiniz. Sizler benim elçilerimsiniz.»</p>

  <p class="block_17">Üç elçi İsa’nın hayır duasını aldılar. Kapıyı açıp, fırtınaya daldılar. Her biri de başka bir yola saptı.</p>

  <p class="block_17">Günler geçiyordu. Zebedi’nin avlusu sabah doluyor, akşamları boşalıyordu. Hastası, topalı ecinniler dört bir yandan geliyordu. Kimi ağlıyor, kimi öfkeden bağırıyor ve İnsanın Oğlu’nun bir mucize yaratıp iyi etmesini istiyordu. Tanrı onu bu iş için göndermemiş miydi? Çıksaydı ya avluya!.. İsa günler boyunca bu sözleri duydukça üzülüyordu. Avluya çıkıyor, her birine dokunarak şöyle diyordu. «İki türlü mucize vardır kardeşlerim, bedenin mucizeleriyle ruhun mucizeleri. Sadece ruhun mucizelerine inanın. Tövbe edin ve ruhlarınızı arıtın, ruhlarınız temizlendi mi bir kez, bedenleriniz de temizlenmiş demektir. Ruh bir ağaçtır. Hastalık, sağlık, cennet ve cehennem onun meyvalarıdır.»</p>

  <p class="block_17">Çoğu inanıyordu bu sözlere, inanır inanmaz da kanlarının uyanıp, uyuşuk bedenlerinde dolaştığım duyuyorlardı... Koltuk değneklerini atarak dans etmeye başlıyorlardı. Bazıları da İsa sönük gözlerine değer değmez, ışığın, parmakları ucundan aktığını duyuyorlardı. Göz kapaklarını kaldırıyorlar ve sevinçten haykırıyorlardı, dünyayı görüyorlardı böylece!</p>

  <p class="block_17">Matta, tüy kalemi elinde, gözleri ve kulakları açık, bekliyordu. Tek bir sözün bile kaybolmasını istemiyor, her şeyi topluyor ve kâğıda aktarıyordu. Böylece yavaş yavaş, günden güne İncil, Müjde meydana geliyordu. Kökleniyor, dallanıyor, meyve vermek, doğanları ve doğacakları beslemek üzere bir ağaç halini alıyordu. Matta, Kitabı Mukaddes’i ezbere bilirdi. Hocanın söyledikleri ve yaptığı işlerin, çağlarca önce başka peygamberlerin sözlerine nasıl uyduğunu görüyordu; ara sıra, kehanetlerle İsa’nın hayatının uymaması, insanın zihninin, kutsal metnin gizli anlamını anlamaya şevk göstermemesindendi. Tanrı’nın sözünün yedi kat anlamı vardı, Matta da uyuşmayan unsurların hangi katta eşlerini bulabileceğini araştırmak için çabalıyordu. Bazı şeyleri zorla uygun düşürse dahi, Tanrı bağışlar diyordu! Bağışlamakta da yetinmezdi, çünkü böyle olmasını istiyordu. Matta tüy kalemini ne zaman eline alsa, melek geliyor ve ne yazacağını kulağına söylemiyor muydu?</p>

  <p class="block_17">Bugün, ilk kez olmak üzere, Matta nereden başlayacağını ve İsa’nın hayatıyla sözlerinin nasıl ele alınması gerektiğini anlamış bulunuyordu. İlkin nerede doğduğunu, anasını, babasını, atalarının kim olduklarını, on dört kuşak geri giderek yazdı. Nâsıralı yoksul bir ana babaya Marangoz Yusuf ve Yoakim ile Anna’nın kızı Meryem’e verilmişti çocuk... Matta tüy kalemini aldı, zihnini aydınlatması ve güç kuvvet vermesi için sessizce Tanrı’ya yalvardı. Ama güzel bir yazıyla, sayfaya ilk sözleri yazmaya başlar başlamaz, parmaklan katıldı. Melek onu yakalamıştı. Havada öfkeli kanat çırpışları duymuş, şu sözler de kulağına çınlamıştı: «Yusuf’un oğlu değil o! Peygamber İsa’ya ne der: «Bakın, bakire birinin rahmine bir çocuk düşecek ve bir oğul doğuracak.»... Yaz: Meryem bakireydi. Başmelek Cebrail, herhangi bir erkek eli değmeden eve indi ve ona dokunarak: «Selam Meryem, Rab bütün esirgeyiciliğiyle seninledir!» der demez rahmi meyve verdi... Duydun mu? Böyle yazacaksın sen de. Hem Nâsıra’ da değil: Hayır, Nasıra’da doğmamıştı. Peygamber Mikail’i unutma: «Ve sen Beytlehem, Yahudiye’deki binlercesinin arasında küçüksen de İsrail’in yöneticisi olacak O kimse, kötü tâ eski zamanlara, eziyete giden O kimse senden çıkacaktır»... Bu bakımdan İsa Beytlehem’de doğmuştu ve bir ahırda dünyaya gelmişti. Şaşmaz mezmur ne der: «Kuzuların meme emdiği ahırdan aldı onu, Yakup’un sürüsünün çobanı yapmak için. Niye durdun? Elin serbest, yaz!» Ama Matta kızmıştı. Sağındaki görünmeyen kanatlara döndü, yavaş yavaş homurdandı, uyuyan havariler duymasın diye: «Doğru değil.</p>

  <p class="block_17">Yazmak istemiyorum, yazmayacağım!» Havada alaylı bir kahkaha duydu, bir ses şöyle diyordu: «Doğruyu yanlışı nasıl anlarsın sen, sen ki bir avuç toprak! Yedi katı vardır hakikatin. En üste Tanrı’nın hakikati vardır ki insanların hakikatine hiçbir bakımdan benzemez. İşte bu hakikati bağırıyorum kulağına, ey İncil Vaizi Matta... Yaz: ‘Ve üç müneccim büyük bir yıldızı izleyerek gelip bebeğe secde ettiler...’»</p>

  <p class="block_17">Matta’nın alnından ter fışkırıyordu. «Yazmıyorum! Yazmıyorum!» diye bağırdı, ama eli sayfa üstünde gidip geliyor, yazıyordu.</p>

  <p class="block_17">İsa, Matta’nın çabalamasını uykusunda duymuş, gözlerini açmıştı. İki büklüm lamba altında oturmuş, gıcırdayan kamış kalemin kırılacak gibi sayfa üzerinde gidip geldiğini gördü.</p>

  <p class="block_17">«Matta, kardeşim,» dedi ona sakince, «niye inildiyorsun? Kimdir üzerindeki?»</p>

  <p class="block_17">«Sorma efendimiz,» diye cevap verdi; kalemi hâlâ üstünde gidip geliyordu. «Acele yazmam gerek. Sen yat uyu.»</p>

  <p class="block_17">İsa, Tanrı’nın üzerinde olabileceğini duydu. Kutsal huzuru tedirgin etmemek için gözlerini yeniden kapadı.</p>

  <p class="block_17">Günler, geceler gelip geçtiler. Aylar doğup battılar. Yağmur, soğuk, ocakta ateş sürüp gitti; azizler, yaşlı Salome’nin evinde nöbet beklediler... Kefernahum’un yoksulu ve acılı kişileri yeni avutucunun sözlerini dinlemek üzere günlük işlerinden sonra geliyorlardı. Yoksullar, dertler çoktu, sefil kulübelerine zengin ve avutulmuş dönüyorlardı. Bağlarını, kayıklarını ve sevinçlerini topraktan alıp göğe dikiyordu; göğün, yeryüzünden nasıl daha güvenilecek olduğunu anlatıyordu onlara. Bahtsızların yürekleri sabır ve ümitle doluyordu. Zebedi’nin vahşi yüreği bile ehlileşiyordu. Yavaş yavaş İsa’nın sözleri ona da işlemeye, zihnini sarhoş yapmaya başlamıştı. Bu dünya inceliyor ve başı üstünde sonsuzluk ve kaybolmaz servetten meydana gelmiş yeni bir dünya yüzüyordu. Bu acayip yeni dünyada Zebedi ile oğulları ve yaşlı Salome, hatta beş kayığı ile içi dolu sandıkları sonsuzca yaşıyorlardı. Bu beklenmedik konukların gece gündüz evinde kalmaları, masalarında oturmaları karşısında, en iyisi homurdanmamak gerekti. Karşılığını görecekti bütün bunların.</p>

  <p class="block_17">Kışın ortasında güneşle donanmış durgun günler geldi. Güneş parladı, yeryüzünün çıplak kemiklerini ısıttı ve Zebedi’nin avlusundaki badem ağacını aldattı: Ağaç ilkbaharın gelmiş olduğunu sanıp goncalanmaya başladı. Dere kuşları bu sıcak, esirgeyici günleri bekliyorlardı, çünkü yumurtalarını kayalara bırakmak istiyorlardı. Tanrı’nın kuşlarının hepsi de ilkbaharda yavru çıkarır, ama dere kuşu kışın ortasında yapar bu işi. Tanrı onlara acımıştı, sırf onlar için güneşin kış</p>

  <p class="block_17">ortasında günlerce parlamasını buyurmuştu. Sevinç içinde, bu su kuşları Genasaret’in kayaları ve ılık suları üstünde uçuyorlar, sözünde bir kez daha durduğu için cıvıldayarak Tanrı’ya şükrediyorlardı.</p>

  <p class="block_17">Bu hoş günlerde geri kalan havariler balıkçı kayıklarına ve çevre köylere uzanmışlar, onlar da kanatlanmak istiyorlardı. Filipus ile Natanael dostları köylüler ve çiftçilerle buluşup Tanrı’nın sözünü onlara iletmek için yola çıktılar. Andreas ile Tomas da balıkçıları ele geçirmek için göle doğru gittiler. Ele avuca sığmaz Yahuda kendi başına dağlara çıktı, öfkesinin bedeninden süzülüp çıkmasını istiyordu. Efendisinin davranışlarının çoğu hoşuna gitmişti gitmesine, ama bazı şeyler de vardı ki, bir türlü sindiremiyordu içine. Bazen İsa’nın ağzından vahşi Vaftizci gürlüyordu, ama bazen o eski marangozun oğlu yine meliyordu: Sevin! Sevin! diye... Ne sevgisiydi, ey kâhin? Kimi sevecektin ki? Dünya kangren olmuştu, neştere ihtiyacı vardı, böyle düşünüyordu!</p>

  <p class="block_17">Evde kalan, bir Matta olmuştu. Ayrılmak istemiyordu, Hoca konuşurdu ola ki, Matta, İsa’nın sözlerinin yel tarafından alıp götürülmesini istemiyordu: Bir de bakarsınız bir mucize yapabilirdi? Matta’nın onu anlatması için gözleriyle görmesi gerekti. Sonra nereye gidebilir, kiminle konuşabilirdi ki? Kimse ona yaklaşmazdı, çünkü vaktiyle vergi toplayıcılığı yapmıştı. Böylece evde kaldı ve köşesinden, gizli gizli avluda goncalanan badem ağacı altındaki İsa’ya bakmaya başladı. Ayak ucunda Magdalena vardı, sessiz sessiz bir şeyler söylüyordu ona. Matta bir tek kelime yakalarım diye koca kulağını dikti, ama boşunaydı. Bütün görebildiği İsa’nın acıklı ifadeli yüzü ile ikide bir Magdalena’nın saçlarına dokunan eliydi.</p>

  <p class="block_17">Sebt günüydü, hacılar uzak köylerden, Taberiye’den çiftçiler, Genasaret’ten, balıkçılar, dağlardan çobanlar, sabahın erken saatinde yola çıkmışlar, yeni peygamberin cennet, cehennem, zavallı insanlık ve Tanrı’nın esirgeyiciliği üstüne</p>

  <p class="block_17">konuşmasını dinlemeye geliyorlardı. Gidip onu alacaklar, ─güneş pırıl pırıldı eşsiz bir gündü─ yeşil yamaca götürecekler, kendileri de sıcak çimenlerin üstüne yayılıp onu dinleyeceklerdi; kim bilir belki de ilkbahar çimenleri üstünde tatlı tatlı uyurlardı da… Böylece kapı kapalı olduğundan, sokakta toplanıp, hocanın dışarı çıkması için seslendiler.</p>

  <p class="block_17">«Magdalena bacım,» dedi İsa, «dinle bak, halk beni almaya geldi.»</p>

  <p class="block_17">Ama efendisinin gözlerine dalmış bulunan Magdalena işitmemişti sözlerini. Kendisine deminden beri söylediklerinden hiçbir şey işitmemişti. Sadece sesinin tatlılığı ile kıvanç duymuştu, yetmişti o ses, her şeyi söylemişti ona, O bir erkek değildi, sözlerine ihtiyacı yoktu. Bir keresinde İsa’ya şöyle demişti: «Efendimiz, bana niçin gelecek hayattan söz ediyorsun? Biz erkek değiliz, başka, sonsuz bir hayat ihtiyacı duymayız, kadınız biz, bizler için erkeklerle geçirdiğimiz bir an sonsuz cennettir, sevdiğimiz erkekten uzak bir an ise, sonsuz cehennem. Biz bu yeryüzünde sonsuzluğu yaşıyoruz.»</p>

  <p class="block_17">«Magdalena, bacım,» dedi yine İsa ona. «Halk beni istiyor. Gitmeliyim.» Kalktı, kapıyı açtı. Yol, ateşli gözler ve bağıran ağızlar, ellerini uzatan, inildeyen hastalarla doluydu... Magdalena kapıda göründü, bağırmamak için eliyle ağzını kapattı. «Halk yabani hayvanlardır, vahşi kana susamış hayvanlar, onu yutacaklar,» diye mırıldandı, onun, başa geçmiş sakin sakin yürüdüğünü, arkasından da haykırarak giden halkı görünce...</p>

  <p class="block_17">İsa, gölün üstünden yükselen dağa doğru uzun adımlarla ilerledi, bir zamanlar üstüne çıkıp, yığınlara doğru, kollarını açtığı dağdı bu, «Sevin! Sevin!» diye bağırmıştı. Ama o günden bu güne, zihni haşinleşmişti. Çöl yüreğini sertleştirmişti; hâlâ Vaftizci’nin yakıcı dudaklarını duyuyordu. Kehanetler parlayıp sönüyordu içinde, Tanrısal, insandışı bağırışlar canlanıyor ve Tanrı’nın kızları Cüzzam, Çılgınlık ve Ateşin, gökleri yırtarak indiğini görüyordu.</p>

  <p class="block_17">Tepenin doruğuna varınca, ağzını açtığında, eski peygamber, içinden sıçrayarak şöyle bağırmaya başladı:</p>

  <p class="block_17">«‘Korkunç ordu dünyanın öteki ucundan böğürerek geliyor, müthiş ve hızlı olarak geliyor. Savaşçıların hiçbirinin yorgunluktan topalladığı yok, hiçbiri uykulu değil, aralarında uyuyan da yok. Gevşek tek bir kemer, çözülmüş bir tek ayakkabı bağı yok. Mızraklar sivri, yaylar gergin: At nalları sert taştan, araba tekerlekleri fırtınadan. Dişi arslanlar gibi kükrüyor. Yakaladığını dişleriyle havaya kaldırıyor, kimse kurtaramaz artık onu!’»</p>

  <p class="block_17">«Ne ordusudur bu?» diye bağırdı bir ihtiyar, beyaz saçları diken diken olmuştu.</p>

  <p class="block_17">«Ne ordusudur bu? diye soruyorsunuz, sağırlar, körler, budalalar!» İsa elini göğe kaldırdı. «Tanrı’nın ordusudur, bre sefiller! Uzaktan bakıldığında, Tanrının savaşçıları melekler gibi görünür, ama yukarda alevlere yakındır. Ben kendim, şimdi üstünde durduğum şu kaya üzerinde, geçen yaz melek olduklarını sanmıştım, sanmıştım da bağırmıştım: Sevin! Sevin! diye. Ama Çöl Tanrısı şimdi gözlerimi açmış bulunuyor. Gördüm artık. Alevdir onlar! ‘Sizlere artık tahammül edemiyorum’ diye bağırıyor Tanrı, ‘İniyorum!’ Kudüs’te, Roma’da iniltiler, dağlarda mezarlarda iniltiler duyuluyor hep. Toprak, çocukları için ağlıyor. Tanrı’nın melekleri, yanıp kavrulan toprağa iniyorlar, fenerleriyle Roma’nın, Kudüs’ün nerede olduğunu araştırıyorlar. Parmakları arasında kül oluveriyor, kokluyorlar... Roma herhalde bu olacak, şu da Kudüs, diyorlar ve küllerini rüzgâra savuruyorlar.»</p>

  <p class="block_17">«Kurtuluş yok mu?» diye seslendi genç bir anne, bebeğini bağrına bastırarak. «Yani benim ve oğlum için.»</p>

  <p class="block_17">«Var!» diye cevap verdi İsa. «Her selde Tanrı bir gemi yapar ve onu gelecekteki dünyanın mayasına bırakır. Anahtarı bende!»</p>

  <p class="block_17">«Maya olarak kim kurtulacak? Kimi kurtaracaksın? Henüz vakit var mı bizler için?» diye bağırdı ihtiyar bir erkek, alt çenesi titreyerek.</p>

  <p class="block_17">«Evren önümden geçiyor ve ben seçiyorum. Bir yanda, bütün fazla yiyip içenler, fazla öpüşenler. Öte yanda, dünyanın açları ve boyunduruk altında olanları var. Açlıktan ölenleri ve baskı altında olanları seçiyorum. Yeni Kudüs’ü üzerlerine kuracağım taşlar bunlar.»</p>

  <p class="block_17">«Yeni Kudüs’ü mü?» diye bağırdı halk, gözleri parıldayarak.</p>

  <p class="block_17">«Evet Yeni Kudüs’ü, Tanrı bana sırrını verinceye kadar ben de bilmiyordum. Sevgi ancak alevlerden sonra gelebilir. Çünkü bu dünya kül olacaktır, Tanrı sonradan yeni bağını üstüne kuracaktır. Külden daha iyi gübre olamaz!»</p>

  <p class="block_17">«Külden daha iyi gübre olamaz!» dedi kendisininkine benzeyen, yalnız biraz daha derinden gelen, daha mutlu, sevinç dolu boğuk bir ses. İsa şaşkın, dönünce, Yahuda’yı gördü. Korktu, çünkü Kızılsakal’ın yüzünde, sanki gelen alevler üzerine düşmüş gibi şimşekler çakıyordu. Yahuda ileri atılıp İsa’nın ellerine yapıştı.</p>

  <p class="block_17">«Efendimiz,» diye fısıldadı beklenmedik bir yumuşaklıkla, «Efendim benim...</p>

  <p class="block_17">Yahuda ömründe böyle yumuşak konuşmamıştı kimseyle. Utandı. Eğilerek, bir şey soruyormuş gibi yaptı, ne sorduğunu kendi de bilmiyordu; derken minnacık, turfanda bir gelincik çiçeği bulup kopardı.</p>

  <p class="block_17">Akşamleyin, İsa dönüp bir kez daha ocak başındaki sandalyesine oturarak ateşe bakmaya başladığında, birden içindeki Tanrı’nın acele etmekte olduğunu, artık beklemesine dayanamadığını duydu. Üzüntü, öfke ve utanç onu eziyordu. Bugün bir kez daha konuşmuş ve alevleri halkın üstüne savurmuştu. Basit balıkçılar ve çiftçiler bir an korkmuşlar, ama hemen eski hallerini alıp durulmuşlardı. Bütün bu tehditler onlara peri masalı gibi geliyordu, çoğu sesini ninni gibi dinlemiş, sıcak çimenler üstünde uyuyakalmıştı.</p>

  <p class="block_17">Tedirgin bir halde, sessiz sessiz ateşi seyrediyordu. Magdalena köşede durmuş, ona bakıyordu. Konuşmak istiyordu, ama göze alamıyordu. Bazen bir kadının sözleri erkeğe sevinç verir, bazen de öfke. Magdalena bunu bildiği için susuyordu.</p>

  <p class="block_17">Çıt çıkmıyordu. Ev balık ve biberiye kokuyordu. Avluya açılan pencere açıktı. Yakın bir yerde muşmula ağacı çiçek açmış olmalıydı, çünkü tatlı, biberi andıran kokusu akşam meltemiyle içeri gitmişti.</p>

  <p class="block_17">İsa kalkıp pencereyi kapadı. Bütün bu ilkbahar kokuları insanı ayartmak için bire birdi; ruhun havasına uymazdı. Gitmenin ve kendine uygun havayı bulmanın zamanıydı. Tanrı acele ediyordu.</p>

  <p class="block_17">Kapı açıldı. Yahuda içeri girip, mavi gözlerini acele acele odada gezdirdi. Hocanın gözlerinin ateşe takılı olduğunu gördü; uzun butlu Magdalena’yı, uyuyakalmış horlayan Zebedi’yi ve lambanın altında yazıp çizen ve kâğıdını mürekkep lekeleriyle dolduran yazıcıyı gördü... Başını salladı. Bu muydu büyük savaşları? Bu şekilde mi dünyayı fethe çıkacaklardı? Bir kâhin, bir kâtip, namusundan şüphe edilen bir kadın, birkaç balıkçı, bir ayakkabı tamircisi, bir seyyar satıcı, hepsi de Kefernahum’da, yan gelmiş, yatıyorlar! Bir köşeye büzülüp kaldı. Yaşlı Salome sofrayı kurmuş bulunuyordu.</p>

  <p class="block_17">«Aç değilim,» diye homurdandı, «uykum var,» gözlerini kapadı, nerdeyse yemeye oturacak olanları görmek istemiyordu. Kapıdan bir pervane girdi, lambanın alevleri çevresinde kanat çırptı, bir an için gidip İsa’nın saçlarında oynadı, derken odayı çepeçevre dolaşmaya başladı.</p>

  <p class="block_17">«Bir konuk geliyor,» dedi Yaşlı Salome. «Sevinçle karşılayacağız onu.»</p>

  <p class="block_17">İsa ekmeği kutsadı, bölüştürdü ve yemeye başladı. Herkes susuyordu. Yemek için uyanmış olan Zebedi Baba bu kadar sessizlikten boğulur gibi oldu. Artık dayanamıyordu.</p>

  <p class="block_17">«Konuşsanıza çocuklar!» dedi, yumruğunu güm diye masanın üstüne indirerek. «Ne oldu yani? Cenaze evinde miyiz ne? Duymadınız mı: Üç dört kişi oturur, yer de, Tanrı’dan söz etmezse, cenaze yemeğinde olsunlar daha iyi. Nâsıralı ihtiyar haham, Tanrı selamet versin, bir keresinde bana böyle demişti, hâlâ hatırlarım. Böyle işte, konuş Meryem’in oğlu. Tanrıyı yeniden evime getir! Kusuruma bakma, sana Meryem’in oğlu diyorum, çünkü hâlâ ne diyeceğimi bilemiyorum sana. Kimi sana marangozun oğlu diyor, kimi Davut’un oğlu, kimi Tanrı’nın, kimiyse İnsanın Oğlu diyor. Kim ne diyeceğini bilemiyor. Dünyanın henüz karar veremediği belli.»</p>

  <p class="block_17">«Zebedi Baba,» diye cevap verdi İsa, «Tanrı’nın tahtı çevresinde sayısız ordular dolaşıyor. Sesleri gümüşlen, altından akarsu gibi duru ve Tanrı’yı ululuyorlar, ama uzaktan. Hiçbir melek yanına gidemiyor, biri hariç olmak üzere.»</p>

  <p class="block_17">«Hangisi o?» diye sordu Zebedi, mahmur gözlerini ardına kadar açarak.</p>

  <p class="block_17">«Sessizlik meleği,» diye cevap verdi İsa ve başka söz söylemedi.</p>

  <p class="block_17">Evin efendisi boğuluyordu, kadehini şarapla doldurdu, bir yudumda gönderdi.</p>

  <p class="block_17">Bu konuğun sevinç öldüren biri olduğuna şüphe yok, dedi kendi kendine. İnsan masada arslanla oturmuş gibi sanki... Bu fikir aklına gelir gelmez, ürktü ve ayağa kalktı.</p>

  <p class="block_17">«Gidip Yunus Babayı bulayım da şöyle açık insanlar gibi konuşalım,» dedi kapıya doğru giderek. Tam o sırada ana avluda hafif ayak sesleri duyuldu.</p>

  <p class="block_17">«Bakın, konuğumuz geldi işte.» dedi yaşlı Salome ayağa kalkarak. Hepsi de dönüp baktılar. Eşikte ihtiyar Nâsıralı haham vardı.</p>

  <p class="block_17">Ne kadar yaşlanmıştı, eriyip süzülmüştü! Güneşten yanmış posta sarılı birkaç kemik uçmasın diye ruhun tutunacağı bir nesne, o kadar. Son zamanlarda haham uyuyamaz olmuştu. Bazen sabaha karşı gerçekten uyuduğunda sık sık tuhaf bir düş görüyordu: Melekler, alevler... Kudüs’ü de acele Sion Tepesi’ne tırmanmış yaralı, uluyan bir hayvan gibi görünüyordu. Geçenlerde yine sabaha karşı o düşü yeniden görmüş, sabrı tükenmişti. Sıçramış, evden ayrılmış, tarlalara varmış, Esdrelon Ovası’nı aşmıştı. Tanrı uğrağı Karmel, önünde yükseliyordu. İlyas Peygamber mutlaka doruğunda olmalıydı. Hahamı ileri sürükleyen ve tırmanması için güç veren o olmalıydı. Yaşlı adam doruğa vardığında güneş batmıştı. Kutsal dorukta üç dik kayanın, kurban yeri olduğunu biliyordu, çevresinde de kurbanların kemikleri ve boynuzları vardı. Ama yaklaşıp da gözlerini kaldırınca bir çığlık attı: Kemikler yoktu! Bu akşam dev vücutlu üç adam dorukta duruyordu. Hepsi de kar gibi beyazlar giyinmişlerdi, yüzleriyse nurdandı. Ortada Meryem’in oğlu İsa vardı, solunda İlyas Peygamber avuçlar içinde yanan kömür tutuyor, sağındaysa kıvrım kıvrım boynuzları olan ve ateşten harflerle yazılı iki tablet tutan Musa vardı... Haham, yüzü koyun yere kapandı. «Adonay! Adonay!» diye fısıldadı titreyerek. İlyas ile Musa’nın ölmemiş olduğunu biliyordu ve Rabbin o korkunç gününde yeryüzünde yeniden belireceklerini biliyordu. Dünyanın sonunun geldiğinin bir belgesiydi bu. Belirmişlerdi işte, karşısında duruyorlardı. Haham korku içinde sarsılıyordu. Bakmak için gözlerini kaldırdı... Üç dev büyüklüğünde, güneşe belenmiş kaya, alaca karanlıkta parıldıyordu.</p>

  <p class="block_17">Haham, Kutsal Yazıları nice yıllardır okurdu, nice yıllardır Yehova’nın soluğunu teneffüs etmişti. Görünenin ve görünmeyenin ardından Tanrı’nın gizli anlamını nasıl bulmak gerektiğini bildirdi, şimdiyse anlıyordu. Asasını yerden kaldırdı, iskelet yığını halindeki vücudu nereden buldu o gücü bilinmez, Nasıra’ya doğru yola çıktı, oradan Kana’ya, Magdala’ya, Kefernahum’a, her yere uzandı Meryem’in oğlunu bulmak için. Yahudiye Çölü’nden döndüğünü duymuştu, şimdi Galile boyunca izinden giderken, balıkçılarla çiftçilerin, yeni peygamberin hikâyesini kafasında yazmaya başlamıştı: Yaptığı mucizeleri, söylediği sözleri, üzerinde durduğu taşı, sonradan o taşın nasıl birden çiçeklendiğini duydu...</p>

  <p class="block_17">Yolda karşısına çıkan yaşlı bir adama sordu. Yaşlı adam ellerini göğe kaldırdı. «Kördüm. Göz kapaklarıma dokundu, nura kavuştum. Kimseye bir şey söyleme dediyse de köy köy dolaşıyorum, herkese anlatıyorum.»</p>

  <p class="block_17">«Şimdi nerededir, bilir misin ihtiyar?»</p>

  <p class="block_17">«Kefernahum’da Zebedi’nin evinde bırakmıştım. Göğe çıkmadan, acele git bul.»</p>

  <p class="block_17">İhtiyar haham acele ediyordu, gece inmişti, karanlıkta Zebedi’nin evini bulu, içeri girmişti. Yaşlı Salome karşılamak üzere ayağa kalktı.</p>

  <p class="block_17">«Salome,» dedi ihtiyar haham, eşikten atlayarak, «eviniz kutlu olsun, İbrahim’in, İshak’ın serveti, sahiplerinin olsun.»</p>

  <p class="block_17">Döndüğünde İsa’nın manzarası gözlerini kamaştırmıştı.</p>

  <p class="block_17">«Başımın üstünden bir sürü kuş geçti, bana senden haber etti,» dedi. «Yavrum, tutmuş olduğun yol pek çetin ve alabildiğine uzun. Tanrı yardımcın olsun!»</p>

  <p class="block_17">«Âmin!» diye cevap verdi İsa pes bir sesle.</p>

  <p class="block_17">Yaşlı Zebedi elini göğsüne götürdü ve konuğu selamladı. «Hangi rüzgâr attı seni evime Peder?» dedi.</p>

  <p class="block_17">Ama haham belki de duymamıştı, cevap vermeden ocağın başına oturdu. Yorgundu, üşüyordu, açtı, ama yemeğe gönlü yoktu. Önünde iki ya da üç yol uzanıyordu, hangisini tutacağını da bilemiyordu. Ne diye yola çıkıp gelmişti? Görüntüsünü İsa’ya açmak için. Peki ya o görüntü Tanrı’dan gelmiyor idiyse? Haham, ayartıcının Tanrı’nın kılığına bürünüp insanları aldattığını pekâlâ biliyordu. Görmüş olduğunu İsa’ya açıklayacak olsa küstahlık cini ruhunu eline geçirebilirdi, o zaman İsa mahvolurdu, sorumlusu da haham olurdu. Sırrını saklasa da, o nereye gidiyorsa peşinden mi gitseydi? Ama doğru olur muydu, Nâsıralı hahamın, bu en cüretli devrimcinin, yeni bir yasa getireceğini söyleyerek böbürlenen birinin ardından gitmek olur muydu? Daha yolda gelirken, İsa’nın yasaya karşı gelen bir sözü Kana’da karışıklık yaratmamış mıydı? Güya kutsal Sebt günü tarlalara gitmişti de hendekleri temizleyen ve bahçesini sulayan bir adam görmüştü. «Adam,» demişti, «ne yaptığını biliyorsan, sevince boğulasın, bilmiyorsan lanet olsun sana, çünkü yasaya karşı geliyorsun.» Yaşlı haham bunu duyunca tedirgin olmuştu. Bu başkaldıran, tehlikeli biri diye düşünmüştü. Aman dikkat Simun, yoksa cehennemlik olursun, hem bu yaşta!</p>

  <p class="block_17">İsa gelip yanına oturdu. Yahuda yerde yatıyordu; gözleri kapalıydı. Matta lambanın altındaki yerini almış, elinde kamış kalem, bekliyordu. Ama İsa konuşmuyordu. Ateşin odunu yutuşunu seyrediyor, yanındaki hahamın hâlâ yolda yürüyormuş gibi oflayıp pofladığını duyuyordu.</p>

  <p class="block_17">Bu arada yaşlı Salome haham için bir yatak sermiş bulunuyordu. İhtiyardı, yumuşak bir döşekle yastık gerekti onun için. Yatağı başına, gece susarsa içsin diye, ufak bir testi de su koydu. Yaşlı Zebedi, ihtiyar konuğun kendisi için gelmemiş olduğunu anladı. Değneğini alarak yeniden bir insan soluğu duymak üzere Yunus Baba’yı bulmaya gitti. Evi arslanlarla dolmuştu. İsa ile haham yalnız kalsınlar diye, Magdalena ile Salome iç odalara çekildiler... Sanki iki erkek önemli şeyler üstüne konuşacakmış gibi gelmişti onlara.</p>

  <p class="block_17">Ama İsa ile haham konuşmuyorlardı. Sözlerin insan yüreğini boşaltamayacağını, yatıştırmayacağını ikisi de biliyordu. Sadece sessizlik bu işi başarabilirdi, onlar da sessiz duruyorlardı. Saatler gelip geçiyordu. Matta, elinde kalem, uyuyakaldı; Zebedi konuşmaya doyup geldi, karısının yanına uzandı. Gece yarısıydı. Haham da sessizliğe doymuştu. Kalktı.</p>

  <p class="block_17">«Bu gece çok şey söyledik, İsa,» diye fısıldadı. «Yarın konuşmamıza yeniden devam ederiz!» Dizleri titreyerek yatağına doğru gitti.</p>

  <p class="block_17">Güneş doğdu, gökte yükseldi. Nerdeyse öğle olacaktı, ama haham hâlâ gözlerini açmamıştı. İsa balıkçılarla konuşmak üzere göl kıyısına gitmişti. Yunus’un kayığına binmiş, balık tutmasına yardım etmişti. Yahuda başıboş dolaşıp duruyordu, çoban köpeği gibi yapayalnızdı.</p>

  <p class="block_17">Yaşlı Salome soluk alıp almadığını anlamak için ihtiyar</p>

  <p class="block_17">hahamın üslüne eğildi. Alıyordu. «Tanrı’ya hamdolsun, canlı» diye mırıldandı. Tam gitmek üzereyken yaşlı haham gözlerini açtı, üzerine eğildiğini gördü, anladı ve gülümsedi:</p>

  <p class="block_17">«Korkma, Salome,» dedi. «Ölmedim, henüz ölemem.»</p>

  <p class="block_17">«İkimiz de yaşlandık,» diye cevap verdi Salome sert bir sesle. «İnsanlardan gittikçe uzaklaşıyoruz, Tanrı’ya yaklaşıyoruz. Kimse ecel anını bilemez. ‘Henüz ölemem’ demek günahtır sanıyorum.»</p>

  <p class="block_17">«Henüz ölemem, sevgili Salome,» diye ısrar etti haham. «İsrail’in Tanrısı bana söz verdi: Ölmeyeceksin Simun, Mesih’i görmeden ölmeyeceksin, diye.»</p>

  <p class="block_17">Ama bunu söyler söylemez gözleri faltaşı gibi açıldı. Mesihi görmüş müydü yoksa? İsa, Mesih olabilir miydi? Karmel’ deki görüntü Tanrı’nın gönderdiği bir görüntü müydü? Öyleyse, eceli gelmişti demek! Soğuk bir ter bastı. Sevinse miydi, inildese mi, bilmiyordu. Ruhu kıvanç içindeydi: Mesih gelmişti! Ama iskelet yığını vücudu ölmek istemiyordu... Soluk soluğa ayağa kalktı, kapıya doğru süründü, güneşlemek üzere eşiğe oturdu ve derin düşüncelere daldı.</p>

  <p class="block_17">İsa, gece inerken yorgun argın geldi. Bütün gün Yunus Baba ile balık avlamıştı. Kayık balıkla dolup taşmıştı, sevinç içinde ne yapacağını bilemeyen Yunus, konuşmak üzere ağzını açmıştı, ama derken fikrini değiştirmiş ve kaynaşan balıklar yığını içinde dizine kadar gömülerek İsa’ya bakmış ve gülmüştü.</p>

  <p class="block_17">O gece havariler çevre köylerden döndüler. İsa’nın etrafında çömeldiler ve bütün gördüklerini ve yaptıklarını bir bir anlatmaya başladılar. Çiftçileri ve balıkçıları korkutmak için seslerini derinleştirerek, Rabbin gününün geldiğini ilan etmişlerdi, ama dinleyicileri sakin sakin ağlarını onarmalarına devam etmişler, bahçelerini kazmayı bırakmamışlardı. Ara sıra başlarını sallamışlar, «Görürüz..., görürüz,...» deyip konuyu değiştirmişlerdi.</p>

  <p class="block_17">Havariler bunları anlatırken, birden üç elçinin geldiğini</p>

  <p class="block_17">gördüler. Sessiz sessiz, bir köşede oturan Yahuda, onları görünce, kahkahasını tutamadı.</p>

  <p class="block_17">«Başınıza ne geldi böyle sizin elçiler!» diye bağırdı, «zavallıcıklar iyi kötek atmışlar size!»</p>

  <p class="block_17">Gerçekten de Petrus’un sağ gözü şişmişti, akıyordu, Yuhanna’nın yanıkları tırmıklarla, kanla doluydu, Yakup ise topallıyordu.</p>

  <p class="block_17">«Efendimiz,» dedi Petrus içini çekerek, «Tanrı’nın sözü epey bela açtı başımıza!»</p>

  <p class="block_17">Hepsi de güldüler, ama İsa düşünceli düşünceli onlara bakıyordu.</p>

  <p class="block_17">«Patakladılar bizi.» diye devam etti Petrus, her şeyi bir an önce söyleyip zihnini yatıştırmak istiyordu. «İlkin her birimiz bir yola gidecek diye kararlaştırmıştık. Derken korktuk, bir başımıza ne yaparız diye korktuk, üçümüz birleştik ve vaazlar vermeye başladık... Köy alanında bir kaya veya ağaca çıkıyor, ellerimi çırpıyor ya da elimi ağzıma koyarak ıslık çalıyordum, halk da toplanıyordu. Yuhanna, kadın çok olduğu zaman konuşuyordu. Yanakları ondan böyle tırmık içinde. Çoğunluğu erkekler teşkil ettiğinde, derin sesiyle Yakup alıyordu sözü, sesi boğulunca çıkıyor, ben devam ediyordum. Ne mi diyorduk? Senin söylediklerinin aynını. Ama bizi çürük limonlarla yuhalarla karşılıyorlardı, dünyanın mahvını getirdiğimizi söylüyorlardı. Üzerimize çullandılar, kadınlar tırnaklarıyla, erkekler yumruklarıyla, şimdi bakın ne hale geldiğimize!»</p>

  <p class="block_17">Yahuda yeniden katılarak gülmeye başladı, ama İsa dönüp edepsizin ağzını sert bir bakışla kapattı.</p>

  <p class="block_17">«Sizleri kurtlar arasına kuzular gibi gönderdiğimi biliyorum,» dedi. «Ahlaksızlıkla savaştığınız için sizleri aşağı düşürecekler, taşlayacaklar ve sizlere ahlaksız giyecekler, iftirada bulunacaklar, inancı, aileyi, yurdu yok ettiğinizi ileri sürecekler; bizim inancımız daha temiz, evimiz daha geniş ve yurdumuz bütün dünya diyecekler. İyi kuşanın arkadaşlar. Ekmeğe, sevince, güvene elveda deyin. Savaşa gidiyoruz!»</p>

  <p class="block_17">Natanael dönüp kaygı içinde Filipus’a baktı. Ama Filipus bir işaret yaptı sanki «Korkma sırf bizi sınamak için böyle konuşuyor» der gibiydi...</p>

  <p class="block_17">Yaşlı haham pek yorulmuştu. Yatağına yeniden yatmıştı, ama zihni apaçıktı: Her şeyi görüyor ve duyuyordu. Kararını vermişti, artık rahattı. İçinden bir ses yükselmişti. Kendi sesi miydi bu, Tanrı’nın sesi mi? belki ikisi birdendi. Simun diyordu, o nereye giderse peşinden gideceksin!</p>

  <p class="block_17">Petrus ağzını açmaya hazırlandı. Daha söyleyecekleri vardı, ama İsa elini ağzına götürdü.</p>

  <p class="block_17">«Yeter!» dedi.</p>

  <p class="block_17">Kalktı, gözleri önünde Kudüs yükseliyordu: Vahşi kanla dolu ve çaresizliğin son kertesindeydi. İşte ümit orada başlıyordu. Kefernahum basit balıkçılarıyla ve köylüleriyle kayboldu. Genasaret Köyü içinde battı. Zebedi’nin evi daraldı, dört duvar birbirine yaklaştı ve ona değdi. Boğulur bir halde gidip kapıyı açtı.</p>

  <p class="block_17">Ne diye burada oturmuş yiyor, içiyor, ateş yaktırıyor ve öğle akşam sofra kurduruyordu? Zamanını boşuna harcıyordu. Dünyayı böyle mi kurtaracaktı? Kendinden utanmıyor muydu?</p>

  <p class="block_17">Avluya gitti. Goncalanan ağaçların kokusunu getiren ılık bir meltem esiyordu. Yıldızlar, gecenin boynunda ve kollarında asılı inci dizileriydi... Aşağıda, ayakları dibinde, sanki sayısız ağızlar meme emiyormuş gibi ses çıkarıyordu.</p>

  <p class="block_17">Yüzünü güneye çevirdi, kutsal Kudüs’e doğru. Dikkatle dinler gibiydi, kan lekeli taşların sert yüzünü karanlıkta görmeye çalışıyordu. Ateşli ve ümitsizlik içinde zihni dağlardan ovalardan öte, ırmak gibi akarken ve sonunda kutsal şehre değmek üzereyken, birden öyle geldi ki ona, sanki goncalanan badem ağacının altında kocaman bir gölge kıpırdadı. Birden geceden daha kara bir şey (öyle fark edebilmişti ancak varlığını) siyah havada yükseldi. Dev, yol arkadaşıydı.</p>

  <p class="block_17">Durgun gecede derin soluyuşunu işitebiliyordu, ama korkmamıştı ondan. Zaman, onu soluğuna alıştırmıştı. Bekledi, derken ağır ağır, buyurur durgun bir sesle, badem ağacı altından bir ses: «Gidelim!» dedi.</p>

  <p class="block_17">Yuhanna tedirgin bir halde kapıda belirmişti. Karanlıkta bir ses duyduğunu sanmıştı. «Efendimiz,» diye fısıldadı, «kiminle konuşuyorsun?»</p>

  <p class="block_17">Ama İsa eve girdi, elini uzatıp köşedeki çoban asâsını eline aldı.</p>

  <p class="block_17">«Dostlar.» dedi, «yürüyün gidiyoruz!» Kapıya doğru yürüdü. onu izleyen olup olmadığını anlamak için ardına dönüp bakmadı.</p>

  <p class="block_17">Yaşlı haham yatağından sıçradı, kemerini sıktı, asâsını eline aldı. «Ben de seninle geliyorum, yavrum,» dedi, kapıya doğru giden ilk o oldu.</p>

  <p class="block_17">Yaşlı Salome yün eğiriyordu. Elindeki iği sandığının üstüne koyup: «Ben de geliyorum,» dedi. «Zebedi, anahtarı sana bırakıyorum. Elveda!» Anahtarları belinden çıkardı ve kocasının eline teslim etli. Derken atkısına sımsıkı sarıldı, bakışlarını evinde şöyle bir gezdirdikten sonra başıyla allahaısmarladık dedi. Yüreği birdenbire yirmi yaşındaki bir kız yüreği olmuş çıkmıştı.</p>

  <p class="block_17">Magdalena sessiz ve mutlu, ayağa kalktı. Telaş içindeki havariler ayaklanıp bakıştılar.</p>

  <p class="block_17">«Nereye?» diye sordu Tomas, borusunu kemerine sıkıştırarak. «Gecenin bu zamanında nereye? Acelemiz ne? Yarın çıksak yola olmaz mıydı yani?» dedi Natanael ve asık suratla Filipus’a baktı.</p>

  <p class="block_17">Ama İsa, uzun adımlarıyla, avluya geçmiş, güneye doğru yürüyüşüne başlamıştı.</p>

  <p class="block_17">İnsanların Kudüs dediği taşların altında; kehanetler, ikinci gelişler, lanetler altında; Ferisiler ve Sadusiler, karnı tok zenginler, aç yoksullar altında; sakalından bıyığından çağlardır uçuruma kan akmış olan Rab Yehova’nın altında ezilen insan yüreği sarsıldığından, dünyanın temeli de sarsılmıştı. Bu Tanrı’nın neresine dokunursanız dokunun haykırıyordu. Ona güzel bir söz söyleyecek olsanız, yumruğunu kaldırıyor, ‘Et istiyorum’ diye bağırıyordu. Ona bir kuzu veya ilk oğlunuzu kurban edecek olsanız, ‘Et istemiyorum. Giysilerinizi değil, yüreklerinizi yırtın. Elinizi ruh haline getirin, ruhunuzu dua yapın ve rüzgâra savurun!’ diye bağırıyordu.</p>

  <p class="block_17">İnsanın yüreği, İbranî Yasası’nın yazılı altı yüz on üç buyruğu ile yazılı olmayan binlercesi altında eziliyordu da kıpırdamıyordu bile; Tekvin, Levililer, Sayılar, Hâkimler ve Krallar kitapları altında eziliyordu da kıpırdamıyordu bile. Derken birden, hiç beklenmedik bir anda, hafif bir meltem esiyordu, gökten değil ama, aşağıdan topraktan ve insanın yüreğinin bütün köşeleri sarsılıyordu. Birden Hakimler, Krallar, Kehanetler, Lanetler, Ferisiler, Sadusiler ve insanların Kudüs dedikleri taşlar sarsılıyor, yıkılmaya başlıyordu, ilkin insanın yüreğinde, sonra zihninde, en sonunda da yeryüzünün kendi üstünde… Mağrur Yehova yeniden meşin usta önlüğünü takıyor, eline tesviye aletini alıp toprağa iniyor, insanların geçmişini yıkmasına ve geleceğini kurmasına yardım ediyordu. Ama her şeyden önce de Yahudilerin Kudüs’teki tapınağını kurmaya başlıyordu.</p>

  <p class="block_17">İsa her gün gidiyor, kan lekeli kaldırım taşları üstünde duruyordu. Fazla yüklü bu tapınağa bakıyor ve yüreğinin ona çekiç gibi vurarak alaşağı etmek isteyişini seyrediyordu. Yine de ayakta durmakta devam ediyordu, güneşte altın boynuzlu çelenklerle süslü bir boğa gibi parlıyordu. Duvarlar deniz mavisi damarlı, beyaz mermerle yerden tavana kadar kaplanmıştı: Tapmak kudurmuş bir okyanusta yüzer gibiydi. Önünde üç kat balkon vardı, birbiri üstüne kurulmuştu. En alttaki ve en genişi putatapanlar içindi, ortadaki İsrail halkı, en yüksekteki de tapınağı temizleyen, lambaları yakıp söndüren, yıkayan ve zımparalayan yirmi bin Levili içindi. Gece gündüz yedi çeşit günnük yakılırdı. Duman öyle yoğun olurdu ki keçiler yedi kilometre ötede aksırırdı.</p>

  <p class="block_17">Yasayı içinde bulunduran basit gemi, göçmen atalarının gemisi, çölden geçmiş, Sion’un bu doruğuna demirlemiş, kök salmış, dallanıp budaklanmış, servi ağacı, altın ve mermere kuşanarak, bir tapmak haline gelmişti. İlkin vahşi Çöl Tanrısı bir evde oturmaya tenezzül etmemişti, ama servi ağacının günnüğün kokusu ve kesilen hayvanların tadı öyle hoşuna gitmişti ki, bir gün ayağını kaldırıp içeri girmişti.</p>

  <p class="block_17">İsa’nın Kefernahum’dan gelişinin ikinci ayıydı. Her gün gidip tapınağın önünde duruyor ve onu seyrediyordu; her gün onu sanki yeni görüyormuş gibiydi. Sanki her sabah onu yerle bir görecekmiş gibi, üstünden çiğneyip geçecekmiş gibi geliyordu ona. Onu daha uzun süre görme ihtiyacı duymuyordu artık, ondan korkmuyordu da. Yüreğinde çoktan yıkmıştı onu. Günün birinde, yaşlı haham ona niye içeri girip tapınmadığını sorunca, başını sallamış ve şöyle cevap vermişti: «Yıllardır tapınağın çevresinde tavaf ederim, şimdi tapınak benim çevremde tavaf ediyor.»</p>

  <p class="block_17">«İsa, bunlar pek büyük sözler,» diye karşı çıkmıştı haham. «Korkmuyor musun?»</p>

  <p class="block_17">«‘Ben’ derken,» diye cevap vermişti İsa, «Toprak olan şu bedenimden bahsetmiyorum; Meryem’in oğlundan bahsetmiyorum, o da toprak, belki birazcık, pek az bir ateş yanı vardır. Ağzımdan çıkan ‘Ben’, haham efendi, Tanrı demektir.»</p>

  <p class="block_17">«Bu daha da büyük küfür!» diye bağırmıştı haham, yüzünü eliyle örterek.</p>

  <p class="block_17">«Ben Aziz Küfürbazım, unutma,» diye cevap vermişti Isa gülerek.</p>

  <p class="block_17">Bir gün de havarilerinin, ağzı açık, hayran hayran koca yapıyı seyrettiklerini görünce, öfkelendi.</p>

  <p class="block_17">«Tapınak insanı şaşırtıyor, değil mi?» diye alaylı alaylı sordu onlara. «Kaç yılda yapıldı? Yirmi mi? On bin işçi mi çalıştırıldı? Üç günde yerle bir ederim onu. Sonra son kez iyi bakın. Elveda deyin, çünkü taş taş üstünde kalmayacak!»</p>

  <p class="block_17">Korkan havariler geri geri çekildiler. Hoca aklını mı oynatmıştı? Son zamanlarda pek ani, tuhaf hareketleri olmuştu, hırçınlaşmalı. Garip, sallanan rüzgârlar esiyordu üstünden. Bazen yüzü doğan bir güneş gibi parlıyordu da çevresindeki her şey doğar gibi oluyordu; bazen de bakışları kararıyordu, gözlerinde umutsuzluk okunuyordu.</p>

  <p class="block_17">«Yazık değil mi, efendimiz?» diye soracak oldu Yuhanna.</p>

  <p class="block_17">«Neye?»</p>

  <p class="block_17">«Tapınağa. Niçin yıkmak istiyorsun onu?»</p>

  <p class="block_17">«Yenisini kurayım diye. Üç günde yenisini kurarım. Ama ilkin toprağın bundan kurtulması gerek.»</p>

  <p class="block_17">Filipus’un armağan ettiği çoban değneğini alıp kaldırımlar üstünde vurmaya başladı. Öfke rüzgârı esiyordu üzerinden. Tökezleyerek giden, kendilerini duvarlara çarpan Ferisilere bakıyordu; güya Tanrı’nın aşırı ihtişamıydı buna sebep. «İkiyüzlüler,» diye bağırdı onlara, «Tanrı bir bıçak alıp da yüreğinizi açıp çıkarsaydı, dışarı yılanlar, akrepler ve pislikler çıkardı!» Ferisiler bunu duyunca çılgına döndüler ve gizliden gizliye bu korkusuz ağzı pislikle doldurmaya karar verdiler.</p>

  <p class="block_17">Yaşlı haham susturmak için avucunu İsa’nın dudaklarına kapadı.</p>

  <p class="block_17">«Ölümle flört mü ediyorsun?» diye sordu bir gün, gözleri yaşla doldu. «Farkında değil misin ki Yazıcılar ile Ferisiler durmadan Pilatus’a gidip başını istiyorlar?»</p>

  <p class="block_17">«Biliyorum, Peder,» diye cevap verdi İsa, «ama dahasını da biliyorum..., dahasını da...»</p>

  <p class="block_17">Tomas’a borusunu çalmasını söyleyip, yeniden Süleyman’ın balkonuna çıkarak: «Geldi! Rabbin günü geldi!» diye bağırmaya başladı... Her gün, sabahtan gün batana dek, göklerin açılması ve aşağı alev fışkırtması için bağırıyordu; çünkü pek iyi biliyordu ki insanın sesi her şeyi büyüleyici niteliktedir. «Gel!» diye bağırdınız mı bir kez ateşe ya da çiye, cehenneme ya da cennete, geliyordu. Aynı şekilde, Ateşi çağırıyordu. Toprağı arıtacaktı. Sevginin ortaya çıkması için yol açacaktı. Sevginin ayakları hep küllere basmak istemiştir...</p>

  <p class="block_17">«Efendimiz,» diye sormuştu bir gün ona Andreas, «niye hiç gülmüyorsun artık, niye o eski sevincini yitirdin? Niye durmadan vahşileşiyorsun?»</p>

  <p class="block_17">İsa cevap vermemişti. Ne diyebilirdi ki, Andreas’ın bön gönlü nasıl anlayabilirdi ki? Yeni dünyanın dikilmesi gerekiyorsa; bu dünyanın ta kökünden kazınması gerektiğini düşünüyordu. Eski Yasa alaşağı edilmeliydi, onu ben yapacağım, diyordu. Yüreğinin tabletlerine yeni bir yasanın kazılması gerekiyor, onu ben kazacağım. Yasayı genişleteceğim, içine dostları, düşmanları, Yahudileri, putatapanları alacağım: On Emir çiçek açacak! Kudüs’e bunun için geldim. Gökle burada açılacak. Gökten ne inecek, büyük mucize mi, yoksa ölüm mü? Tanrı hangisini isterse. Göğe yükselmeye de hazırım, cehennemin dibini boylamaya da. Rabbim, karar senin!</p>

  <p class="block_17">Fısıh Bayramı yaklaşıyordu. Yahudiye’nin sert yüzü üstüne beklenmedik bir ilkbahar tatlılığı akmıştı. Kara ve deniz yolları açılmış ve tapınanlar Yahudi dünyasının dört bucağından gelmişlerdi... Tapınak böğüren hayvanlar, insan kokusu, kesilen hayvanlar ve pislikten leş kokuyordu.</p>

  <p class="block_17">Süleyman’ın balkonunda bugün büyük bir yoksul ve sakat kalabalığı toplanmış bulunuyordu. Soluk, aç yüzlerle ve yanan gözlerle iyi besili Sadusilere, zengin, neşeli kasabalılara ve altın bileziklerle yüklü karılarına bakıyorlardı.</p>

  <p class="block_17">«Daha ne kadar sürecek bu gülmen?» diye homurdandı biri. «Yakında boğazlayacağız sizleri. Hoca öyle dedi: Yoksul, zengini öldürüp mallarını paylaşacak.»</p>

  <p class="block_17">«İyi işitmemişsin Manasses,» diye koyun gözlü, koyun saçlı soluk bir adam araya girdi. «Zengin, yoksul diye kimse kalmayacak artık, hepsi bir olacak. Göklerin hâkimiyetinin anlamı budur.»</p>

  <p class="block_17">«Göklerin hâkimiyeti demek,» diye biçimsiz, fasulye sırığı gibi bir adam söz kesti, «Romalıların buradan defolması demektir. Romalılar oldukça, göklerin hâkimiyeti imkânsızdır.»</p>

  <p class="block_17">«Hocanın dediğinden hiçbir şey anlamamışsın, Harun,» diye saygı değer tavşan dudaklı bir adam cevap verdi. Dazlak kafasını salladı. «İsrail’i, Romalı, Yunanlı, Kaideli, hatta Bedevi diye kimse yok artık. Hepimiz kardeşiz!»</p>

  <p class="block_17">«Hepimiz külüz!» diye bağırdı başka biri de. «Ben böyle anladım: Kendi kulaklarımda duydum. Hoca dedi ki: ‘Gökler açılacak. İlk tufan sudandı, bu seferki ateşten. Hepsi, zengini, yoksulu, İsraillisi, Romalısı kül olacak, kül!’»</p>

  <p class="block_17">«‘Zeytin ağacı silkilecek ama iki-üç zeytin üstünde kalacak, en yüksek dallarda üç-dört zeytin.’ demişti İşaya peygamber... Cesaret beyler. Geri kalan zeytinler biz olacağız. Bütün yapmamız gereken şey, kaçırmamak için Hocayı yanımızda tutmak!» Bu sözleri yanık çömlek renkli derisi, Beytanya’ya giden beyaz tozlu yola bakan yuvarlak pırtlak gözlü bir adam söylemişti. «Bugün geç kaldı,» diye mırıldandı, «Geç kaldı... Aman dikkat çocuklar! Elimizden kaçmasın!»</p>

  <p class="block_17">«Nereye gidebilir ki?» diye sordu yaşlı tavşan kulaklı. «Tanrı ona Kudüs’te savaşmasını söyledi, savaşı burada yapacak!»</p>

  <p class="block_17">Güneş göğün tam ortasına gelmişti. Kaldırımlardan bu</p>

  <p class="block_17">har çıkıyordu, leş kokusu yakıcı sıcakla artıyordu. Kolları muskalarla dolu Ferisi Yakup belirdi. Çiçek hastalığım, karın ağrısını, yılancığı iyi ediyordu. Bu muskalar, cinleri kovuyordu; en güçlü ve pahalı olanları da düşmanlarınızı öldürüyordu... Pejmürde kılıklılarla sakatlan gördü, tanıdı onları. Ağu dolu ağzı pis pis gakladı: «Şeytan alsın götürsün!» onlardan kurtulmak için havaya üç kez tükürdü.</p>

  <p class="block_17">Her biri gönlünün özlemlerine göre, Hocanın sözlerini döndürüp kendine uyduran pejmürde kılıklılar çekişirken, uzun değnekli, saygı değer bir görünüşü olan iri yarı bir adam, ter içinde toza toprağa belenmiş bir halde, geniş, hâlâ kırışmamış, pırıl pırıl alnıyla karşılarına çıktı.</p>

  <p class="block_17">«Melkedizek!» diye bağırdı yaşlı tavşan dudak. «Beytanya’dan ne müjdeler getiriyorsun bakalım? Yüzün pırıl pırıl yanıyor!"»</p>

  <p class="block_17">«Sevinin, coşun efendiler!» diye bağırdı yaşlı adam. Ağlayarak hepsini kucaklamaya başladı; «kendi gözlerimle gördüm, ceset dirildi. Mezarlardan çıkıp yürüdü! Su verdiler, içti, ekmek verdiler, yedi ve konuştu!»</p>

  <p class="block_17">«Kim? Kim dirildi, kim?» diye sordu hepsi, yaşlı ağaya çullanarak. Çevredeki kemeraltlarında bulunanlar, olanı biteni duymuşlardı. Kadın erkek koşmaya başladılar. Bir sürü Levili ve Ferisi de geldi. Barabbas oradan geçiyordu: Kulağına gürültüler çalındı, o da katıldı kalabalığa. Melkedizek dudaklarına bunca kalabalığın baktığını görerek seviniyordu. Asasına dayanıp gururla konuşmaya başladı:</p>

  <p class="block_17">«Lazarus, Eliakim’in oğlu. Bilen, tanıyan var mı aranızda? Birkaç gün önce ölmüştü de gömmüştük. Bir gün, iki gün, derken üç gün geçti aradan, biz de unuttuk. Birden dördüncü gün, sokakta gürültüler duyduk. Dışarı koştum baktım: İsa, Nâsıralı Meryem’in oğlu; Lazarus’un iki bacısı secdeye varmışlar, ayaklarını öpüyor, kardeşleri için ah ü vah ediyorlar. ‘Onunla olaydın, ölmezdi,’ diye çığırıyorlardı, bir</p>

  <p class="block_17">yandan da saçlarını başlarını yoluyorlardı. ‘Hades’ten onu geri çağır. Çağır onu, gelecektir!’ İsa ellerinden tutup kaldırdı onları.</p>

  <p class="block_17">«Gidelim,’» dedi.</p>

  <p class="block_17">«Hepimiz ardından koştuk mezara kadir. İsa durdu. Bütün kanı başına hücum etti; gözleri dönerek kayboldular. Sadece akları kaldı. Öyle bir bağırış bağırdı ki, içinde bir boğa saklanmış sanırdınız, hepimiz korktuk. Derken birden, tir tir titreyerek vahşi bir çığlık attı, garip bir çığlık, sanki öteki dünyadan geliyordu. Başmelekler öfkelendiklerinde herhalde böyle bağırıyorlardır... ‘Lazarus!’ diye bağırdı, ‘çık gel!’ Birden mezardaki taş kıpırdamaya çatlaklar açılmaya başladı, mezar taşı oynadı: Biri ağır ağır yukarı doğru itiyordu... Dirilmekten korktuğum kadar ölmekten hiçbir zaman korkmamışımdır. Diriliş mi, arslan mı görmek istersin diye sorsalardı bana, arslan derdim.»</p>

  <p class="block_17">«Rabbim sen bize acı! Rabbim sen bize acı!» diye bağırıyordu halk ağlayarak. «Konuş peder Melkedizek, konuş hele!»</p>

  <p class="block_17">«Kadınlar çığlıklar atıyordu, bir sürü erkek kayalar ardına gizlenmişlerdi, biz tir tir titriyorduk. Mezar taşı ağır ağır yükseliyordu. İki sarı kol, yemyeşil bir baş gördük, çatlak çatlak, pislik doluydu; sonunda kefene sarılı iskelete benzeyen vücut çıktı... Bir adım attı, derken öteki adımını da atıp, çıktı. Lazarus’tu.»</p>

  <p class="block_17">Yaşlı başkan durup gömleğinin koca koluyla terini sildi. Çevresinde halk haykırıp duruyordu. Kimi ağlıyor, kimi oynuyordu. Barabbas, koca kıllı elini kaldırdı:</p>

  <p class="block_17">«Yalan! Yalan!» diye bağırdı. «Romalılar ona para vermiştir de, Lazarus ile birlikte tuzağı hazırlamışlardır. Kahrolsun hainler!»</p>

  <p class="block_17">«Kapat çeneni!» diye bir ses gürledi arkasından. «Ne Romalıları?»</p>

  <p class="block_17">Hepsi de dönüp geri çekildi korkudan. Kırbacını kaldırmış Yüzbaşı Rufus, Barabbas’a doğru ilerliyordu. Soluk sarışın bir kız koluna yapıştı. Deminden beri ayakta durmuş, yeşil gözleri yaş içinde, Melkedizek’i dinlemişti. Barabbas, biriken insanların arasına girip kayboldu, ardından da muskalarıyla birlikte Ferisi Yakup gitti. Bir sütun ardında yetişti ona. Orada, kafa kafaya verip gevezelik etmeye başladılar, haydutla Ferisi, kardeş oldular. İlk Barabbas konuştu:</p>

  <p class="block_17">«Doğru mu dersin?» diye sordu kaygı içinde.</p>

  <p class="block_17">«Ne doğru mu?»</p>

  <p class="block_17">«Dedikleri: Ceset diriltmiş...»</p>

  <p class="block_17">«İyi dinle bak diyeceklerimi. Ben bir Ferisiyim, sense bir Partizansın. Şimdiye dek, İsrail ancak dua ile oruç ile kutsal Yasa ile kurtulur demiştim. Ama şimdi...</p>

  <p class="block_17">«Şimdi mi?» diye sordu Partizan, gözlerinde şimşekler çakıyordu.</p>

  <p class="block_17">«Şimdi, Partizanım benim, şimdi senin gibi görmeye başladım. Dua ile oruç yetmiyor. İşin içine bıçak karışması gerekiyor. Anlıyor musun?»</p>

  <p class="block_17">Barabbas katılarak gülmeye başladı. «Bana mı söylüyorsun bunları! Bıçaktan daha iyi dua mı olur be? Eeee..?»</p>

  <p class="block_17">«Ondan başlayalım işe.»</p>

  <p class="block_17">«Kimden? Açık konuş.»</p>

  <p class="block_17">«Lazarus’tan. Onu bir kez daha toprağa indirmek çok önemli. Halk onu gördükçe, ‘Ölüydü, Meryem’in oğlu onu diriltti, diyecek. Böylece sahte peygamberin ünü yayılacak... Haklısın Barabbas, Romalılar mutlaka görevlendirmiş onu, ‘Yeryüzü hâkimiyeti için kaygılanmayın, gözlerinizi göğe dikin!’ diye bağırması için. Böylece biz, bakışlarımız gökte, vaktimizi boşa harcarken, Romalılar üstümüzde oturup duracak. Anlıyor musun?»</p>

  <p class="block_17">«Eeee...? Kardeşin de olsa, onu öldürelim mi istiyorsun yani?»</p>

  <p class="block_17">«O benim kardeşim değil, onun zırnığı bile benim değil.» diye bağırdı Ferisi, giysilerini yırtıyormuş gibi yaparak. «Senin olsun, sana teslim ediyorum!»</p>

  <p class="block_17">Bunu söyledikten sonra sütunun arkasından ayrıldı, yeniden bağıra bağıra muskalarını satmaya başladı. Barabbas’ı iyi kurmuştu, seviniyordu.</p>

  <p class="block_17">Süleyman’ın balkonunun dışındaki dilenci kalabalığı, İsa’nın geleceğinden ümit kesmiş, dağılmaya başlamıştı. İhtiyar Melkedizek, sonunda ulusuna acıyıp da, bunca yıldan sonra bir peygamber gönderdiği için, İsrail’in Tanrısına kurban etmek üzere iki beyaz güvercin satın aldı.</p>

  <p class="block_17">Taşlar alev almıştı. Halkın yüzleri göz kamaştırıcı aydınlıkta kayboluyordu. Birden, Beytanya yolundan bir toz bulutu yükseldi. Mutlu çığlıklar duyuldu; bütün köy, dükkânları kapamış geliyordu. Başta, ellerinde hurma dalları ve defneler, çocuklar yürüyordu. Hurma dallarının ardında, yüzü pırıl pırıl İsa geliyordu; daha arkada sanki her biri bir ölü diriltmiş gibi kan ter içinde, kızıl yüzlerle, havariler geliyordu: En arkada da, bağırmaktan sesleri kısılmış, boğuklaşmış Beytanyalılar. Hepsi de tapınağa doğru acele acele ilerliyorlardı. İsa merdivenleri ikişer ikişer atlayarak çıktı, ilk kattan ikinci kata geçti. Yüzünden ve ellerinden vahşi bir ışık fışkırıyordu; kimse yanına yaklaşamıyordu. Ötekiler gibi arkadan koşan yaşlı haham bir an için efendisinin çevresindeki görünmez alanı geçmek istedi, ama sanki alevler yalamış gibi gerisin geri çekildi.</p>

  <p class="block_17">İsa, Tanrı’nın fırınından henüz çıkmıştı, kanı hâlâ dehşet içinde fokur fokur kaynıyordu. Hâlâ inanamıyordu, inanmak da istemiyordu: Ruhun gücü bu denli büyük müydü? Dağlara GEL derse, gerçekten kımıldarlar mıydı yerlerinden? Toprağı yırtıp ölüleri dirilterek, yeryüzünü üç günde kurabilir miydi? Ruhun gücü bu denli büyük idiyse, bütün yok oluş ve kurtuluş ağırlığı insanlığın omuzlarına biniyordu; Tanrı’nın ve insanın sınırları birleşiyordu... Bu, korkunç ve tehlikeli bir düşünceydi, İsa’nın şakakları zonkluyordu.</p>

  <p class="block_17">Lazarus’u mezarı üstünde kefeniyle ayakta durur bir halde bırakmıştı ve her zamankinden başka bir telaş içinde</p>

  <p class="block_17">Kudüs’teki tapınağa yola çıkmıştı. Bu dünyanın artık sonunun gelmesi ve mezarlardan yeni bir Kudüs’ün çıkması gerektiğini ilk kez bu denli yoğun olarak duymuştu. Vakit gelmişti. Beklediği işaret buydu. Devasız bir şekilde çürümüş olan dünya bir Lazarus idi. «Dünya, kalk!» diye bağırması zamanı gelmişti. Borcuydu bu; daha da korkuncu, şimdi fark ettiği gibi, buna gücünün yeter olmasıydı. Yapamam! deyip kaçmak imkânsızdı artık. Yapabilecek durumdaydı, dünya kurtulmazsa, bütün günahın onun üstüne düşmesi gerekecekti.</p>

  <p class="block_17">Kan beynine hücum etti. Dört bir yönde, baskı altındakilerin, pejmürde kılıklıların, bütün ümitlerini ona bağlamış olan insanların, bakışlarını görüyordu. Vahşi bir çığlık atarak, yüksekteki düz bir yere sıçradı. Halk çevresine üşüştü. Zengini ve iyi besili olanları da yılışık yılışık sırıtarak işitmek için durdular. İsa dönüp onları gördü; yumruğunu kaldırdı.</p>

  <p class="block_17">«Dinleyin, ey zenginler,» diye bağırdı; «dinleyin bu dünyanın efendileri: Haksızlık, alçaklık ve açlık artık devam edemez! Tanrı dudaklarımı yanan kömürlerle meshetti ve sesleniyorum: Fildişi karyolalarda, yumuşak yataklarda daha ne kadar yatacaksınız? Yoksulun elini yemekte, terini, kanını ve gözyaşını içmekte daha ne kadar devam edeceksiniz? ‘Size tahammülüm kalmadı!’ diye bağırıyor Tanrım. Ateş yaklaşmakta, ölüler dirilmekte, dünyanın sonu geldi!»</p>

  <p class="block_17">İki pejmürde kılıklı onu yakalayıp başları üzerine kaldırdılar. Yığın toplandı, ellerindeki hurma dallarını sallıyorlardı. Peygamberin ateşli başından buhar yükseliyordu.</p>

  <p class="block_17">«Bu dünyaya barış getirmeye gelmedim ben, kılıç getiriyorum. Yuvaya nifak sokacağım, oğul, elini babaya karşı kaldıracak, kız, annesine karşı, gelin, kaynanaya karşı benim uğruma… Benim arkamdan gelen her şeyini bırakır. Hayatını kurtarmak için bu dünyada çaba gösteren kaybedecektir; benim uğruma geçici hayatını kaybedecek olan ise sonsuz hayata kavuşacaktır.»</p>

  <p class="block_17">«Yasa ne der, asi herif?» diye bağırdı vahşi bir ses. «Kitabı Mukaddes ne der, İblis!»</p>

  <p class="block_17">«Büyük peygamberler Yeremya ve Hezekiel ne der?» diye sordu İsa, gözleri pırıl pırıl. «Musa’nın tabletleri üstüne kazılmış olan yasayı kaldırıp, insanın yüreğine yeni bir yasa kazıyacağım. Şimdi insanlarda bulunan taştan yürek yerine, etten yapılmış bir yürek koyacağım; bu yüreğe de yeni bir ümit dikeceğim! Yeni yüreklere yeni yasayı kazıyan benim, yeni ümit de Ben’im! Sevgiyi genişletiyorum; Tanrının dört büyük kapısını açıyorum, Doğuyu, Batıyı, Kuzeyi, Güneyi, bütün uluslar içeri girsin diye. Tanrı’nın bağrı Yahudi mahallesi değildir, bütün evreni kuşatır! Tanrı İsrailli değildir, o ölümsüz ruhtur!»</p>

  <p class="block_17">Yaşlı haham elleriyle yüzünü kapadı. Bağırmak istiyordu: İsa, sus, bu büyük küfürdür! diye bağırmak istiyordu, ama geç kalmıştı. Vahşi sevinç çığlıkları duyuldu. Yoksullar zevk içinde haykırıyorlardı; Levililer yuhalıyorlar, Ferisi Yakup ise üstünü başını yırtıyor, havaya tükürüyordu. Yaşlı haham ümitsizlik içinde ağlaya ağlaya oradan ayrıldı. «Sonu geldi» diye mırıldanıyordu giderken, «sonu geldi! Hangi şeytandır, hangi Tanrı, içinden böyle bağıran?»</p>

  <p class="block_17">Yürüyordu, öyle yorgundu ki, ayakları birbirine dolaşıyordu. İsa’nın arkasından koştuğu bütün gün ve haftalar boyunca, kim olduğunu anlamak için mücadele ederken, iskelet vücudu tamamıyla eriyip gitmişti. Ruhun yapışmış beklediği, kemikler üstüne sarılı güneşten yanmış bir posttan başka bir şey kalmamıştı üstünde. Tanrı’nın ona vaat ettiği Mesih bu muydu, değil mi? Yaptığı bütün mucizeler şeytan tarafından da yapılabilirdi, şeytan ölüyü bile diriltebilirdi. Mucizeler bu bakımdan yargısını verebilmesi için yeterli bir temel sağlamıyordu hahama, kehanetler de yeterli değildi. Şeytan kurnaz ve son derece güçlü bir başmelekti. İnsanlığı aldatmak için, sözler ve hareketlerle kutsal kehanetlere tam uygun bir durum yaratabilirdi. Haham bu yüzden gece uyumadı yatağında, Tanrı’ya, kendisine acıyıp kesin bir belirti vermesi için yalvardı... Ne belirtisiydi bu? Haham pekâlâ biliyordu: Ölüm! Kendi ölümüydü bu. Bu belirti aklına gelince ürperdi.</p>

  <p class="block_17">Bir toz bulutu içinde yükseliyordu. Beytanya baştanbaşa güneşe boğulmuş, tepenin doruğunda görünüyordu. Oflaya poflaya çıkmaya başladı yokuşu.</p>

  <p class="block_17">Lazarus’un evi açıktı. Köylüler girip çıkıyorlar, dirilen adama dokunuyorlar, soluk alıp almadığını dikkatle dinliyorlar, konuşup konuşmadığını, gerçekten canlı olup olmadığını kim bilir, belki de bir hayalet idi, anlamak istiyorlardı. Yorgun ve susan Lazarus evin en karanlık köşesinde oturuyordu, ışık tedirgin ediyordu onu. Bacakları, kolları ve karnı dört günlük bir cesedinki gibi yeşildi. Şişik yüzü baştanbaşa çatlamıştı, hâlâ üstünde duran kefenini pisleten sarımsı beyaz bir sıvı akıyordu bu çatlaklardan: Kefen vücuduna yapışmıştı, bir türlü çıkarılamıyordu. Başlangıçta feci pis kokuyordu, yanına yaklaşanlar burunlarını tıkıyorlardı; ama yavaş yavaş leş kokusu gitmişti, şimdi toprak ve günnük kokuyordu. Ara sıra ellerinin duruşunu değiştiriyor, saçına ve sakalına takılmış olan otları alıyordu. Bacıları Marta ve Maria üstündeki toprağı ve yapışmış olan minik kurtları temizliyorlardı. İyi huylu bir komşu ona tavuk getirmişti, yaşlı Salome ocak başına çömelmiş, şimdi onu kaynatmakta dirilene suyunu içirip, güç kuvvet vermesi için çalışmaktaydı. Köylüler geldiler, onu dikkatle incelemek ve onunla konuşmak için birkaç dakika kaldılar. Sorularına kısa bir evet ve hayırla cevap veriyor; köyden ve dolaylardaki kasabalardan yeni yeni insanlar geliyor... Bugün kör köy ağası da geldi. Elini götürüp merakla orasını burasını yokladı. «Hades’te hoş vakit geçirdin mi bakalım?» diye güldü. «Talihli adamsın Lazarus. Şimdi artık alt dünyanın bütün sırlarını biliyorsun. Ama sakın açıklayayım deme herif, yoksa buradaki herkesin aklını oynatırsın...» Kulağına eğildi; yarı şaka, yarı ciddi: «Kurtlar ha? Baştanbaşa kurt sarmış ha...?» diye sordu. Epey bir süre bekledi, ama Lazarus cevap vermedi. Kör adam kudurdu, asasım alarak bırakıp gitti.</p>

  <p class="block_17">Magdalena kapıda durmuş, Kudüs’e doğru giden yola bakıp duruyordu. Yüreği küçük bir bebek gibi ağlıyordu. Kaç gecedir kötü düşler görmüştü: İsa’nın evlendiğini görmüştü, buysa ölümü demekti. Geçen gece kanatlarını açan, sudan sıçrayan ve toprağa düşen uçan bir balık gibi görmüştü onu düşünde. Kumsalın çakılları üstünde zıplayıp durmuş, kanatlarını bir kez daha açmak için çırpınmıştı. Boğulur gibi olarak gözleri kararmıştı. Dönüp de ona bakmış, onu yakalayıp yeniden denize atmak için didinmişti.</p>

  <p class="block_17">Ama eğilip de eline aldığında ölü olduğunu görmüştü. Gözyaşlarıyla yıkadıkça büyümüş, kucağını doldurmuş, ölü bir adam halini almıştı.</p>

  <p class="block_17">«Kudüs’e dönmeye bırakmayacağım..., bırakmayacağım onu.»... İçini çekli, görebilmek için beyaz yoldan aşağı bakmaya başladı.</p>

  <p class="block_17">Kudüs yolundan gelen İsa değildi, başka biriydi. Magdalena, iki büklüm, tökezleyerek ilerleyen yaşlı babasını gördü. Zavallı, bir iğne bir iplik kalmış, diye düşündü. Bu feci durumunda ne diye ihtiyar sadık bir köpek gibi nereye gitse efendimizin peşinden gidiyor. Geceleri, kalktığını, avluya çıktığını ve secdeye vararak Tanrı’ya «Bana bir belirti göster!» diye yalvardığını duyuyordu. Ama Tanrı böyle kendine işkence etmesine bırakıyor onu, herhalde sevdiği için onu cezalandırıyor, yaşlı adam böylece avuntu buluyor, diye düşünüyordu.</p>

  <p class="block_17">Asasına dayana dayana yokuştan çıkışını seyretti. İkide bir duruyordu adamcağız, Kudüs’e doğru dönüp bakıyordu, soluk almak için kollarını iki yana açıyordu... Beytanya’da baba kız kaç gündür geçmişi unutmuşlar, birbirleriyle yeniden konuşmaya başlamışlardı. Kızının kötü yolu bıraktığını görerek, haham affetmişti onu. Bütün günahların gözyaşlarıyla ardıldığını biliyordu, Magdalena ise çok ağlamıştı.</p>

  <p class="block_17">Yaşlı adam soluk soluğa geldi. Kapıdan girsin diye Magdalena kenara çekildi, ama adamcağız durdu ve yalvarır gibi</p>

  <p class="block_17">kızının elinden tuttu. «Magdalena, yavrum,» dedi, «sen bir kadınsın; gözyaşlarının, okşayışlarının büyük gücü vardır. Ayaklarına kapan da yalvararak Kudüs’e dönmesine engel ol. Yazıcılar ile Ferisiler bugün daha vahşileştiler. Gizli gizli aralarında konuştuklarını duydum, dudaklarından ağu damlıyordu. Ölümü için planlar kuruyorlar.»</p>

  <p class="block_17">«Ölümü mü?» diye çığırdı Magdalena, yüreğinin ezildiğini duydu. «Ama ölebilir mi ki, Baba?»</p>

  <p class="block_17">Yaşlı haham kızına baktı ve acı acı gülümsedi. «Sevdiklerimiz hakkında hep böyle konuşuruz» diye mırıldandı ve sustu.</p>

  <p class="block_17">«Ama Efendimiz ötekiler gibi bir insan değil; hayır, değil!» dedi Magdalena ümitsizlik içinde. «Değil! Değil!» diye defalarca tekrarladı korkularını büyüyle kovmak istermiş gibi.</p>

  <p class="block_17">«Nerden biliyorsun?» diye sordu ihtiyar adam. Kadınların önsezilerine inandığı için yüreği hop etmişti.</p>

  <p class="block_17">«Biliyorum,» diye cevap verdi Magdalena. «Nasıl bildiğimi sorma. Eminim. Korkma baba. Lazarus’u diriltmişken, kim ona el sürmeye yeltenebilir ki?»</p>

  <p class="block_17">«Lazarus’u dirilttikten sonra daha coştular. Eskiden, sözlerine kulak veriyorlar, omuz silkiyorlardı. Ama yaptığı mucizeyi herkes duydu şimdi. ‘Mesih!’ diye bağırıyorlar, ‘ölüyü diriltiyor, gücü Tanrı’dan geliyor. Gidip ona katılalım.’ Bugün kadın erkek hurma dalları kapıp ardından koştular. Sakatlar koltuk değneklerini bırakıp meydan okudular; yoksullar ele avuca sığmaz bir hale geldi... Yazıcılar ve Ferisiler bütün bunları görüp zıvanadan çıkıyorlar. ‘Biraz daha bırakacak olsak onu, hapı yuttuk demektir,’ diyorlar, ikide bir Annas’a, Annas’tan Kayfa’ya, Kayfa’dan da Pilatus’a baş vuruyorlar ve mezarını hazırlıyorlar... Magdalena, yavrum, dizlerine sarıl, Kudüs’e bir daha girmesine bırakma. Hepimiz birden Galile’ye dönmeliyiz!»</p>

  <p class="block_17">Asık, çiçek bozuğu bir yüz hatırlıyordu. «Magdalena,» dedi, «yolda gelirken Barabbas’a rast geldim, yüzü Şaron’unki gibi uğursuzdu. Ayak seslerimi duyunca çalılığa saklandı. Bu kötü bir belirti!»</p>

  <p class="block_17">Zayıf bedeni gevşedi. Kızı, onu kolları arasına alıp içeri götürdü. Bir sandalye buldu, babasını oturttu. Kendi de yanı başına diz çöktü.</p>

  <p class="block_17">«Şimdi nerede?» diye sordu. «Nerede bıraktın onu baba?»</p>

  <p class="block_17">«Tapınakta. Bağırıp duruyor, gözlerinden alevler fışkırıyor; kutsal yapıyı tutuşturacak! Hem ne sözler ya Rabbim, ne büyük küfürler ediyor! Musa’nın yasasını yok edip, yerine yeni bir yasa getireceğini söylüyor. Hayır Tanrıyla buluşmak üzere Sina Dağı’na gitmeyecekmiş. Onunla, kendi yüreği içinde buluşacakmış.»</p>

  <p class="block_17">İhtiyar, sesini alçalttı. «Bazen, yavrum,» dedi titreyerek, «Aklını oynatmasından korkuyorum. Kim bilir, belki de İblis!»</p>

  <p class="block_17">«Sus!» diye buyurdu Magdalena, iki eliyle ihtiyarın ağzını kapadı...</p>

  <p class="block_17">Birbiri ardından havariler kapıda görünceye kadar konuştular. Magdalena yerinden sıçrayıp baktı, ama İsa yoktu aralarında.</p>

  <p class="block_17">«Efendimiz nerde?» diye sordu yürek paralayıcı bir sesle. «Nerde efendimiz?»</p>

  <p class="block_17">«Korkmayın,» diye cevap verdi Petrus asık bir suratla. «O da gelecek nerdeyse.»</p>

  <p class="block_17">Maria da sıçramıştı ayağa. Erkek kardeşinin yanından ayrılıp havarilere yaklaştı. Yüzleri karanlık ve tedirgindi, gözleri fersizdi. Duvara yaslandı.</p>

  <p class="block_17">«Efendimiz nerde?» diye mırıldandı zayıf bir sesle.</p>

  <p class="block_17">«Neredeyse gelir, Maria, nerdeyse gelir...,» diye cevap verdi Yuhanna. «Başına bir şey gelmiş olaydı, bırakır mıydık onu?»</p>

  <p class="block_17">Asık suratlı havariler ev içinde birbirinden uzak yerlere dağıldılar.</p>

  <p class="block_17">Matta kâğıtlarını mintanının içinden çıkarıp yazmaya hazırlandı.</p>

  <p class="block_17">«Konuş, Matta,» dedi yaşlı haham. «Bir şeyler söyle, sana dua edeyim.»</p>

  <p class="block_17">«Peder,» diye cevap verdi Matta, «demin hep birlikte gelirken, Yüzbaşı Rufus Kudüs’ün kapısında bize yetişti. ‘Durun’ diye bağırdı, ‘sizler için buyruk getiriyorum!’ Hepimiz korkudan dona kalmıştık. Ama Efendimiz rahat bir davranışla elini Romalıya uzattı. ‘Hoş geldin dostum.’ dedi, ‘benden bir dileğin mi var?’</p>

  <p class="block_17">‘İsteyen ben değilim seni, diye cevap verdi Rufus, ‘Pilatus istiyor seni. Ne olur benimle gel.’</p>

  <p class="block_17">«‘Geliyorum.’ diye cevap verdi İsa, durgun bir davranışla ve yüzünü Kudüs’e doğru çevirdi.</p>

  <p class="block_17">«Ama hepimiz üstüne çullandık. ‘Efendimiz nereye?’ diye bağırdık. ‘Gitme bırakmayız seni!’</p>

  <p class="block_17">«Yüzbaşı aramıza girip ‘korkmayın,’ dedi, ‘kötü bir şey olmayacak, söz veriyorum size.’</p>

  <p class="block_17">«‘Gidin,’ diye buyurdu Efendimiz, ‘ve korkmayın. Vakit henüz gelmiş değil.’</p>

  <p class="block_17">«Ama Yahuda araya girdi. ‘Ben de seninle geliyorum, Efendimiz. Senden ayrılmam,’ dedi.</p>

  <p class="block_17">«‘Gel,’ dedi o da. ‘Ben de senden ayrılmam.’ Birlikte Kudüs’e doğru gittiler: İkisi önde, Yahuda da çoban köpeği gibi arkalarında.»</p>

  <p class="block_17">Matta konuşurken, havariler söz söylemeden yaklaşıp yere diz çöktüler.</p>

  <p class="block_17">«Yüzlerinizde tedirginlik okunuyor,» dedi haham. «Bizden bir şey saklıyorsunuz.»</p>

  <p class="block_17">«Başka dertlerimiz var Peder, başka dertlerimiz...,» diye mırıldandı Petrus ve sustu.</p>

  <p class="block_17">Nitekim tam o sırada, yolda kötü cinler girmişti içlerine. Ölünün dirilmesi başlamıştı. Rabbin gününün yaklaştığına şüphe yoktu, efendileri nerdeyse tahta çıkacaktı. Ganimetleri yağma etmek zamanı da geliyordu demek. İşte o konuda, bölüştürme konusunda havariler, kavgaya başlamış bulunuyordu.</p>

  <p class="block_17">«Ben sağında oturacağım, en çok beni seviyor,» demişti biri. Hepsi birden ileri atılarak bağırdılar:</p>

  <p class="block_17">«Hayır beni, beni!»</p>

  <p class="block_17">«Beni!»</p>

  <p class="block_17">«Beni!»</p>

  <p class="block_17">«İlk ben demiştim ona Efendimiz diye!» dedi Andreas.</p>

  <p class="block_17">«Benim düşlerime seninkilerden daha çok giriyor,» diye karşı çıktı Petrus.</p>

  <p class="block_17">«Bana ‘sevgili’ diyor,» dedi Yuhanna.</p>

  <p class="block_17">«Bana da!»</p>

  <p class="block_17">«Bana da!»</p>

  <p class="block_17">Petrus’un kanı kaynamaya başlamıştı. «Hepiniz geri çekilin,» diye bağırdı. «Daha geçen gün: ‘Petrus sen kayasın, senin üstüne kuracağım yeni Kudüs’ü demedi mi</p>

  <p class="block_17">bana?»</p>

  <p class="block_17">«‘Yeni Kudüs’ü dememişti! Sözlerini buraya yazdım,» diye bağırdı Matta, defterini mintanı içine sokarak.</p>

  <p class="block_17">«Ne demişti peki, yazıcı? Ben öyle duydum!» dedi Petrus kızgın kızgın.</p>

  <p class="block_17">«Dedi ki: ‘Sen Petrus’sun, ben bu kaya üstüne kuracağım kilisemi!... Kilisemi, benim kilisemi yeni Kudüs’ü değil, arada büyük fark var!»</p>

  <p class="block_17">«Başka ne vaat etmişti bana?» diye bağırdı Petrus. «Ne diye durdun? Devam etmek işine gelmiyor değil mi? Anahtarlardan ne haber...? Haydi, konuşsana!»</p>

  <p class="block_17">Matta istemeye istemeye defterini alıp okudu: «‘Ve sana göklerin hâkimiyetinin anahtarlarını vereceğim...’»</p>

  <p class="block_17">«Devam et! Devam et!» diye muzafferane bağırdı Petrus.</p>

  <p class="block_17">Matta salyasını yuttu ve yeniden defteri üstüne eğildi.</p>

  <p class="block_17">«‘Yeryüzünde ne bağlarsan, gökte de bağlanacaktır; yeryüzünde ne çözersen, gökte de çözülecektir...’ İşte bu kadar, hepsi bu!»</p>

  <p class="block_17">«Sana bir şey ifade etmiyor mu yani? Dinleyin hepiniz, anahtarlar bende! Cennetin kapılarını açıp kapayacak olan benim. Sizleri ister içeri alırım, ister almam!»</p>

  <p class="block_17">Havariler çılgına döndüler, Beytanya’ya yaklaşmış olmasalardı, yumruk yumruğa girişeceklerdi. Ama köylülerin önünde utandıklarından, öfkelerini yuttular. Yüzleri hâlâ karanlıktı.</p>

  <p class="block_17">Bu arada İsa, Romalı yüzbaşıyla birlikte ilerlemekteydi, arkadan da çoban köpeği gibi Yahuda izliyordu. Kudüs’ün dar, kıvrılarak uzanan sokaklarına girmişler, tapmağa doğru, Pontius Pilatus’un sarayı olan şatoya doğru ilerliyorlardı. İlk konuşan yüzbaşı oldu.</p>

  <p class="block_17">«Efendimiz,» dedi heyecan içinde, «kızım pek iyileşti, seni aklından çıkarmıyor. Halka konuşacağın zamanı duydu mu, evden sıvışıyor ve seni dinlemeye gidiyor. Bugün sıkı sıkı tutmuştum elinden. Tapmakta, birlikte dinledik sözlerini, koşup ayaklarından öpmek istedi.»</p>

  <p class="block_17">«Niye bırakmadın peki?» diye sordu İsa. «İnsanın ruhunu kurtarmak için bir an yeter. Niye o anı boşa harcadın?»</p>

  <p class="block_17">Romalı bir kızın, bir Yahudi’nin ayaklarını öpmesi olacak şey miydi! Rufus utanarak düşündü, ama bir şey söylemedi.</p>

  <p class="block_17">Elinde tuttuğu kısa bir kırbaçla yol açsınlar diye gürültülü kalabalığı iki yana itmeye başladı. Öyle sıcaktı ki hava, nerdeyse bayılacaktı insan, sinek bulutları vardı havada. Yüzbaşı, Yahudi havasını ciğerlerine doldururken, midesi bulandı. Kaç yıldır Filistin’deydi, yine de hâlâ alışamamıştı Yahudiliğe... Şimdi çarşıdan geçiyorlardı, hasırlarla kaplıydı üstü. Biraz daha serindi hasırların altı, adımlarını yavaşlattılar.</p>

  <p class="block_17">«Şu it sürüsüyle nasıl konuşabilirsin?» diye sordu yüzbaşı. İsa kızardı. «Onlar it değil,» dedi, «her biri bir ruh, Tanrı’nın kıvılcımları yüzbaşım. Tanrı bir yangın, her bir ruh da saygı göstermen gereken bir kıvılcım.»</p>

  <p class="block_17">«Ben bir Romalıyım,» diye cevap verdi Rufus, «Tanrı da Romalı. Yollar açar, barakalar kurar, şehirlere su getirir, tunç zırhlar kuşanır ve savaşa gider. O önden gider, biz arkadan. Senin sözünü ettiğin, beden ile ruh, bizim için birdir, aynı şeydir, üstlerinde de Roma’nın damgası vardır. Biz öldüğümüzde, bedenle ruh, birlikte ölür ve sadece çocuklarımız kalır. Ölümsüzlükten anladığımız bu bizim. Kusura bakma ama senin sözünü ettiğin göklerin hâkimiyeti bize peri masalı gibi geliyor.»</p>

  <p class="block_17">Biraz durduktan sonra devam etti: «Biz Romalılar insanları yönetmek için gelmişiz, insanlarsa sevgiyle yönetilemez.»</p>

  <p class="block_17">«Sevgi silahsız değildir,» dedi İsa; yüzbaşının soğuk mavi gözlerine, sinekkaydı tıraş olmuş yanaklarına ve kısa parmaklı ellerine baktı. «Sevgi de savaşır ve saldırıya geçer.»</p>

  <p class="block_17">«O zaman, sevgi olmaz,» dedi yüzbaşı.</p>

  <p class="block_17">İsa başını önüne eğdi. Yeni şarap koymam için yeni şarap torbası bulmam gerek. Yeni şarap torbalan, yeni sözler...</p>

  <p class="block_17">Sonunda vardılar. Hem kale, hem de saray görevi gören şato yükseldi önlerinde, içinde kendini beğenmiş Romalı Vali Pontius Pilatus barınıyordu. Yahudi soyundan nefret ederdi, Kudüs sokaklarında dolaşırken ya da İbranilerle konuşması gerektiğinde, burnunda daima kokulu bir mendil tutardı. Ne Tanrılara inanırdı, ne insanlara, ne Pontius Pilatus’a, ne de herhangi bir şeye. Boynundan altın zincirle asılmış keskin bir ustura taşırdı, yemeden içmeden ve yönetmeden bıkınca ya da imparator tarafından sürgüne gönderilince damarlarını kesecekti onunla. Çoğu kez, Yahudilerin, Mesih gelip kendilerini kurtaracağını bağıra bağıra söyleyen seslerinin kısıldığını görmüştü ve gülmüştü. Keskin usturasını göstererek karısına, «İşte benim Mesihim, kurtarıcım,» dedi. Ama karısı, ona cevap vermeden, yüzünü başka tarafa çevirdi.</p>

  <p class="block_17">İsa şatonun büyük kapısının dışında durdu. «Yüzbaşım,» dedi. «Bana bir lütufta bulunacağını söylemiştin. Hatırladın mı? Şimdi onu senden istememin zamanı geldi.»</p>

  <p class="block_17">«Nâsıralı İsa, hayatımın bütün neşesini sana borçluyum.» diye cevap verdi Rufus. «Söyle. Elimden geleni yaparım.»</p>

  <p class="block_17">«Beni yakalarlar da hapse atarlarsa, beni öldür, beni kurtarmak için bir şey yapma... Buna söz verir misin?»</p>

  <p class="block_17">Şatonun kapılarından geçiyorlardı şimdi. Muhafızlar ellerini kaldırarak yüzbaşıyı selamladılar.</p>

  <p class="block_17">«Benden istediğin bu şey, bir lütuf mu?» diye sordu Rufus şaşkın bir halde. «Sizleri, siz Yahudileri anlamıyorum bir türlü.»</p>

  <p class="block_17">Dev zenci muhafızlar Pilatus’un kapısı dışında duruyorlardı.</p>

  <p class="block_17">«Evet, bir lütuf, yüzbaşı,» dedi İsa. «Söz veriyor musun?»</p>

  <p class="block_17">Rufus, kapıyı açmaları için zencilere başıyla işaret verdi.</p>

  <p class="block_17">Pilatus kaba oyma kartallarla süslü yüksekteki bir tahtta oturmuş, okuyordu. Gevrek, traşlı, dar alınlı, sert mavi gözlü, kılıç gibi düz dudaklı bir adam olan Pilatus, önünde duran İsa’ya bakmak üzere başını kaldırdı.</p>

  <p class="block_17">«Yahudilerin kralı Nâsıralı İsa sen misin?» diye ıslık çıkarır gibi bir ses çıkardı alaylı alaylı, kokulu mendilini burnuna götürerek.</p>

  <p class="block_17">«Ben kral değilim,» diye cevap verdi İsa.</p>

  <p class="block_17">«Ne? Mesih değil misin yani, vatandaşların İbrahimcilerin kaç kuşaktır beklediği onları kurtarsın, İsrail’in tahtına oturup biz Romalıları kovsun diye beklediği Mesih değil misin? Öyleyse ne diye ben kral değilim diyorsun?»</p>

  <p class="block_17">«Benim krallığım yeryüzünde değil.»</p>

  <p class="block_17">«Nerede peki, suda mı, havada mı?» diye sordu Pilatus kahkahadan kırılarak.</p>

  <p class="block_17">«Gökte,» dedi İsa durgunca.</p>

  <p class="block_17">«Güzel,» dedi Pilatus. «Gök sana armağanım olsun, ama yeryüzüne dokunayım deme!»</p>

  <p class="block_17">Başparmağındaki kocaman yüzüğü çıkardı, havaya kaldırıp ışığa tuttu ve kırmızı taşına baktı. Üzerinde bir kuru kafa vardı, çevresinde de şu sözler yazılıydı, «Ye, iç, eğlen, çünkü yarın öleceksin.»</p>

  <p class="block_17">«Yahudileri tiksinç buluyorum,» dedi. «Hiç yıkanmazlar, kendi suretlerinde olan bir de Tanrıları var: Uzun saçlı, pis, mağrur ve deve gibi kinci.»</p>

  <p class="block_17">«Bu Tanrı’nın Roma’ya karşı yumruğunu kaldırmış olduğunu da bilin,» dedi İsa yine sakince.</p>

  <p class="block_17">«Roma ölümsüzdür,» diye cevap verdi Pilatus esneyerek.</p>

  <p class="block_17">«Roma, Peygamber Daniel’in görüntüsünde gördüğü koca heykeldir.»</p>

  <p class="block_17">«Heykel mi? Ne heykeli? Siz Yahudiler uyanıkken neye özlem duyarsanız, düşünüzde de onu görürsünüz. Görüntülerle yaşar, görüntülerle ölürsünüz.»</p>

  <p class="block_17">«İnsan bu şekilde başlar savaşına, görüntülerle. Yavaş yavaş gölge koyulaşır ve katılaşır, ruh ete bürünüp yeryüzüne iner. Peygamber Daniel’in görüntüsü vardı, olduğuna göre de ruh ete bürünüp yeryüzüne inecek ve Roma’yı yok edecek.»</p>

  <p class="block_17">«Nâsıralı İsa, cüretine hayranım yoksa budalalık mıdır bilmem? Ölümden korkmuyor gibisin, bu yüzden bu kadar serbestçe konuşabiliyorsun... Sevdim seni. Peki, anlat bakalım şu Daniel’in görüntüsünü.»</p>

  <p class="block_17">«Gecenin birinde, peygamber Daniel koca bir heykel görmüş. Başı altından, gövdesi ve kolları gümüşten, karnıyla baldırları tunçtanmış. Bacakları demirdenmiş, ama ayakları, tâ dibinde topraktanmış. Birden görünmeyen bir el toprak ayaklara bir taş atmış ve sarsmış; birden bütün heykel altını, gümüşü, tuncu ve demiri yere yuvarlanıvermiş... Görünmeyen el, Pontius Pilatus, İsrail’in Tanrısıdır, taşsa benim, heykel de Roma.»</p>

  <p class="block_17">Pilatus yeniden esnedi. «Oyununu anlıyorum, Nâsıralı İsa, Yahudilerin Kralı,» dedi usanmış gibi. «Roma’ya hakaret ediyorsun, beni kızdıracaksın, seni çarmıha gereceğim, derken kahramanlar seviyesine yükseleceksin. Her şeyi iyi düzenlemişsin. Ölüleri bile diriltmeye başlamışsın: Evet, yolunu temizliyorsun. Sonradan havarilerin, aynı şekilde, senin ölmediğini etrafa yayacaklar, dirilip göğe çıktığını söyleyecekler... Ama yaramaz seni, çuvalladın. Oyunlarının modası geçti, yeni oyunlar bulman gerek. Seni öldürtmeyeceğim, seni kahraman yapmayacağım. Tanrı olmayacaksın, aklından çıkar sen onu.»</p>

  <p class="block_17">İsa bir şey söylemiyordu. Açık pencereden, Yehova’nın koca tapınağının güneşte parladığını, renk renk insan sürülerinin, açık duran kara çeneleri içine giren, hareketsiz duran, insan yiyen bir hayvana benzediğini görüyordu. Pilatus da ince altın zinciriyle oynuyor, konuşmuyordu. Yahudi’den lütuf istemediği yediremiyordu kendine, ama karısına söz verdiği için, başka çare de bulamıyordu.</p>

  <p class="block_17">«Söyleyecekleriniz bu kadar mı?» diye sordu İsa. Kapıya doğru döndü.</p>

  <p class="block_17">Pilatus ayağa kalktı. «Dur, gitme,» dedi. «Sana söyleyeceğim var, onun için çağırmıştım seni buraya. Karım her gece seni düşünde görüyormuş. Senin yüzünden gözünü kapayamaz olmuş. Vatandaşların Annas ile Kayfa’nın seni öldürmek istediklerini, senin de her gece karıma yalvarıp benimle konuşup, seni öldürmemem için ikna etmesini istiyormuşsun. Dün gece çığlık atarak uyanıp ağlamaya başladı. Acıyor gibi sana, bilmem neden! Burnumu kadın saçmalıklarına sokmam. Ayağıma kapanıp seni çağırmamı istedi, sana ‘git kendini kurtar’ diyecekmişim... Nâsıralı İsa, Kudüs’ün havası senin sıhhatine zararlı. Galile’ye dön! Kuvvet kullanmak istemiyorum. Sana bir dost olarak söylüyorum. Galile’ye dön!»</p>

  <p class="block_17">«Hayat savaştır!» diye cevap verdi İsa, aynı kararlı ve sakin sesiyle. «Sen de hem asker, hem de Romalı olduğun için bilirsin bunu. Ama bilmediğin şey şu: Tanrı komutan, bizse askeriz. İnsan doğar doğmaz Tanrı ona toprağı gösteriyor, toprağın üstünde bir şehir, bir köy, bir dağ, bir deniz ve çöl göstererek ona, ‘Burada yapacaksın savaşını!’ diyor. Ey Yahudiye Valisi, bir gece Tanrı beni saçımdan yakaladı, havaya kaldırdı, Kudüs’e getirdi, tapınağın önüne koydu ve dedi: ‘Burada savaşacaksın!’ Ben asker kaçağı değilim Yahudiye Valisi ve savaşımı yapacağım!»</p>

  <p class="block_17">Pilatus omuz silkti. Lütufta bulunduğuna pişman olmuştu bile, bir aile sırrını Yahudi’nin birine açtığı için üzülüyordu.</p>

  <p class="block_17">Her zamanki gibi ellerini oğuşturdu.</p>

  <p class="block_17">«Nasıl istersen öyle yap,» dedi. «Ben karışmıyorum bu işe. Git!»</p>

  <p class="block_17">İsa elini kaldırarak ayrıldı. Ama eşiği aşarken, Pilatus alaylı alaylı sordu, «Hey, Mesih, dünyaya getirdiğin korkunç haber neymiş?»</p>

  <p class="block_17">«Ateş,» dedi İsa yine sakince. «Yeryüzünü temizlemek için ateş.»</p>

  <p class="block_17">«Romalılardan mı temizlemek için?»</p>

  <p class="block_17">«Hayır. İnanmayanlardan. Haksızlık edenlerden, namussuzlardan, doymuşlardan.»</p>

  <p class="block_17">«Sonra ne olacak peki?»</p>

  <p class="block_17">«Sonra yanan ve arınmış olan toprak üstüne yeni Kudüs kurulacak.»</p>

  <p class="block_17">«Yeni Kudüs’ü kim kuracak?»</p>

  <p class="block_17">«Ben.»</p>

  <p class="block_17">Pilatus kahkahayla gülmeye başladı. «Peki, peki karıma senin için delinin biri olduğunu söylediğimde haklıymışım. Ara sıra uğra bana, eğlendir beni. Pekâlâ, haydi git artık! Usandım senden.»</p>

  <p class="block_17">El çırptı. İki izbandut zenci içeri girip İsa’yı kapıya götürdü.</p>

  <p class="block_17">Yahuda kaygı içinde şatonun kapısı dışında bekliyordu. Gizli bir kurt yakında efendilerini kemirmeye başlamıştı. Her gün yüzü günden güne buruşuyor, vahşileşiyor, sözleri</p>

  <p class="block_17">daha üzgün ve daha meydan okur gibi çıkıyordu. Sık sık Golgota Tepesi’ne gidip, saatlerce yapayalnız kalıyordu. Romalıların başkaldıranları çarmıha gerdiği, Kudüs’ün dışındaki bir tepeydi bu; rahiplerin, yüksek rütbeli rahiplerin, çevresinde çılgına dönmüş, mezarını kazdığını görüyordu; gördükçe de, bir sivrisineği yutma düşüncesinin bile ürperttiği, ama gidip koca bir deve yutan, zehirli yılanlar gibi yalancılar, ikiyüzlüler diye üzerlerine saldırıyordu. Her gün sabahtan akşama kadar tapınağın dışında duruyor, sanki bile bile ölümünü istiyormuş gibi vahşi sözler savuruyordu; geçen gün Yahuda, arslanın bütün ihtişamıyla belirmesi için, üstündeki koyun postunu ne zaman atacağını sorduğunda, İsa başını sallamıştı, Yahuda ömründe insan dudaklarında bu denli acı bir gülümseme görmemişti. O gün bu gün, Yahuda yanı başından ayrılmamıştı. Golgota Tepesi’ne çıkarken gördüğünde bile. Gizlenmiş bir düşmanın ona el kaldırmasından korktuğundan gizlice ardından gidiyordu...</p>

  <p class="block_17">Yahuda lanetli şatonun dışında, bir aşağı bir yukarı gidip geliyor, pirinç zırhlı, ağır kaba suratlı kıpırdamadan duran Romalı muhafızlara ve kartallarıyla, yüksek bir direğin tepesinde dalgalanan arkalarındaki Tanrısız sancağa pis pis bakıyordu. Pilatus ne istiyordu ondan? Ne diye çağırdı acaba, diye düşünüp duruyordu? Yahuda biliyordu, Kudüslü Partizanlar ona haber getiriyorlardı. Annas ile Kayfa durmadan bu şatoya girip çıkıyor, İsa’nın Romalıları atıp kendini kral ilan etmek istediğini söyleyerek İsa’yı suçluyorlardı. Ama Pilatus aynı fikirde değildi. «Zırdelinin biri» diyordu onun için, «burnunu Roma’nın işine sokmuyor. Bir keresinde, bile bile adam gönderdim, ‘İsrail’in Tanrısı bizlerin Romalılara vergi verip vermememiz için ne der?’ diye sordurdum, ‘fikriniz nedir bu konuda,’ O, doğru olarak, akıllıca cevap vermiş: ‘Sezar’ın hakkını Sezar’a, Tanrı’nın hakkını Tanrıya vermek gerektir’ demiş... Bir azizinki gibi değil onun deliliği,» diyordu Pilatus gülerek, «azizlik onu çıldırtmış. Dininizi ezmek isterlerse, cezalandırın, ben karışmam. Roma’yla ilgisi yok bu işin.» Hep böyle derdi onlara ve gönderirdi. Ama şimdi... Fikrini değiştirmiş olmasın sakın?</p>

  <p class="block_17">Yahuda durdu, şatonun karşısındaki duvara yaslandı, sinirli sinirli yumruklarını açıp kapamaya başladı.</p>

  <p class="block_17">Birden irkildi. Borazanlar çalıyor, halk yol açıyordu. Dört Levili gelip, şato kapısının önüne yavaşça altın kakmalı bir sedye bıraktı. İpek perdeler aralandı ve ince derili Kayfa, baştanbaşa, sarı ipekliler içinde ağır ağır indi. O kadar şişmandı ki, torbacıklar peydah olmuştu gözlerinin çevresinde. Ağır çift kanatlı kapılar, tam İsa çıkmak üzereyken açıldı, iki adam eşikte yüz yüze geldiler. İsa durdu. Ayakları çıplaktı, beyaz giysisi yama yamaydı. Kıpırdamadan yüksek rahibin gözlerinin derinlerine baktı. Öteki, ağır göz kapaklarını kaldırdı, onu tanıdı, kısa bir bakışla tepeden tırnağa süzdü. Keçi dudakları aralandı.</p>

  <p class="block_17">«Burada işin ne, asi herif!» dedi.</p>

  <p class="block_17">Ama İsa yine hiç kıpırdamadan haşin bakışlarla, iri, acı dolu gözleriyle ona bakmakta devam ediyordu.</p>

  <p class="block_17">«Senden korkmuyorum, şeytanın yüksek rahibi,» diye cevap verdi.</p>

  <p class="block_17">«Atın dışarı şu herifi!» diye bağırdı Kayfa dört taşıyıcısına. Koca arkasının nerdeyse yeri süpürecek olduğu şişko, çarpık bacaklı bir cüce avluya doğru ilerlemeye başladı.</p>

  <p class="block_17">Dört Levili İsa’nın üstüne atıldılar, ama Yahuda ileri fırladı. «Çekin ellerinizi!» diye haykırdı. Onları bir yana savurarak, Hocayı kolundan tuttu.</p>

  <p class="block_17">«Gel,» dedi, «gidelim.»</p>

  <p class="block_17">Yahuda develerin, insanların ve koyunların arasından, İsa geçebilsin diye yol açıyordu. Şehrin kale kapısına geldiler, Sedron Vadisi’ne indiler, karşı tarafa tırmanarak, Beytanya yolunu tuttular.</p>

  <p class="block_17">«Ne istiyormuş senden?» diye sordu Yahuda, Hocanın koluna can çekişiyormuş gibi yapışarak.</p>

  <p class="block_17">«Yahuda,» diye cevap verdi İsa, epey sustuktan sonra, «şimdi sana müthiş bir sır açıklayacağım.»</p>

  <p class="block_17">Yahuda kızıl başını önüne eğip açık ağızla kulak kesildi.</p>

  <p class="block_17">«Yoldaşların en güçlüsü sensin. Ancak sen buna tahammül edersin sanıyorum. Ötekilere bir şey söylemedim, söylemeyeceğim de. Dayanıklı değiller onlar.»</p>

  <p class="block_17">Yahuda sevinçten kıpkırmızı oldu. «Bana güvendiğin için teşekkür ederim Efendimiz,» dedi. «Söyle: Görürsün utandırmam seni.»</p>

  <p class="block_17">«Yahuda, sevgili Galile’mi bırakıp, niye Kudüs’e geldim biliyor musun?»</p>

  <p class="block_17">«Evet,» diye cevap verdi Yahuda. «Çünkü olacak olan, burada yer alacak.»</p>

  <p class="block_17">«Doğru, Rabbin alevleri buradan fışkıracak. Uyuyamaz oldum artık. Gece yarısı irkilerek uyanıyorum ve göğe bakıyorum. Daha açılmadı mı diye? Alevler aşağı akmıyor mu diye? Gün ağarınca tapınağa koşuyorum, konuşuyorum, buyuruyorum, yalvarıyorum, insin diye ateşe yakarıyorum. Ama sesim her defasında kaybolup gidiyor. Gökler kapalı, dilsiz duruyor, başımın üstünde; oynamıyor. Derken günün birinde...»</p>

  <p class="block_17">Sesi kısıldı. Yahuda işitebilmek için üstüne doğru eğildi, ama sadece boğuk bir soluk ile İsa’nın dişlerinin birbirine vurduğunu duydu.</p>

  <p class="block_17">«Devam et! Devam!» dedi Yahuda boğuluyormuş gibi.</p>

  <p class="block_17">İsa soluk alıp devam etti. «Bir gün Golgota tepesinde uzanmışken, İşaya peygamber hayalimde belirdi, hayır hayalimde değil; bütün vücuduyla karşımda duruyordu, Golgota kayalarının tepesinde, dikilmiş ve şişirilmiş bir keçi postu vardı elinde, çölde karşılaştığım kara keçiye benziyordu. Postun üstünde yazı vardı. «Oku!» diye buyurdu, keçi derisini bana doğru uzatarak. Ama sesi duyunca peygamber ve keçi kayboldu, sadece harfler kaldı; havada, kırmızı baş harfi, kara harfler.</p>

  <p class="block_17">İsa gözlerini aydınlığa kaldırdı. Benzi attı. Yahuda’nın kolunu sıkarak ona yapıştı. «Oradalar işte!» diye fısıldadı. «Havayı doldurdular!»</p>

  <p class="block_17">«Oku!» dedi Yahuda, o da titriyordu.</p>

  <p class="block_17">İsa soluk soluğa sözleri hecelemeye başladı. Harfler canlı hayvanlar gibiydi: Onları avlamaya çalışıyor, onlarsa karşı duruyorlardı. İkide bir terini silerek, okudu: «‘Suçlarımızı taşıdı; bizim günahlarımız için yaralandı, bizim kötülüklerimiz onu zedeledi. Acı çekiyor, ama ağzını açmıyordu. Herkes tarafından horgörüldü ve reddedildi; salhaneye götürülen bir koyun gibi karşı koymadan ilerledi.’»</p>

  <p class="block_17">İsa sustu. Ölü gibi solmuştu rengi.</p>

  <p class="block_17">«Anlamıyorum,» dedi Yahuda, kıpırdamadan durmuş, ayak parmaklarıyla çakıl taşlarını oyuyordu. «Salhaneye götürülen koyun da kim? Kimdir ölecek olan?»</p>

  <p class="block_17">«Yahuda,» diye yavaşça cevap verdi İsa, «Yahuda, kardeşim, ölecek olan benim.»</p>

  <p class="block_17">«Sen mi?» dedi Yahuda geri geri çekilerek. «Peki Mesih değil misin ki?»</p>

  <p class="block_17">«Mesihim.»</p>

  <p class="block_17">«Anlamıyorum!» diye tekrarladı Yahuda, ayak parmaklarını çakıl taşlarına sürte sürte yırtarak.</p>

  <p class="block_17">«Bağırma, Yahuda. Böyle olacak. Dünyanın kurtulması için ben, kendi isteğimle ölmeliyim. İlkin bunu ben kendim de anlamıyordum. Tanrı boşuna belirtiler gösterdi bana: Bazen havada görüntüler, bazen uykumda düşler; boynunda bütün bir ulusun günahları asılı çölde gördüğüm keçi ölüsü. Anamın evinden ayrıldığım günden beri bir gölge, köpek gibi izledi beni, bazen de önümde koşarak yol gösterdi. Hangi yolu mu? Çarmıh yolunu!»</p>

  <p class="block_17">İsa çevresinde dolaştırdı bakışlarını. Arkasında Kudüs vardı, pırıl pırıl parlayan beyaz kuru kafalarla dolu bir dağ; önünde, kayalar, birkaç gümüş yapraklı zeytin ağacı ve siyah sedirler. Güneş, kanla dolu, batmaya başlamıştı.</p>

  <p class="block_17">Yahuda sakalını yoluyordu, kıllarını da havaya savuruyordu. Başka türlü bir Mesih beklemişti, elinde kılıç olan bir Mesih, bağırdığında bütün ölü kuşakların Yusufiye Vadisi’ndeki mezarlardan fırlayıp canlılara katılacağını sandığı bir Mesih. Yahudilerin aynı anda atlar ve develeri de canlanacaktı; hepsi birden, piyade ve atlılar, Romalılara atılıp, boğazlayacaklardı... Evren ayakları dibinde bir yastık olacak, Mesih de Davut’un tahtında oturacaktı... Buydu Mesih, Yahuda İskariyot’un beklediği Mesih. Oysa şimdi...</p>

  <p class="block_17">Vahşi vahşi İsa’ya baktı, ağzından kötü bir söz kaçmasın diye dudaklarını ısırdı. Bu kez topuğuyla oymaya başladı çakılları. İsa ona bakıp acıdı.</p>

  <p class="block_17">«Metin ol, Yahuda, kardeşim,» dedi sesini tatlılaştırarak. «Ben böyle istedim. Başka yol yok: Budur yol.»</p>

  <p class="block_17">«Ya sonra?» diye sordu Yahuda kayalara bakarak.</p>

  <p class="block_17">«Sonra canlılarla ölüleri yargılamak için bütün ihtişamımla döneceğim.»</p>

  <p class="block_17">«Ne zaman?»</p>

  <p class="block_17">«Beni görmeden şimdiki kuşağın çoğu ölmeyecek.»</p>

  <p class="block_17">«Gidelim!» dedi Yahuda. Adımlarım sıklaştırdı. İsa ardında ona yetişmek için soluk soluğa kalıyordu. Güneş artık, Yahudiye Dağları’nın ardında devrilmek üzereydi. Tâ uzaklardan, Ölü Deniz’den ilk uyanan çakalların sesleri geliyordu.</p>

  <p class="block_17">Yahuda başta, inleyerek yuvarlanıp gidiyordu. İçinde bir yer sarsıntısı vardı: Her şey yıkılıyordu. Ölüme inanmıyordu ve yolların en kötüsü olarak görüyordu, bütün ölülerden daha ölü ve daha pis gibi görünen Lazarus midesini bulandırıyordu; Mesih’in kendi de Şaron’la olan savaşında nasıl başa çıkabilirdi ki?.. Hayır, hayır, Yahuda ölüme bir yol olarak bakamıyordu.</p>

  <p class="block_17">Döndü. Karşı çıkmak, dili üstünde yanmakta olan ağır sözleri fırlatıp atmak istiyordu. Belki de İsa’nın yolunu değiştirebilirler ve ölüm yolundan saptırabilirlerdi. Dönünce ama, bir dehşet çığlığı çıktı ağzından. İsa’nın vücudu kocaman bir</p>

  <p class="block_17">gölge yansıtmıştı. Bir insan gölgesi değildi bu, koca bir çarmıhtı. İsa’nın eline yapıştı.</p>

  <p class="block_17">«Bak!» dedi eliyle göstererek.</p>

  <p class="block_17">İsa ürperdi.</p>

  <p class="block_17">«Yahuda, kardeşim, konuşma.»</p>

  <p class="block_17">Böylece, sessiz sessiz, kol kola, tatlı Beytanya yokuşunu çıkmaya bağladılar. İsa’nın diz bağlarını çözülüyordu, Yahuda ona destek oluyordu. Konuşmuyorlardı. Bir keresinde, İsa eğilerek sıcak bir taş aldı yerden, sımsıkı, uzun bir süre elinde tuttu. Bu bir taş mıydı, yoksa sevgili birinin eli mi? Çevresine baktı. Kışın ölmüş olan bütün toprak nasıl da çimen fışkırmıştı, çiçeklenmişti!</p>

  <p class="block_17">«Yahuda, kardeşim,» dedi, «üzülme. Bak buğday nasıl çıkıyor topraktan. Tanrı nasıl yağmur gönderiyor da toprak kabarıyor ve başaklar insanlığı beslemek için köpüren topraktan çıkıyor... Başaklar ölmeseydi, yeniden canlanabilir miydi hiç? İnsanın Oğlu da öyledir.»</p>

  <p class="block_17">Ama Yahuda avutulamıyordu. Konuşmadan tırmanmaya devam ediyordu. Güneş dağların ardında battı; gece topraktan yükseldi. İlk lambalar tepenin doruğunda göz kırpmaya başladılar.</p>

  <p class="block_17">«Lazarus’u hatırla...,» dedi İsa. Ama Yahuda’nın midesi bulandı ve yere tükürerek hızla yoluna devam etti.</p>

  <p class="block_17">Marta lambayı yaktı. Lazarus elini siper etti gözlerine: Işık hâlâ acıtıyordu gözlerini. Petrus Matta’nın kolundan tuttu, ikisi birlikte, lamba başına oturdular. İhtiyar Salome siyah bir yün yumağı bulmuş, iki oğlunu düşünerek eğirmeye başlamıştı. Ya Rabbim, onların ihtişam içinde, saçlarında altın birer kordela, bütün Genasaret Gölü’nün onların olacağı gün hiç gelmeyecek mi?</p>

  <p class="block_17">Magdalena yoldan aşağı inmeye başladı. Hoca geç kalmıştı. Çektiği acı öylesine yoğundu ki, evin içine sığamaz ol</p>

  <p class="block_17">muştu, sevgilisiyle karşılaşmak ümidiyle yoldan aşağı gidiyordu. Avluda çömelmiş duran havariler, göz ucuyla sokak kapısına bakıyorlar, konuşmuyorlardı. İçleri hâlâ öfkeyle kaynıyordu. Ev sükûn içindeydi; soluk alışları bile duyulmuyordu. Vergi toplayıcısının her akşam defterine neler yazdığını görmeyi kaç gündür merak ediyordu Petrus. Bu gece ötekilerle yaptığı kavgadan sonra, artık bekleyemez olmuştu: Matta’nın kendisi hakkında ne dediğini bilmek istiyordu. Bu Yazıcılar utanmaz kişilerdi, gelecek kuşaklar karşısında gülünç düşürülmemek için dikkat etmesi gerekti. Matta böyle bir şey yapmaya kalkışacak olsa, tutar, kalemi kâğıdı, ne varsa, ateşe atardı... Evet, bu gece bakmalıydı!.. Vergi toplayıcısının kolunu okşayarak, ikisi birden lamba başına diz çöktüler.</p>

  <p class="block_17">«Ne olur bana yazdıklarını oku,» diye rica etti. «Hoca hakkında ne yazdığını merak ediyorum.»</p>

  <p class="block_17">Matta bu sözleri duyunca sevindi. Defteri yavaş yavaş göğsünden ayırdı, Lazarus’un bacısı Maria’nın armağan ettiği işlemeli bir başörtüsüne sarmıştı onu. Canlı ve yaralı bir şeymiş gibi büyük titizlikle açtı. Vücudu ileri geri sallanmaya başlamıştı; hız alarak yarı okur, yarı türkü söyler gibi okumaya başladı:</p>

  <p class="block_17">«‘İbrahim oğlu, Davut oğlu, İsa Mesih’in nesebinin kitabıdır. İbrahim İshak’ın babası idi. İshak Yakup’un babası idi. Yakup Yahuda ve kardeşlerinin babası idi, Yahuda, Tamar’dan doğan Perets ve Zerah’ın...’»</p>

  <p class="block_17">Petrus gözlerini kapayıp dinledi. İbrani kuşakları önünden geçti. İmdi İbrahim’den Davut’a kadar olan nesiller on dört nesildir; Davut’tan Babil’e sürgünlüğe kadar on dört nesildir ve Babil’e sürgünlükten Mesih’e kadar on dört nesildir... Ne kalabalıktı! Sayısız, ölümsüz bir orduydu! Yahudilerden olmak ne büyük zevk, ne büyük gururdu! Petrus başını duvara yaslayıp dinledi. Kuşaklar devam ediyordu, İsa’ya kadar geliyordu. Petrus dinliyordu. Ne kadar mucize yer almıştı, hiçbirinden koklamamıştı! Yaa, böyleydi işte... İsa</p>

  <p class="block_17">Beytlehem’de doğmuştu, babası marangoz Yusuf değildi, Ruhülkudüs’tü, üç Müneccim gelmiş, ona secde etmişlerdi; ya vaftiz sırasında, güvercinin gökten aşağı savurduğu sözler neydi? Petrus duymamıştı o sözleri. Orada bile olmayan Matta’ya kim söylemişti? Yavaş yavaş Petrus sözleri duymamaya başladı, ninni gibi, tekdüze ve acıklı bir müzik duyuyordu sadece, derken yavaşça uykuya daldı... Orada, uykusunda, müziği olsun, sözleri olsun, tam bir açıklıkla duymaya başlamıştı. Her bir söz uykusunda bir nar gibi geliyordu, evvelki yıl Eriha şehrinde yediği narlar gibi. Havayı yırtarak açıyorlar, içerden bazen alevler, bazen melekler, kanat ve borazanlar çıkıyordu...</p>

  <p class="block_17">Birden, uykunun tatlı derinliğinde, mutlu çığlıklar kargaşalığı duydu, irkilerek uyandı. Önünde hâlâ okumakta olan Matta vardı, defterini dizleri üstüne koymuştu. Hatırladı, uyuyup kalmış olduğundan utandı, vergi toplayıcısını kucaklayarak dudaklarından öptü.</p>

  <p class="block_17">«Bağışla beni, Malta kardeşim,» dedi. «Seni dinlerken cennete girmiştim.»</p>

  <p class="block_17">İsa, ardında Magdalena, kapıda belirdi. Magdalena sevinçten pırıl pırıldı. Dudaklarından, gözlerinden ve çıplak boynundan alevler fışkırıyordu. İsa, Petrus’un vergi toplayıcısına sarılıp kucaklaştığını görünce, ifadesi tatlılaştı. Sarmaş dolaş iki adamı göstererek:</p>
</body>
</html>
