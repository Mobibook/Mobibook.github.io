<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Günaha Son Çağrı</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_17">Keşiş girdi, niçin girdiğini unuttu ve köpeklerin arasına, eşik üstüne çömeldi.</p>

  <p class="block_17">Güneş kapıyı ele geçirmiş, içeri girmeye, Başrahip’in ayaklarına erişmeye çalışıyordu. Meryem’in oğlu dışarda durmuş bekliyordu. İki köpeğin inildemesinden ve dışarda örs üstündeki tokmağın ağır ritmik seslerinden başka bir şey duyulmuyordu.</p>

  <p class="block_17">Konuk bekledi, bekledi. Gün ilerliyordu; onu unutmuşlardı. Gece don olmuştu, ama şimdi hücrenin dışında sabah güneşinin tatlı sıcaklığının iliklerini ısıttığını duyuyordu.</p>

  <p class="block_17">Kaya üstündeki gözcülük görevindeki keşişin sesi, birden bozmuştu sessizliği:</p>

  <p class="block_17">«Geliyor! Geliyorlar!»</p>

  <p class="block_17">Başrahip’in hücresindeki keşişler ürkerek uzandılar, Başrahip’i yapayalnız bırakıp, dışarı uğradılar.</p>

  <p class="block_17">Cesareti ele alan Meryem’in oğlu çekinerek iki adım atıp, eşikte durdu. İçinde ölüm ve ölümsüzlük durgunluğu vardı. Başrahip’in soluk, ince ayakları güneş ışığıyla yıkanıyordu. Tavanda bir arı vızıldıyordu; tüylü bir kara böcek yedi kandilin çevresinde gidip geliyordu, bir koldan ötekine allıyor, ölü yakma fırınını arıyordu.</p>

  <p class="block_17">Ansızın kıpırdadı Başrahip. Bütün gücüyle başını kaldırdı ve birden gözleri dışarı fırladı, ağzı ardına kadar açıldı, burun delikleri açılıp kapanarak havayı koklamaya başladı. Meryem’in oğlu elini yüreğine, dudağına ve alnına götürerek onu selamladı. Başrahip’in dudakları kımıldadı: «Geldin..., geldin..., geldin...,» diye fısıldadı, öyle belirsizdi ki çıkardığı ses, Meryem’in oğlu işitmedi. Ama dile gelmez bir mutluluk, Başrahip’in ciddi, acı dolu yüzüne yayıldı, gözleri hemen kapandı, burun delikleri hareketsiz kaldı, ağzı kapandı ve göğsünde kavuşuk duran ellerin biri sağına, öteki soluna düştü, yukarı doğru açık avuçlar yere yığıldı.</p>

  <p class="block_17">Bu arada avluda iki deve çökmüştü. Keşişler yaşlı hahamın inmesine yardım ettiler.</p>

  <p class="block_17">«Yaşıyor mu henüz, yaşıyor mu?» diye kaygıyla sordu rahip adayı.</p>

  <p class="block_17">«Soluk alıyor henüz,» diye cevap verdi Peder Habakkuk. «Her şeyi görüyor ve işitiyor, ama konuşmuyor.»</p>

  <p class="block_17">Haham girdi ilkin, içinde iyileştirişinin merhemlerinin, otlarının ve büyülü muskalarının bulunduğu değerli çantayla da rahip adayı arkasından izledi onu. Kuyruklarını bacakları arasına almış olan iki kara köpek başlarını çevirmediler bile. Boyunlarını yerde uzatmışlar, insan gibi acı acı, kesik kesik inildiyorlardı.</p>

  <p class="block_17">Haham onları duyunca başını salladı. Geç kaldım diye düşünüyordu, ama bir şey söylemedi.</p>

  <p class="block_17">Başrahip’in yanı başına diz çöktü, vücudu üzerine eğildi ve elini yüreğinin üstüne koydu. Dudakları nerdeyse Başrahip’inkine değecekti.</p>

  <p class="block_17">«Geç kaldık,» diye fısıldadı. «Geç geldim; sizlere ömür, pederler.»</p>

  <p class="block_17">Bağıra çağıra, keşişler eğilip na’şı öptüler, her biri hizmet süresine göre öptü; Habakkuk gözlerini, öteki keşişler sakalını ve açık duran ayaklarını, rahip adaylarıysa ayaklarını. Biri de boş koltukta duran Başrahip’in asâsını alıp, cenazenin yanına koydu.</p>

  <p class="block_17">Yaşlı haham eğilmiş, ona bakıyordu, gözlerini bir türlü ayıramıyordu. Neydi o zafer gülüşü? Kapalı gözlerin çevresindeki esrarlı pırıltının anlamı neydi? Bir güneş, bu yaz üstüne düşmüş ve orada kalmıştı. Neydi bu güneş?</p>

  <p class="block_17">Çevresine baktı. Keşişler hâlâ diz çökmüş, ölüye saygı duruşundaydılar; dudakları Başrahip’in ayaklarına yapışık duran Yuhanna ağlıyordu. Yaşlı haham, sorar gibi gözlerini keşişlerde gezdiriyordu; birden, elleri göğsünde duran Meryem’in oğluna ilişti gözü. Ama bütün yüzünde aynı durgun zafer gülüşü vardı.</p>

  <p class="block_17">«Ordular Rabbi,» diye fısıldadı haham korku içinde. «Gönlümü çelmeyi bırakmayacak mısın hiç? Yardım et zihnime de anlayabilsin, karar verebilsin.»</p>

  <p class="block_17">Ertesi gün, çevresinde kara bir fırtına halesi, öfkeli, kan kırmızısı bir güneş havaya fırladı kumlardan. Çölden ateş dolu bir doğu rüzgârı koptu: Dünya karanlığa boğuldu. Manastırın iki kara köpeği havlamaya yellendiler, ama ağızları kumla dolduğundan sustular. Yere yapışık develer, gözlerini kapayıp beklediler.</p>

  <p class="block_17">Zincir halinde birbirine tutunan keşişler yavaş yavaş ilerliyor, düşmemek için çabalıyordu. Bir sıraya sıkışmışlar, Başrahip’in kutsal nâ’şını alıp ellerinden götürmesin diye sımsıkı tutmuşlar, gömmeye götürüyorlardı. Çöl sallanıyor, deniz gibi inip kalkıyordu.</p>

  <p class="block_17">«Çöl rüzgârı, Yehova’nın soluğu,» diye mırıldandı Yuhanna, bütün vücuduyla Meryem’in oğlunun üstüne abanarak; «Bütün yeşil yaprakları soldurur, bütün pınarları kurutur, ağızlara kum doldurur. Kutsal nâ’şı bir çukura bırakacağız, kum dalgaları gelir örter üstünü.»</p>

  <p class="block_17">Manastırın eşiğini aşar aşmaz, kızılsakallı demirci, çekici omuzunda, fırıldak gibi dönen sis içinde kapkara ve koskoca doğrulup bir an onlara baktı, derken kum içinde kayboluverdi. Zebedi’nin oğlu kum fırtınası içinde bu gulyabaniyi görmüştü. Korkmuş, yanındakinin koluna yapışmıştı.</p>

  <p class="block_17">«Kimdi o?» diye sordu hafifçe. «Gördün mü?»</p>

  <p class="block_17">Ama Meryem’in oğlu cevap vermedi. Tanrı her şeyin doğrusunu bilir, dilediği gibi davranır diye düşünüyordu. Bak Yahuda ile beni nasıl bir araya getirdi; la burada, çölde, yeryüzünün en uzak köşesinde. Ne yapalım Tanrım, iraden yerine getirilecektir.</p>

  <p class="block_17">İki büklüm olmuşlar, ayaklarını yakıcı kumlara dikerek hep birlikte ilerliyorlardı. Ağızlarını ve burun deliklerini harmanilerinin eteğiyle örtmeye çalışıyorlardı, ama ince kum, gırtlaklarına ve ciğerlerine dolmuştu bile. Rüzgâr birden başta giden Peder Habakkuk’u yakaladı. Çevirdi ve yere vurdu. Kum bulutlarından kör olmuş keşişler üzerinden yürüdüler. Çöl ıslık çalıyordu, taşları şıngırtadıyordu, yaşlı Habakkuk boğuk boğuk bağırdı, ama kimse duymadı.</p>

  <p class="block_17">Yehova’nın soluğu, Büyük Deniz’den gelen serin meltem niye değil acaba? diye düşünüyordu Meryem’in oğlu. Yanındakine sormak istiyordu, ama ağzını açamıyordu. Yehova’nın rüzgârı, çölün susuz kuyularını niye suyla doldurmuyor? Rabbim niçin yeşil yaprağı sevmiyor, insanlara acımıyor? Ah bir tek insan olaydı da ona yaklaşabilseydi, ayaklarına kapanıp küle çevrilmeden önce, insanın, yeryüzünün ve yeşil yaprağın çektiklerini ona anlatmayı başarabilseydi.</p>

  <p class="block_17">Yahuda, keşişlerin atelye olarak kullansın diye verdikleri hücrenin alçak kapısı önünde duruyordu hâlâ. Sallana yuvarlana, bata çıka ilerleyen cenaze alayına bakarak kahkahadan kırılıyordu. Aradığı adam gözüne ilişmişti, kara gözleri zevkten pırıl pırıl yanıyordu. «İsrail’in Tanrısı büyüktür,» diye fısıldadı. «Ne de güzel ayarlıyor her şeyi. Haini bıçağımın ucuna gelirdi.»</p>

  <p class="block_17">Zevkten bıyık bura bura içeri girdi. Hücre karanlıktı, ama köşedeki küçük bir ocakta yanan kömürler vahşi vahşi parıldıyordu. Yarı aziz, yarı mecnun, dar kalçalı keşiş, elinde körük, ateşi dürtüklüyordu.</p>

  <p class="block_17">Demircinin keyfi yerindeydi. «Hey, Peder Yeroboam,» dedi, «Tanrı’nın rüzgârı dedikleri bu mu? Pek hoşuma gitti, pek sevindim. Tanrı olaydım, ben de böyle eserdim.»</p>

  <p class="block_17">Keşiş güldü. «Ben hiç esmezdim, tükendim ben.» Alnındaki ve boynundaki teri silmek için elindeki körüğü bıraktı. Yahuda ona yaklaştı.</p>

  <p class="block_17">«Bana bir lütufta bulunur musun. Peder Yeroboam?» diye sordu. «Dün, küçük kara sakallı bir delikanlı geldi manastıra, zatı âliniz gibi yarı mecnun biri. Ayakları çıplaktı, başında da kırmızı lekeli bir başörtü vardı.»</p>

  <p class="block_17">«Onu ilk gören benim,» dedi keşiş kasılarak. «Ama yarı mecnun filan değil o, düpedüz deli! Güya bir düş görmüş de Başrahip, nur gölünde yatsın, ona açıklar diye, Nâsıra’dan kalkmış, buraya kadar gelmiş.»</p>

  <p class="block_17">«Peki o halde dinle, sen teşrifatçı değil misin? Biri geldiğinde hücresini hazırlayan, yatağını seren, yemek götüren sensin değil mi?»</p>

  <p class="block_17">«Benim elbet, ona şüphe yok! Başka işe yaramıyor muşum, o yüzden teşrifatçı yaptılar beni. Yıkayan, süpüren, konuklara yemek veren benim.»</p>

  <p class="block_17">«Güzel! Bu gece yatağını benimkinin yanına ser. Yalnız başıma uyuyamıyorum. Yeroboam, nasıl anlatsam ki sana? Kâbuslu düşler görüyorum, Şeytan gelip beni baştan çıkarmaya uğraşıyor, cehennemlik olmaktan korkuyorum. Ama yanımda soluğunu duyduğum biri olursa, rahatlıyorum. Haydi, yap dediğimi. Sana bir de armağan veririm, koyun makası veririm de sakalını düzeltirsin. Keşişlere de berberlik edersin... Develerin tüyünü kesersin, artık kimse senin bir işe yaramadığını söyleyemez. İşittin mi dediklerimi?»</p>

  <p class="block_17">«Gelir şu makası!»</p>

  <p class="block_17">Demirci torbasını alt üst etti, kocaman, paslı bir makas çıkarttı. Keşiş makası kapıp ışığa tuttu, açıp kapattı... Hayranlığı sonsuzdu.</p>

  <p class="block_17">«Tanrım, büyüksün, işlerine akıl ermez,» diye fısıldadı şapşal şapşal.</p>

  <p class="block_17">«Tamam mı?» dedi Yahuda, uyarmak için şiddetle sarsarak.</p>

  <p class="block_17">«Tamam. Şenindir o bu gece,» diye cevap verdi, makasını alıp gitti.</p>

  <p class="block_17">Ötekiler dönmüştü. Fazla uzağa gidememişlerdi, çünkü Yehova’nın rüzgârı onları fırıl fırıl döndürerek ikide bir, yere vuruyordu. Bir çukur bulmuşlar, cesedi içine yuvarlanmışlar ve dua okuması için Peder Habakkuk’a seslenmişlerdi, ama ortalıkla yoklu, bunun birine Nâsıralı yaşlı haham çukurun üstüne eğilip içi boşalmış ruhsuz bedene seslendi: «Topraksın, toprağa döneceksin, içindeki ruh uçup gitti, sana ihtiyacı yok artık, senin işin bitli. Beden, görevini tamamladın sen! Yeryüzüne sürgüne gönderilmiş ruhun inişine, birkaç güneş ve ay süresince kum ve taşlar üstünde yürüyüşüne, günah işlemene, acı duymana, vatanı olan Cennct’i ve babası Tanrı’yı özlemene yardım etti. Beden, Başrahip’in sana ihtiyacı yok artık, yok ol!»</p>

  <p class="block_17">Haham sözlerini henüz bitirmeden Başrahip’in cesedinin üstü ince bir kum tabakasıyla kaplanmıştı; yüz, sakal ve eller gömüldü. Yeni kum bulutları yükseldi. Keşişler acele acele gerisin geri çekilmeye başladılar. Mecnun teşrifatçı makası alıp da demirci yanından ayrıldığında, keşişler, gözleri kör, dudakları çatlak, koltuk altları kızmış bir halde dönerken kuma yarı yarıya gömülü buldukları Peder Habakkuk’u taşıyarak manastıra daldılar.</p>

  <p class="block_17">Yaşlı haham gözlerini, ağzını, boynunu ıslak bir bezle sildi ve Başrahip’in boş kolluğunun önünde yere çömeldi. Sürgülü kapının ardında, Yehova’nın soluğunun dünyayı kurutarak silip süpürdüğünü doyuyordu. Beyninde peygamberler, tapınaklar arasında mekik dokuyorlardı. Böyle alevli bir havada seslenmişlerdi Tanrı’ya; Orduların Rabbi’nin yaklaşımında dudakları ve gözleri herhalde aynı şekilde yanmıştı. «Elbette!» diye mırıldandı, «yakıcı bir rüzgârdır Tanrı, şimşektir... Biliyorum, çiçek açmış bir bahçe değil... İnsanın yüreğiyse yeşil bir yaprak; Tanrı, gövdesini büktü mü, solup gidiyor. Ama elimizden ne gelir ki, davranışını birazcık olsun yumuşatmak için ona nasıl davranmalı acaba? Koyun kurban edecek olsak; «istemiyorum,» diye bağırıyor, «et istemiyorum ben, benim açlığım ancak mezmurlarla yatışır...» Ağzımızı açıp da mezmurları okumaya kalkışacak olsak; «söz istemiyorum» diye bağırıyor, «oğlun, biricik oğulun eli ancak açlığımı giderir!»</p>

  <p class="block_17">Yaşlı haham içini çekli. Tanrıyı düşünmek alevlendirmiş, yormuştu onu. Yatabileceği bir köşe aradı. Uykusuzluktan bitkin keşişler, yatmak ve Başrahip’i düşünmek üzere hücrelerine çekilmişlerdi. Ruhu manastırda kırk gün dolaşacak ve yaptıklarını görmek, öğüt vermek veya paylamak için hücrelerine girecekti. Böylece hem dinlenmek, hem de uykularında onu görmek için yattılar. Yaşlı haham bakındı, kimseyi göremedi. Hücrede iki kara köpekten başka canlı yoklu. İçeri girmişler, mozaik taşların üstüne yatmışlar, yaslı yaslı, boş kalan koltuğu kokluyorlardı. Dışarda kudurmuş rüzgâr kapıyı dövüyor, o da girmek istiyordu içeri.</p>

  <p class="block_17">Ama haham, köpeklerin yanına yatmaya hazırlanırken, Meryem’in oğlunun, kıpırdamadan, köşede durmuş, kendisine baktığını gördü. Kaygıyla doğruldu ve yeğenine yaklaşması için başıyla işaret etti. Delikanlı sanki bu çağrıyı bekliyordu. Dudaklarında titrek, acı bir gülümseme ilerledi.</p>

  <p class="block_17">«Olur, İsa,» dedi haham. «Seninle konuşmak istiyorum.»</p>

  <p class="block_17">«Buyur,» diye cevap verdi delikanlı, karşısına geçip diz çökerek. «Ben de sizinle konuşmak istiyorum Simun amca.»</p>

  <p class="block_17">«Burada ne arıyorsun? Annen köy köy dolaşıyor, ağlaya sızlaya seni arayıp duruyor.»</p>

  <p class="block_17">«O beni arıyor, ben Tanrı’yı. Hiçbir zaman onunla buluşamayacağız demek,» diye cevap verdi delikanlı.</p>

  <p class="block_17">«Pek katı yüreklisin. Anneni babanı, bir insan gibi sevmedin hiç.»</p>

  <p class="block_17">«Daha iyi ya. Yüreğim yanan bir kömür. Kime değerse yakıyor.»</p>

  <p class="block_17">«Nen var kuzum senin? Nasıl oluyor da böyle konuşabiliyorsun? Bir eksiğin var ama nerede bilmiyorum?» dedi haham, Meryem’in oğlunu daha iyi görebilmek için başını ileri doğru uzatarak. Delikanlının •gözleri yaşla doluydu, taştı taşacaktı. «Gizli bir acın var senin, yiyip bitiriyor seni yavrum. Bana açıkla da rahat et. Ta derinlerde gizli bir acı...»</p>

  <p class="block_17">«Bir mi?» diye sözünü kesti delikanlı ve o acıklı gülümseme bütün yüzüne yayıldı. «Bir değil, sürülerle!»</p>

  <p class="block_17">Bu patlayışın yürek parçalayıcı sesi hahamı korkuttu. Yatıştırmak için elini delikanlının dizine koydu.</p>

  <p class="block_17">«Anlıyorum yavrum,» dedi yavaşça. «Acılarını açığa vur, çek çıkar içinden. Karanlıkta yeşerir onlar, gün ışığındaysa ölürler. Utanma, korkma... Konuş!»</p>

  <p class="block_17">Ama Meryem’in oğlu nasıl başlayacağını ya da ne diyeceğini bilmiyordu; neyi yüreğinin derinlerinde gizleyecek, kendini yatıştırmak için neyi dışa vuracaktı. Tanrı, yedi defa günahkâr Magdalena, çarmıh, çarmıha gerilen adam, hepsi içinden geçiyor, böğürlerini yırtıyordu.</p>

  <p class="block_17">Haham, dilsiz bir yakarı ile ona bakıp dizine hafif hafif vurdu.</p>

  <p class="block_17">«Olmuyor mu?» dedi sonunda alçak, yumuşak bir sesle. «Olmuyor mu?»</p>

  <p class="block_17">«Hayır Simun amca, olmuyor.»</p>

  <p class="block_17">«Çok, mu ayartıcı şeyler geliyor aklına?» diye sordu, sesi daha da alçalmış ve yumuşamıştı.</p>

  <p class="block_17">«Sürüyle,» dedi delikanlı dehşet içinde, «sürüyle.»</p>

  <p class="block_17">«Küçükken,» dedi haham içini çekerek, «Ben de çok çektim. Tanrı şimdi seni sınadığı gibi beni de birtakım acılara uğratarak sınamıştı; dayanabilecek miyim diye, ne kadar dayanabileceğim diye görmek istiyordu... Ben de birçok ayartıcı şeylerle karşılaştım. Kiminden korkmuyordum, vahşi görünenlerden; ama ötekilerine, uysal olanlarına, tatlılıkla dolu olanlarına gelince, onları sorma, alabildiğine korkuyordum onlardan, bildiğin gibi, rahat ve huzura kavuşabilmem için, senin gibi ben de bu manastıra geldim. Tanrı peşimi bırakmadı ama, burada, tam burada yakaladı beni. Kadın kılığında bir ayartıcı gönderdi. Dayanamadım. O günden beri; belki de Tanrı böyle istemişti, bu yüzden musallat oluyordu bana, rahatladım, Tanrı da rahatlamış oldu; uzlaşmıştık, şimdi dostuz artık. Aynı şekilde yavrum, sen de Tanrı’yla uzlaşacak ve iyileşeceksin.»</p>

  <p class="block_17">Meryem’in oğlu başını salladı. «O kadar kolay iyileşebileceğimi sanmıyorum,» diye mırıldandı. Yanındaki haham gibi o da sustu. İkisi de soluk soluğaydılar.</p>

  <p class="block_17">«Nereden başlayacağımı bilmiyorum,» dedi delikanlı, kalkmak üzere davranarak, «hiçbir zaman başlamayacağım, utancım büyük!»</p>

  <p class="block_17">Ama haham sıkı sıkı tutmuştu dizinden. «Otur,» diye buyurdu, «gitme. Utanç da bir türlü ayartılıştır. Onu yen, yen de kal! Sana soracaklarım var; soran ben olacağım, senin sabretmen, bana cevap vermen gerek... Manastıra niçin geldin?»</p>

  <p class="block_17">«Kendimi kurtarmak için.»</p>

  <p class="block_17">«Kendini kurtarmak mı? Neden? Kimden?»</p>

  <p class="block_17">«Tanrı’dan.»</p>

  <p class="block_17">«Tanrı’dan mı!» diye bağırdı haham, kaygı içinde.</p>

  <p class="block_17">«Peşimi bırakmıyor, tırnaklarını başıma, yüreğime, kasıklarıma batıyor... Beni itmek istiyor...</p>

  <p class="block_17">«Nereye?»</p>

  <p class="block_17">«Uçurumdan aşağı.»</p>

  <p class="block_17">«Hangi uçurumdan?»</p>

  <p class="block_17">«Kendi uçurumumdan. Kalkıp konuşmamı buyuruyor. Ne diyebilirim ki? «Bırak beni, söyleyecek bir şeyim yok!» diye bağırdım ona, ama oralı olmadı o. «Demek kabul etmiyorsun ha?» dedim. «Pekâlâ o halde, ben sana gösteririm, kendimden nefret ettireceğim, o zaman bırakırsın yakamı... Bu yüzden akla gelmeyecek günahlar işledim.»</p>

  <p class="block_17">«Akla gelmeyecek günahlar mı?» diye bağırdı haham.</p>

  <p class="block_17">Delikanlı işitmemişti ama. Öfke ve acı onu alıp uzaklara götürmüştü.</p>

  <p class="block_17">«Ne diye ille de beni seçiyor, Göğsümü açıp da bakmıyor mu içine? Orada birbirine girmiş yılanlar var, ıslık çalıp raks ediyorlar, bütün günahlar orada. Özellikle de...»</p>

  <p class="block_17">Söz boğazına takıldı. Durdu. Saçlarının dibinden ter fışkırıyordu.</p>

  <p class="block_17">«Özellikle de...?» diye yavaşça sordu haham.</p>

  <p class="block_17">«Magdalcna!» dedi İsa başını yukarı kaldırarak.</p>

  <p class="block_17">«Magdalena mı?»</p>

  <p class="block_17">Hahamın benzi atmıştı.</p>

  <p class="block_17">«Tutmuş olduğu yolu seçmesine sebep benim. Daha çocukken onu beden zevklerini tatmaya sürükledim, evet itiraf ediyorum. Dinle haham, duymak istiyorsan dinle. Üç yaşlarında kadardım. Evde kimse yokken evinize girdim. Magdalena’nın elinden tuttum, soyunduk; yere yattık, çıplak ayak tabanlarımızı birbirine değdirdik. Ne büyük zevkti, ne zevkli günah! O anda işle Magdalena hapı yutmuştu, hapı yutmuştu, artık erkeksiz yaşayamazdı...</p>

  <p class="block_17">Yaşlı haham baktı, öteki, başını dizleri arasına almış, konuşmuyordu.</p>

  <p class="block_17">«Benim suçum, benim, benim!» diye bağırarak göğsüne vuruyordu Meryem’in oğlu. «Bir bu olaydı, neyse!» diye devam etti biraz sonra. «Haham, ta çocukluğumdan beri, gönlümün derinlerinde, sadece zina şeytanını değil, kibir</p>

  <p class="block_17">şeytanım da sakladım. Minikken bile, daha o sıralarda yürüyemiyordum, duvar boyunca seğirttim, düşmemek için tutuna tutuna giderdim, o zaman bile kendime bağırıyordum. Ah! Ne küstahlıktı o! Ne büyük küstahlık. «Tanrım, beni Tanrı yap! Tanrım, beni Tanrı yap! Tanrım, beni Tanrı yap!» diye... Günün birinde koca koca üzüm salkımları vardı kucağımda, yanımdan bir çingene kadın geçti. Bana doğru geldi, çümeldi, elimden tuttu. «O üzümleri bana ver,» dedi, «falına bakayım.» Verdim ben de üzümleri. Eğilip içine baktı avcumun. «Ay! Ay!» diye bağırdı, «çarmıh görüyorum, bir sürü çarmıh ve yıldız...» Derken güldü. «Yahudi’lerin kralı olacaksın!» dedi ve gitti. İnandım ona, inandım da kasılarak yürümeye başladım, o gün bugün, Simun amca bir türlü aklımı başıma toplayamadım. Bunu söylediğim tek kimse sizsiniz Simun amca, şimdiye dek kimseciklere açmamıştım bunu; o gün bugün aklımı toparlayamadım bir türlü.»</p>

  <p class="block_17">Bir süre sakin durdu, derken;</p>

  <p class="block_17">«Hayır olmayacağım,» dedi delikanlı heyecan içinde. «Başladım bir kez, iş işten geçti; sakin olmayacağım! Ben yalancının, ikiyüzlünün biriyim, kendi gölgemden bile korkuyorum, hiçbir zaman doğru söylemedim, söyleyecek yürek de yok. Yanımdan bir kadın geçse, kızarıp başımı önüme eğiyorum, ama gözlerim şehvetle doluyor. Yağma etmek, dövmek veya öldürmek için elimi kaldırdığım yok, ne var ki bu gibi duyguları duymuyor değilim, korktuğumdan oluyor böyle. Korktuğumdan! Korktuğumdan! İçime bakacak olursan, görürsün o korkuyu, karnımın içinde yerleşmiş, tir tir titreyen bir tavşan, korkudan başka bir şey değil. Babam, annem ve Tanrım hep o.»</p>

  <p class="block_17">Yaşlı haham, yatıştırmak için delikanlının ellerini kendi avuçları içine aldı. Ama İsa’nın vücudu ihtilâçlar içinde kıvranıyordu.</p>

  <p class="block_17">«Korkma yavrum,» dedi haham avutur gibi. «İçimizde ne kadar şeytan varsa, onları meleğe çevirmek için elimizde o kadar fırsat var demektir. «Melek» dediğimiz şey, nedamet getirmiş şeytanlardır, inancını yitirme... Ama sana soracağım bir şey daha var; İsa, hiç kadınla yattığın oldu mu?»</p>

  <p class="block_17">«Hayır,» dedi delikanlı yumuşak bir sesle.</p>

  <p class="block_17">«Canın çekmiyor mu?»</p>

  <p class="block_17">Delikanlı kızardı, bir şey söylemedi, ama şakakları zonk zonk atıyordu.</p>

  <p class="block_17">«Çekmiyor mu?» diye bir kez daha sordu haham.</p>

  <p class="block_17">«Çekiyor,» diye cevap verdi delikanlı, bu söz öyle yavaş çıkmıştı ki ağzından, yaşlı adam belli belirsiz duyabildi.</p>

  <p class="block_17">Ama birden, sanki henüz uyanmış gibi, İsa ürktü ve haykırdı:</p>

  <p class="block_17">«Hayır, çekmiyor; çekmiyor!»</p>

  <p class="block_17">«Niçin?» diye sordu haham, delikanlının acısı için başka bir çare bulamıyordu. Kendi başından geçenlerden, dünyanın dar geldiğini bağırıp çağıran, küfürler savurarak, ağzı köpürerek ona gelen sayısız ecinnilerden biliyordu; evlenir evlenmez, dünya dar gelmemeye başlıyor, çocukları oldu mu da durgunlaşıyorlardı.</p>

  <p class="block_17">«Bana yetmez de ondan,» dedi delikanlı düzgün bir sesle. «Daha büyüğü gerek bana.»</p>

  <p class="block_17">«Yetmez mi?» diye haykırdı haham şaşkınlık içinde. «Peki, nedir istediğin o halde?»</p>

  <p class="block_17">Vakur yürüyüşlü, iri kalçalı, Magdalena gelmişti aklına, göğüsleri çıplaktı, gözleri, dudakları ve yanakları boyalıydı. Güldü mü, dişleri pırıl pırıl görünüyordu; ama önünde kıvrıldıkça vücudu değişiyor, çoğalıyordu. Meryem’in oğlu bir göl görüyordu şimdi, Genasaret Gölü olmalıydı, çevresinde binlerce kadın, erkek vardı, binlerle Magdalena, mutlu, göğe bakan yüzler, üzerlerine vuran ışıkta pırıl pırıl parlıyordu. Ama durun hele, güneş değildi bu ışığı veren, kendiydi. Nâsıralı İsa, bu yüzden üstüne eğilmiş, nur yağdırıyordu. Bunun sevinçten mi, istekten mi ya da kurtuluştan mı olduğunu ayırt edemiyordu; bütün gördüğü nurdu.</p>

  <p class="block_17">«Ne düşünüyorsun?» diye sordu haham. «Ne diye cevap vermiyorsun sözüme?»</p>

  <p class="block_17">Delikanlı patladı birden; «Düşlere inanır mısın, Simun amca?» dedi, «Ben inanıyorum; inandığım başka şey de yok. Gecenin birinde, görünmez düşmanların beni kuru bir sevgi ağacına bağladığını görmüştüm düşümde. Tepemden tırnağıma kadar, uzun, kızıl oklar batıyordu, her yanımdan kan akıyordu. Başıma dikenlerden yapılmış bir taç koymuşlardı. Dikenlerin arasına şu ateşli harfler yazılmıştı. «Küfürbaz aziz...» Ben küfürbaz azizim, haham Simun. Bir şey sormasan daha iyi edersin, yoksa yine küfretmeye başlarım.»</p>

  <p class="block_17">«Başla yavrum, haydi,» dedi haham sakince delikanlının ellerini yeniden kendi elleri içine alarak, «başla küfürlerine de, için yatışsın.»</p>

  <p class="block_17">«İçimdeki şeytan şöyle bağırıyor: Sen marangozun oğlu değilsin, Kral Davud’un oğlusun. Sen bir insan değilsin, Daniel’in kehanetlerindeki, İnsanın Oğlu’sun. Dahası da var; Tanrı’nın oğlusun! Dahası da; Tanrısın!»</p>

  <p class="block_17">Haham dinledi, iki büklüm oldu ve iskelet vücudu sarsıldı. Delikanlının çatlak dudaklarının kenarı köpük köpük olmuştu; dili damağına yapışmış, söz söyleyemez olmuştu. Başka neyi vardı ki söyleyecek? Her şeyi söylemişti, yüreğinin boşaldığını duydu. Ellerini hahamınkinden çekerek ayağa kalktı. Sonra yaşlı adama döndü:</p>

  <p class="block_17">«Başka soracağınız var mı?» dedi alaylı alaylı.</p>

  <p class="block_17">«Hayır,» dedi adam, bütün gücünün toprağa akıp yok olduğunu duyuyordu. Ömrü boyunca nice insan ağzından, nice cin çıkarmıştı.</p>

  <p class="block_17">Dünyanın dört bir bucağından gelen ecinnileri iyi etmişti haham. Ne var ki, onların cinleri küçüktü, çıkarılmaları kolaydı; öfke, hastalık cinleriydi. Ama şimdi... Böyle bir cinle nasıl baş edebilirdi ki?</p>

  <p class="block_17">Dışarda Yehova’nın rüzgârı hâlâ kapıya vuruyor, içeri girmek istiyordu. Başka ses yoktu. Yeryüzünde ne bir çakal kalmıştı, ne de gökte bir karga... Bütün canlılar korku içinde sinmiş, Rabbin öfkesinin geçmesini bekliyordu.</p>

  <p class="block_17">Meryem’in oğlu duvara dayanıp gözlerini kapadı. Ağzı acıydı, zehir gibiydi. Başını yeniden dizleri arasına sıkıştıran haham, cehennem, cinler ve insan gönlü üstünde düşünüp duruyordu... Hayır, cehennem, şeytanlarıyla, yeryüzünün altındaki büyük çukur değildi, insanların yüreğindeydi, en erdemlinin, en adilin gönlünde. Tanrı bir uçurumdu, insan bir uçurum... Yaşlı haham ise içindekini görmekten korkuyor, gönlüne eğilemiyordu.</p>

  <p class="block_17">Bir süre hiç konuşmadılar. Derin bir sessizlik hüküm sürüyordu... İki kara köpek bile uyuyakalmıştı; ölen için inleye inleye yorulmuşlardı. Birden avluda tatlı ve delirircesine gelen ıslık sesi duyuldu. Bunu ilk duyan mecnun Yeroboam ayağa sıçradı. Yehova’nın rüzgârına hep bu tatlı ıslık sesi eşlik ederdi, bu ses keşişin kulaklarına erişir erişmez, zevkten yerinden sıçrardı. Güneş batıyordu, ama avlu baştanbaşa ışıkla kaplıydı henüz, kör kuyunun yanındaki mozaik taşlar üstünde, keşişin gözü, koca bir yılan gördü, sarıkara lekeleri vardı, şişik boynunu kaldırıyor, dilini titreterek ıslık çalıyordu. Yeroboam, bu yılan gırtlağından daha büyüleyici bir flüt ömründe dinlememişti. Yazları, ara sıra, o da aklına kadın geldiğinde, uyuduğu hasırın üstüne kayıp dilini kulağına götürerek ıslık çalan bir yılan düşünürdü...</p>

  <p class="block_17">Bu gece Yeroboam, hücresinden bir kez daha dışarı uğramıştı, şimdi soluğunu tutmuş, ateşli yılana yaklaşıyordu. Kaval çalıyordu yılan; ona baktı, baktı, o da kaval çalmaya başladı, yılanın sıcaklığının vücudunun içine girdiğini duyuyordu. Derken, yavaş yavaş kör kuyudan veya kumdan ya da kaktüslerin çevresinden, başka yılanlar çıktı; birinin kukuletası maviydi, ötekinin yeşildi, iki de boynuzu vardı, sarı benekli, siyah olanlar da vardı... Çabucak, su gibi, ileri doğru kayarak, tuzak hayvanı olan birinci yılana katıldılar; sarılıştılar, sürtüştüler, birbirlerini yaladılar; avlunun ortasında bir yılan saklımı sarkıyordu şimdi, Yeroboam ağzını açtı, salyaları akmaya başladı. Cinsiyet, işte bu, diye düşünüyordu, erkeklerle kadınlar böyle çiftleşirler, Tanrı’nın bizi Ccnnet’ten kovmasının sebebi bu... Kambur, öpücük görmemiş vücudu, yılanlarla birlikte, aynı tempoda ileri geri sallanıp duruyordu...</p>

  <p class="block_17">Haham büyüleyici sesi duydu, başını kaldırıp dinledi. Tanrı’nın ateşli rüzgârı esiyor dedi kendi kendine, tam ortasında da yılanlar çiftleşiyor. Rab üflüyor, dünyayı yakıp kül etmek isliyor, yılanlarsa sevişmeye çıkıyor! Bir süre yaşlı adamın zihni bu sinirle kendinden geçti. Derken titredi birden. Her şey Tanrı’dan diye düşündü, her şeyin iki anlamı var, biri açık, biri gizli. «Bu, yılandır,» diyorlar, zihinleri daha öteye gitmiyor, ama Tanrı’nın zihni, görünenin ardındakini görüyor, onun gizli anlamını anlıyor. Bu hücrenin kapısı önünde beliren ve Meryem’in oğlunun itirafından hemen sonra ıslık çalmaya başlayan yılanların da derin, gizli bir anlamı olsa gerek... Ama nedir acaba?</p>

  <p class="block_17">Yerde tortop oldu, şakakları zonkluyordu. Neydi bunun anlamı? Yanık yüzünden aşağı soğuk ter boşanıyordu. Bazen, göz ucuyla yanında duran soluk delikanlıya bakıyor, bazen de gözleri kapalı, ağzı açık, dikkat kesilmiş, dışardaki yılanları dinliyordu. Neydi anlamı bunun?</p>

  <p class="block_17">Kuşların dilini öğrenmişti, keşiş olmak üzere manastıra geldiğinde, eski üstü, büyük üfürükçü Başrahip Yasef den öğrenmişti. Kırlangıçların, kumruların, kartalların sözlerini yorumlayabiliyordu. Yasef ona yılanların dilini de öğreteceğine söz vermişti; ama ölüp gitmiş, sır da onunla birlikte yok</p>

  <p class="block_17">olmuştu... Bu gece yılanlar elbette bir haber getiriyorlardı, ama neydi bu haber?</p>

  <p class="block_17">Yuvarlanarak yerinden doğrulup başını elleri arasına aldı; kafasının içi şıngırdıyordu. Uzun bir süre kıvrandı, iç çekti, beyninde ak, kara şimşekler yarıklar açıyordu, neydi bunun anlamı? Neydi bu haber? Birden bir çığlık attı. Sıçrayarak kalktı, Başrahip’in asâsını kaparak üstüne abandı.</p>

  <p class="block_17">«İsa,» dedi alçak bir sesle, «Gönlün nasıl şimdi?»</p>

  <p class="block_17">Delikanlı duymamıştı. Dile gelmez bir vecde dalmıştı. Bu gece, nice yıllardan sonra bu gece, gönlünün karanlığında, içinde ıslık çalan yılanları bir bir görebilmeye başlamıştı. Onlara ad takıyordu, taktıkça da öyle geliyordu ki ona, sanki karnından çıkıyorlar, dışarı kayarak onu rahatlatıyorlardı.</p>

  <p class="block_17">«Nasılsın?» diye sordu yaşlı adam bir kez daha, «Rahat mı gönlün?» Üzerine doğru eğilerek elini tuttu. «Gel,» dedi yumuşak bir sesle, parmağını da dudaklarına götürdü.</p>

  <p class="block_17">Kapıyı açtı. İsa’nın elinden tuttu, eşiği aştılar. Birbirine yapışmış ve yere sadece kuyrukları değer bir durumda olan küstah yılanlar kumun ateşli çevrintisi ortasında doğrulmuşlar, Tanrı’nın rüzgârına kendilerini kaptırıp raks etmeye başlamışlardı; zaman zaman koklaşıyorlar, bitkin bir halde kıpırdamadan duruyorlardı.</p>

  <p class="block_17">Meryem’in oğlu onları görür görmez, geri geri gitti, ama haham elini sıktı, asâsını uzatarak yılan salkımının kenarına dokundu.</p>

  <p class="block_17">«Bak işte,» dedi yavaşça, delikanlıya bakıp gülümseyerek. «Kaçtılar.»</p>

  <p class="block_17">«Kaçtılar mı?» diye sordu delikanlı, şaşkın bir halde. «Nereden kaçtılar?»</p>

  <p class="block_17">«Gönlünün yükten kurtulduğunu duymuyor musun? Gönlünü bırakıp gittiler.»</p>

  <p class="block_17">Meryem’in oğlu dışarı uğramış gözlerle ilkin kendisine gülümseyen hahama, sonra da bir bütün halinde raks ederek, kör kuyuya doğru ilerleyen yılanlara baktı. Elini yüreğine götürdü, küt küt atıyordu sevinçten.</p>

  <p class="block_17">«İçeri girelim,» dedi haham, elinden tutarak. İçeri girdiler, haham kapıyı kapadı.</p>

  <p class="block_17">«Hamdolsun Tanrı’ya,» diye haykırdı heyecan içinde. Meryem’in oğluna baktı, tuhaf bir tedirginlik geldi üstüne.</p>

  <p class="block_17">Mucize dedi kendi kendine. Karşımda duran bu oğlun iç hayatı mucizelerle dolu... Bir ara elini İsa’nın başına koyup onu kutsamak istedi, derken eğilip ayaklarından öpmek istedi... Ama tuttu kendini. Tanrı nice defalar aldatmamış mıydı onu? Yakın zamanlarda, yamaçlardan veya çölden gelen peygamberleri duydukça, kaç kez: «İşte bu Mesihtir!» dememiş miydi. Ama Tanrı her defasında aldatmıştı onu; çiçek açmaya hazır hahamın yüreği de hep çiçeksiz bir gövde olarak kalmıştı. Böylece, tuttu kendini... İlkin sınamalıyım onu diye düşündü. Onu yutmakta olan yılanlardı bunlar. Kaçıp gittiler, o da arınmış oldu. Şimdi ayağa kalkabilir artık. İnsanlara hitap edecektir, o zaman görürüz.</p>

  <p class="block_17">Kapı açıldı, içeri teşrifatçı Yeroboam girdi, konuğa akşam yemeği getirmişti; arpa ekmeği, zeytin ve süt vardı, İsa’ ya döndü.</p>

  <p class="block_17">«Döşeğini, yalnız kalmayasın diye, başka birinin yanına serdim bu gece.»</p>

  <p class="block_17">Konukların zihinleri çok uzaklardaydı şimdi, duymadılar söylediklerini. Yılanların sesleri kör kuyunun dibinden hâlâ duyuluyordu. Soluk soluğa ıslık çalıyorlardı.</p>

  <p class="block_17">«Çiftleşiyorlar,» dedi keşiş kıkırdayarak, «Tanrı’nın rüzgârı esiyor, onlarsa (kahrolasıcalar) korkudan çiftleşiyorlar.»</p>

  <p class="block_17">Yaşlı adama bakıp göz kırptı, ama haham ekmeğini süte banmaya, ağzındaki lokmayı çiğnemeye başlamıştı. Meryem’ in oğluna hitap edebilsin diye, ekmeği, zeytini ve sütü zekâya çevirmek için güç bulmak istiyordu. Bodur kambur, ilkin birine, sonra ötekine baktı, derken sıkıldı, koyup gitti.</p>

  <p class="block_17">Karşılıklı bağdaş kurmuş oturanlar ses çıkarmadan yediler. Hücre kararmıştı. İskemleler, Başrahip’in koltuğu ve üstünde Peygamber Daniel, hâlâ açık duran rahle, karanlıkla</p>

  <p class="block_17">donuk donuk parlıyordu. Hücrenin içi hâlâ tatlı günlük kokusuyla kaplıydı. Dışarda rüzgâr dinmişti.</p>

  <p class="block_17">«Rüzgâr dindi,» dedi haham bir ara. «Tanrı gelip gitti.»</p>

  <p class="block_17">Delikanlı cevap vermedi. Gittiler, gittiler diye düşünüyordu, içimdeki yılanlar koyup gittiler... Tanrı’nın istediği buydu belki, belki beni çöle bunun için getirdi, iyileşmem için. Tanrı üfürünce yılanlar duydu, yüreğimden çıkıp kaçtılar... Hamdolsun Tanrıya!</p>

  <p class="block_17">Yemeğini bitirdikten sonra, haham ellerini kaldırıp Tanrı’ya şükretti. Sonra yanındakine döndü:</p>

  <p class="block_17">«İsa, zihnin nerede? Ben Nâsıralı hahamım, işitiyor musun beni?»</p>

  <p class="block_17">«İşitiyorum seni, Simun amca,» dedi delikanlı, kasılmışlığından silkinerek kendine gelip.</p>

  <p class="block_17">«Vakit tamam yavrum; hazır mısın?»</p>

  <p class="block_17">«Hazır mı...? Neye hazır?» diye sordu İsa titreyerek.</p>

  <p class="block_17">«Neye olduğunu pekâlâ biliyorsun, ne diye soruyorsun bana? Kalkıp seslenmen için.»</p>

  <p class="block_17">«Kime?»</p>

  <p class="block_17">«İnsanlığa.»</p>

  <p class="block_17">«Ne diyeceğim?»</p>

  <p class="block_17">«Onun için kaygılanma. Sen sadece ağzını aç. Tanrı’nın senden bütün istediği bu. İnsanlığı seviyor musun?»</p>

  <p class="block_17">«Bilmiyorum. İnsanları görüyorum, onlara acıyorum, o kadar.»</p>

  <p class="block_17">«Yeler yavrum, yeter. Kalk ayağa, konuş onlarla. Senin acıların artabilir, ama onlarınki azalacaktır. Tanrı belki bunun için gönderdi seni. Göreceğiz!»</p>

  <p class="block_17">«Tanrı belki onun için gönderdi mi dedin?» diye tekrarladı delikanlı. «Nereden biliyorsun, Peder?» Ruhu bedeninden ayrılıp endişe içinde cevabı beklemeye başladı.</p>

  <p class="block_17">«Biliyorum. Kimse söylemiş değil bana; ama olabilir yine de. Belirtiler gördüm. Bir keresinde, sen çocukken, yerden kıl alıp da bir kuş yapmıştın. Sen okşayarak onunla konuşurken, o toprak kuşun, kanatlanıp elinden uçtuğunu görür gibi olmuştum... O toprak kuş ola ki insanın ruhudur. İsa, yavrum... İnsanın ruhu senin ellerinde.»</p>

  <p class="block_17">Delikanlı kalkıp dikkatle kapıyı açtı. Başını dışarı çıkarıp, dinledi. Yılanların sesi duyulmaz olmuştu artık çok şükür. Sevinçle yaşlı hahama döndü.</p>

  <p class="block_17">«Kutsa beni Peder ve başka şey söyleme. Yeter söylediklerin; artık bir şey duymak istemiyorum.»</p>

  <p class="block_17">Biraz durduktan sonra; «Yoruldum Simun amca, uyumaya gidiyorum. Bazen Tanrı gece gelir, günün olaylarını açıklar insana... İyi uykular Simun amca.» dedi.</p>

  <p class="block_17">Teşrifatçı kapının dışında bekliyordu.</p>

  <p class="block_17">«Gidelim,» dedi. «Döşeğinin yerini göstereyim. Neydi adın delikanlı?»</p>

  <p class="block_17">«Marangozun oğlu.»</p>

  <p class="block_17">«Benimki de Yeroboam. Bana Kaçık Kardeş, Kambur da derler. N’apalım yani! Ben işime bakarım. Tanrı’nın verdiği kuru ekmek kabuğunu kemiririm.»</p>

  <p class="block_17">«Hangi kuru ekmeği?»</p>

  <p class="block_17">Kambur güldü.</p>

  <p class="block_17">«Anlamıyor musun dangalak? Ruhumu! Yer yemez de iyi geceler, güzel düşler… Şaron gelir ve beni kemirmeye başlar.»</p>

  <p class="block_17">Durup küçük basık kapıyı açtı.</p>

  <p class="block_17">«Gir,» dedi. «Orada döşeğin, gerideki köşede, soldaki!» Katıla katıla gülerek kapıdan içeri itti onu. «İyi geceler delikanlı, güzel düşler. Korkma sakın, kadın göreceksindir düşünde, manastır havasındandır.»</p>

  <p class="block_17">Gülmekten katılarak, kapıyı güm diye vurdu.</p>

  <p class="block_17">Meryem’in oğlu kıpırdamadan durdu. Her yer karanlıktı... İlkin hiçbir şey göremedi; ama yavaş yavaş, yarı saydam, badanalı duvarlar öyle belirsizce belirmeye başladılar ki, duvar dibindeki kuytu bir köşede belli belirsiz bir testinin pırıldadığını gördü; bir yanda da kendi üstüne eğilmiş iki kıvılcım saçan göz.</p>

  <p class="block_17">Ellerini ileri doğru uzatmış olduğu halde ağır ağır ilerlemeye başladı. Ayağı açılmamış hasır döşeğe takılınca durdu. O iki göz onu izliyordu.</p>

  <p class="block_17">«iyi akşamlar dostum,» diye selam verdi Meryem’in oğlu, ama o, cevap vermedi.</p>

  <p class="block_17">Tortop olmuş, çenesi dizlerinde, kesik kesik soluk alışı hücre içinde yankılanan Yahuda duvara dayanmış ona bakıyordu. Gel..., gel..., gel..., diye mırıldanıyordu içinden, yumruğunun içindeki bıçağı göğsüne dayamıştı. Gel..., gel..., gel..., diye Meryem’in oğlunun yaklaşışını seyrediyordu. Gel..., gel..., gel..., diye mırıldanıyordu, tuzağa çekerek.</p>

  <p class="block_17">Zihni İdumea’daki doğduğu köye, Keros’a gitti. Üfürükçü amcasının, öldürmek istediği çakalları, tavşanları ve kekliği böyle tuzağa düşürdüğünü hatırladı. Yere yatar, yanan gözlerini ava diker, gözlem, yakarma ve buyrukla dolu bir ıslık çalardı. Gel..., gel..., gel...</p>

  <p class="block_17">Hayvanın hemen beyni döner, başı önünde soluk soluğa ıslık çalan ağza doğru sürünerek ilerlemeye başlardı...</p>

  <p class="block_17">Yahuda ıslık çalar gibi ses çıkarmaya başladı ilkin yavaşça ve yumuşak yumuşak, ama ses birden güçlendi, vahşileşti, tehdit eder gibi oldu, yere yatmış uyumak üzere olan Meryem’in oğlu ise dehşet içinde ayağa sıçradı. Kimdi bu yanındaki? Kimdi ıslık çalan? Havada kudurmuş bir hayvan kokusu vardı, anladı.</p>

  <p class="block_17">«Yahuda, sen misin kardeşim?» diye sakince sordu.</p>

  <p class="block_17">«Çarmıhçı!» diye homurdandı öteki, kızgın kızgın ayağını yere vurarak.</p>

  <p class="block_17">«Yahuda, kardeşim,» diye tekrarladı delikanlı, «Çarmıha geren, gerilenden çok daha acı çeker.»</p>

  <p class="block_17">Kızılsakal ileri atıldı ve bütün vücuduyla dönüp Meryem’in oğlunun önünde durdu.</p>

  <p class="block_17">«Kardeşlerim Partizanlara ve çarmıha gerilenin annesine seni öldüreceğime söz verdim. Hoş geldin çarmıhçı. Islık çalınca ben, geliverdin.»</p>

  <p class="block_17">Sıçradı, kapıyı sürmeledi, sonra köşeye dönüp yüzü İsa’ ya dönük, yeniden tortop oldu.</p>

  <p class="block_17">«Dediğimi duydun mu? Hüngür hüngür ağlamaya başlıyayım deme. Hazır ol.»</p>

  <p class="block_17">«Hazırım.»</p>

  <p class="block_17">«Bağırayım deme sakin. Çabuk! Karanlıkta sıvışmak istiyorum.»</p>

  <p class="block_17">«Seni görmek sevindirdi beni, kardeşim Yahuda. Hazırım. Islığı çalan sen değilsin. Tanrı’ydı, ben de geldim. Sonsuz esirgeyiciliği her şeyi mükemmel ayarlıyor. Tam zamanında geldin kardeşim Yahuda. Bu gece yüreğim yükünden kurtuldu arındım artık, Tanrı karşısına çıkabilirim. Onunla boğuşmaktan yoruldum, yaşamaktan yoruldum. Boynum kıldan ince Yahuda, hazırım.»</p>

  <p class="block_17">Demirci homurdandı, kaşlarını çattı. Hiç hoşuna gitmemişti bu, koyun boynu gibi savunmasız sunulan bir boyuna dokunmak tiksindiriyordu onu. İstediği, karşı koymaydı; erkekler için göğüs göğüse savaş gerekti, ölüm kan kızıştıktan sonra ancak yer almalıydı; savaşın haklı ödülü ölüm.</p>

  <p class="block_17">Meryem’in oğlu boynunu ileri doğru uzatmış bekliyordu. Ama demirci koca eliyle itti onu.</p>

  <p class="block_17">«Niye karşı koymuyorsun?» diye homurdandı. «Ne biçim erkeksin sen! Kalk da döğüş!»</p>

  <p class="block_17">«Canım dövüşmek istemiyor, kardeşim Yahuda. Ne diye karşı koyayım? Senin istediğini ben de istiyorum; Tanrı da herhalde aynı şeyi istiyordur, bundandır parçaları bu denli mükemmel bir şekilde bir araya getirişi. Görmüyor musun; ben manastıra doğru yola çıktım, sen de aynı anda yola koyuldun; geldim, gelir gelmez arındı yüreğim, öldürülmeye hazırladım kendimi; sen bıçağı aldın, köşeye sindin ve beni öldürmeye hazırlandın; kapı açıldı ve ben girdim... Daha ne gibi belirtiler istersin kardeşim Yahuda?»</p>

  <p class="block_17">Demirci cevap vermedi. Çılgın gibi bıyığını çiğniyordu; kaynayan kanı kesik atılışlarla dolaşıyordu; bazen başına hücum ediyor, kıpkırmızı yapıyor, bazen aşağı hücum ediyor, başı sapsarı bırakıyor, derken yeniden...</p>

  <p class="block_17">«Ne diye çarmıh yapıyorsun?» diye gürledi sonunda.</p>

  <p class="block_17">Delikanlı başını eğdi. Bu onun sırrıydı, nasıl açabilirdi ki? Tanrı’nın gönderdiği düşlere ya da yalnızken duyduğu seslere, veya başına batıp, onu göğe alıp götürmek isteyen pençelere demirci nasıl inanabilirdi ki? Direnişini, gitmek istemeyişini nasıl anlayabilirdi ki Yahuda? Kendini yeryüzünde tutmak için çaresiz günaha sarılmıştı.</p>

  <p class="block_17">«Sana anlatamam kardeşim Yahuda. Bağışla beni,» dedi üzülerek, «anlatamam.»</p>

  <p class="block_17">Demirci, karanlıkta delikanlının yüzünü daha iyi görebilmek için yer değiştirdi. İstekle ona baktı, derken geri çekilip duvara dayandı. Ne biçim insan bu, diye sordu kendi kendine. Anlayamıyorum bir türlü. Şeytan mı onu güden. Tanrı mı? Kimse kim, canı cehenneme! Ama güvenle güdüyor onu. Karşı koymuyor, buysa en büyük karşı koyuştur. Koyunları boğazlayamam; ama insanları öldürebilirim.</p>

  <p class="block_17">«Korkağın birisin, sefil herif!» diye parladı. «Kahrolasıca! Sağ yanağına vurdular mı, solunu çeviriyorsun. Bıçak görünce hemen boynunu uzatıveriyorsun. İnsan tiksinmeden dokunamaz sana.»</p>

  <p class="block_17">«Tanrı dokunabilir,» diye sakince mırıldandı Meryem’in oğlu.</p>

  <p class="block_17">Demirci, elindeki bıçağı döndürüp duruyor, bir türlü karar veremiyordu. Bir an karanlıkta, delikanlının eğik başı üstünde, titreyen bir nur çemberi gördüğünü sandı. Ürktü, ellerin oynak yerleri gevşedi.</p>

  <p class="block_17">«Kalın kafalının biri olabilirim,» dedi Meryem’in oğluna, «Ama konuş sen, anlarım. Kimsin sen? Ne istiyorsun? Nereden geliyorsun? Orada burada senin hakkında dolaşan dedikodular ne; çiçek açan asâ, yıldırım, yürürken musallat olan baygınlık krizleri, karanlıkta duyduğunu söylediğin o sesler? Söyle bana, nedir sırrın?»</p>

  <p class="block_17">«Acımak, Yahuda, kardeşim.»</p>

  <p class="block_17">«Kimin için? Kime acıyorsun? Kendine mi, kendi sefilliğine, yoksulluğuna mı? Kim bilir, belki de İsrail için acıyorsundur ha? Haydi konuş, İsrail için mi? Bunu söylemeni istiyorum, duyuyor musun? Sadece bunu söyle, başka bir şey istemem. İsrail’in çektiği acı mı yiyip bitiriyor seni?»</p>

  <p class="block_17">«İnsanın acısı, Yahuda kardeşim.»</p>

  <p class="block_17">«Bırak şu insanı. Bunca yıldır bizleri boğazlayan Yunanlılar da insan, lanet olasıcalar. Romalılar da insan, hâlâ bizi boğazlamakta, Tapınağı ve Tanrımızı kirletmekteler. Ne diye onları umursayacakmışsın? Gözlerini ayırmaman gereken yer İsrail’dir, acıyorsan da İsrail için acımalısın. Geri kalan herkesin canı cehenneme!»</p>

  <p class="block_17">«Çakallara da acıyorum, kardeşim Yahuda, serçelere de, otlara da.»</p>

  <p class="block_17">«Ha, ha!» diye güldü Kızılsakal. «Karıncalara da mı?»</p>

  <p class="block_17">«Evet, karıncalara da. Her şey Tanrı’nın. Karıncanın üstüne eğildiğimde, pırıldayan kara gözünde Tanrı’nın yüzünü görüyorum.»</p>

  <p class="block_17">«Ya benim yüzüme eğildiğinde, marangozun oğlu?»</p>

  <p class="block_17">«Orada da, ta derinlerde Tanrı’nın yüzünü görüyorum.»</p>

  <p class="block_17">«Ölümden korkmuyor musun peki?»</p>

  <p class="block_17">«Niye korkayım Yahuda kardeşim. Ölüm kapanan bir kapı değildir, açılan bir kapıdır. Açılır, girersin.»</p>

  <p class="block_17">«Nereye?»</p>

  <p class="block_17">«Tanrı’nın bağrına.»</p>

  <p class="block_17">Yahuda kaygıyla içini çekti. Yakalanması güç bu adamın, ele avuca sığar cinsten değil, ölümden korkmuyor ki... Çenesini avuçları içine koyup İsa’ya bakarak bir karar vermek için kendini zorladı.</p>

  <p class="block_17">«Öldürmezsem seni,» dedi sonunda, «ne yapmayı düşünüyorsun?»</p>

  <p class="block_17">«Bilmiyorum. Tanrı nasıl karar verirse... Kalkıp insanlara bazı şeyler söylemek isterdim.»</p>

  <p class="block_17">«Ne diyeceksin onlara?»</p>

  <p class="block_17">«Ne bileyim kardeşim Yahuda? Ben ağzımı açacağım, Tanrı konuşacak.»</p>

  <p class="block_17">Delikanlının başı üzerindeki çember daha parlamıştı; üzgün, soluk yüzü şimşek gibi parladı ve kapkara iri gözleri dile gelmez tatlılığıyla Yahuda’yı baştan çıkardı. Kızılsakal tedirgin oldu, gözlerini indirdi. Öldürmezdim, diye düşünüyordu. Gidip de Romalılara karşı saldırtmak için, İsraillilerin yüreklerini coşturacak şeyler söyleyeceğinden emin olsaydım, öldürmezdim.</p>

  <p class="block_17">«Ne bekliyorsun, Yahuda, kardeşim?» diye sordu delikanlı. «Belki de Tanrı, beni öldürmen için gönderdi seni; belki dileği başka, sence bile bilinmeyen bir şey, sen de bana bakıyor, ne olduğunu bulmaya çalışıyorsun. Öldürülmeye de hazırım, yaşamaya da, ver kararını.»</p>

  <p class="block_17">«Acele etme,» dedi öteki sıkılarak. «Gece uzun, daha vaktimiz var.»</p>

  <p class="block_17">Ama bir süre durduktan sonra delice bağırdı; «insan başına bela açmadan seninle konuşamıyor bile. Ben sana ne soruyorum, sen bana ne cevap veriyorsun; ele avuca gelmiyorsun. Seni görmeden, sana kulak vermeden önce, gönlüm ile zihnim kararını vermişti bile... Bırak beni. Başını öte yana çevir de uyu. Bütün bunları sindirebilmem için şöyle bir kafa dinleyeyim, ne yapacağımı düşüneyim.»</p>

  <p class="block_17">Derken homurdanarak duvara döndü.</p>

  <p class="block_17">Meryem’in oğlu, hasırın üstüne yatıp, rahatça ellerini kavuşturdu.</p>

  <p class="block_17">Tanrı ne istiyorsa o olur, diye düşündü ve güven içinde gözlerini kapadı.</p>

  <p class="block_17">Karşı kayadaki delikten bir baykuş çıktı. Tanrı’nın kasırgasının dinmiş olduğunu gördü, sessizce oraya buraya uçtuktan sonra, öterek eşini çağırdı. Tanrı gitti, diye sesleniyordu, bir kez daha kurtardık paçamızı, gel sevgilim!.. Tâ yukarlarda, hücrenin deliğinden yıldız dolu gök görünüyordu. Meryem’in oğlu gözlerini açtı, yıldızları görünce sevindi. Ağır ağır hareket ediyor, kayboluyorlardı; derken yenileri çıkıyordu... Saatler geçiyordu.</p>

  <p class="block_17">Yahuda hâlâ hasır üstünde bağdaş kurmuş, ayak değiştirip duruyordu. Aras ıra ayağa kalkıyor, soluğu kesilir gibi oluyor, bir şeyler mırıldanıyor, kapıya kadar gidip geri dönüyordu. Meryem’in oğlu aralık gözlerle ona bakıyor, Tanrı ne isterse o olur, diye düşünerek bekliyordu. Saatler geçiyordu.</p>

  <p class="block_17">Yanlarındaki ahırda bir deve korku içinde kişnedi; uykusunda kurt mu görmüştü, arslan mı ne. Doğuda, ordu gibi saf saf dizilmiş, koca koca yıldızlar doğuyordu, yabansı.</p>

  <p class="block_17">Hareketsiz, derin karanlıkta bir horoz öttü ansızın. Yahuda ayağa fırladı. Bir adımda kapıyı buldu. Hızla açıp çıktı, güm diye kapattı ardından. Çıplak ayaklarının kaldırımlara vuruşu duyuluyordu.</p>

  <p class="block_17">Derken Meryem’in oğlu dönüp ayrılmaz yoldaşını gördü. Köşede duruyordu, dimdik! Karanlıkta nöbet bekler gibi.</p>

  <p class="block_17">«Bağışla kardeşim,» dedi. «Henüz vakit gelmedi.»</p>

  <p class="block_17">Genasaret Gölü’nde koca koca dalgalar yaratan, sıcak, ıslak bir rüzgâr vardı bugün. Güz gelmişti, toprak, asma yaprakları ile olgun, çürümeye yüz tutmuş üzüm kokuyordu. Kadın erkek, tan ağarırken Kefernahum’dan çıkmış, yola düzülmüşlerdi. Bağ bozumu bütün görkemiyle başlıyordu; özlü üzüm salkımları yerde serili bekliyordu. Üzümler gibi kıvılcım saçan genç kızlar, salkımlarla üzüm yemişler, yüzlerine gözlerine şıra bulaştırmalardı. Kudurmuş, soluk soluğa kalmış delikanlılar üzüm toplarken, bir yandan kıkır kıkır gülen kızlara kaçamak bakışlar fırlatıyorlardı. Kızlar cesaret bulup oğlanlara takılıyor, gittikçe kızışan oğlanlar da onlara daha bir yaklaşıyorlardı. Bağbozumunun kurnaz şeytanı kadınlara çimdik alarak ve gülmekten katılarak oraya buraya koşup duruyordu.</p>

  <p class="block_17">Zebedi Baha’nın geniş köy evi ardına kadar açıklı, içerden uğultular geliyordu. Avlunun sol yanındaki şarap presi, gençlerin bağdan taşıdıkları, ağzına kadar dolu sepetlerin içindekilerle dolduruluyordu. Dört ızbandut, Filipus, Yakup, Petrus ile bön bir insan olan köyün ayakkabı tamircisi Natanael kıllı bacaklarını yıkıyorlar, üzümleri çiğnemek üzere prese girmeye hazırlanıyorlardı. Kefernahum’daki her yoksulun, yıllık şarabını sağlayan küçük bir bağı vardı; her yıl ürününü prese götürür, üzümleri çiğner, kendi payına düşen şırayı da alır götürürdü. Şişik cepli Zebedi Baba, presin kullanılmasından aldığı komisyon ile kendi damacanalarını, fıçılarını doldururdu. Elinde uzun bir değnek ile çakı, yüksek bir</p>

  <p class="block_17">yere kurulmuş, çetele tutuyordu. Ama sepet sahipleri de sayıyı akıllarında tutuyorlardı; şıranın bölüştürülmesinde aldatılmak istemiyorlardı. Zebedi Baba av ile geçinirdi, kimse güvenmezdi ona, insanın başı arkasında gözleri olması gerekiyordu.</p>

  <p class="block_17">Bahçeye bakan iç evin penceresi açıktı, divanın üstünde de evin hanımı Salome uzanmıştı. Dışarıya bakıyor, bahçede olup bilenleri dinliyordu; bu şekilde dizlerinin oynak yerlerinin sancılarını unutuyordu. Gençliğinde pek güzeldi herhalde, ince kemikli, uzun boylu, zeytuni tenli ve iri gözlüydü. Asil bir soydan geliyordu. Kefernahum, Magdala ve Beytsayda gibi üç köy ona göz koymuştu. Kızı isteyen üç kişi, aynı anda yola çıkmışlar, zengin armatör olan ihtiyar babasına gitmişlerdi. Her biri de bir sürü eş dostla, devlerle, dolu sepetlerle gelmişlerdi. Kurnaz ihtiyar kafasında her birinin boyunu poşunu, ruhunu ve servetini tartmış, sonradan kızıyla evlenecek olan Zebedi’yi seçmişti. Kız hoşuna gitmişti Zebedi’nin. Ama o nefis kız, şimdi yaşlanmış, güzelliği zamanla aşınmıştı, ara sıra, büyük şenliklerde, henüz gücü kuvveti yerinde olan kocası, geceleri dolaşmaya çıkar, dullarla oynaşırdı.</p>

  <p class="block_17">Bununla birlikle, bugün, yaşlı Salome’nin yüzü alev alev yanıyordu. Sevgili oğlu Yahya, evvelsi gün, kutsal manastırdan gelmişti. Bayağı solmuş, bir iğne, bir iplik kalmıştı. Dualar, oruçlar yiyip bitirmişti onu, ama Salome, arlık yanından ayırmayacaktı onu, bir daha gitmesine izin vermeyecek, yedirip içirecekti; gücü kuvveti yerine gelir, yanakları yeniden al al olurdu. Tanrı iyidir, diyordu kendi kendine, esirgeyicidir, iyidir, iyidir ya, çocuklarımızın kanını da içmemelidir. Oruç da, dua da, ılımlı bir şekilde olmalı; böylesi, insan için de iyi olur, tanrı için de; işleri böyle akla yatkın bir şekilde ayarlamalıdır... Kaygı içinde kapıya doğru bakıyor, üzümleri taşımak üzere bağa gitmiş olan yavrusu Yahya’nın dönüşünü bekliyordu.</p>

  <p class="block_17">Bahçenin ortasındaki meyve yüklü koca badem ağacının</p>

  <p class="block_17">altında Kızılsakal Yahuda, sessizce öne doğru eğilmiş, çekicini sallıyor, şarap fıçılarına demir çember takıyordu. Ona sağdan bakacak olsanız, yüzünün asık, kötülükle dolu olduğunu, soldan baksanız, tedirginlik içinde üzgün bir ifade taşıdığını görürdünüz. Manastırdan hırsız gibi sıvışalı epey gün geçmişti. Bu süre içinde köy köy dolaşmış, taze şıra fıçılarına çember takmıştı. Kardeşlik Topluluğu’na her şeyi haber etmek için evlere girer, çalışır, konuşmalara kulak verir, kimin ne dediğini, kimin ne etliğini aklına yazardı. Peki, o kabadayı, kavgacı Kızılsakal neredeydi? Manastırdan ayrılalı beri tanınmaz bir duruma gelmişti.</p>

  <p class="block_17">«Yahuda İskariyot musun nesin, ağzını açsana be herif!» diye Zebedi seslendi ona. «Ne düşünüyorsun? İki kere iki dört eder hâlâ farkına varamadın mı bunun? Aç ağzını da iki laf et. Tanrı’nın budalası. Bu bağbozumudur, o kadar kolay mı sandın bu işi. Böyle bir günde herkes güler, asık suratlı kara koyun bile.»</p>

  <p class="block_17">«Onu ayartma, Zebedi,» diye araya girdi Filipus. «Manastıra gitti; cüppeyi giyeceğe benzer. Duymadın mı hiç? Şeytan yaşlanınca keşiş oluverirmiş.»</p>

  <p class="block_17">Yahuda dönüp Filipus’a zehir dolu bir bakış fırlattı, ama bir şey söylemedi. Nefret ediyordu ondan. Erkek değildi o; gevezelikten başka şey bilmezdi, eylem denen şey yanma uğramamıştı. Son dakikada kıpırdayamaz olmuş, Kardeşlik Topluluğu’na katılmak istememişti. «Koyunlarım var,» diyordu bahane olarak. «Koyunlarım var benim; nasıl başıboş bırakabilirim onları?»</p>

  <p class="block_17">Zebedi Baba katıla katıla gülerek Kızılsakal’a döndü. «Dikkatli ol şapşal herif,» diye seslendi ona. Keşişlik bulaşıcı bir hastalıktır. Aman dikkatli ol, tutulmayasın sakın!.. Kendi oğlumun da düşmesine ramak kalmıştı. Yaşlı hanımım hastalandı, zavallıcık; sevgili oğlu duymuş. Başrahip’ten otlar üstüne epey şeyler öğrenmişti, böylece onu iyi etmek için eve geldi. Artık ayrılmayacak buradan, görürsün bak. Nereye gider ki? Aklını kaçırmadı ya? Çölde açlık, susuzluk, secde etmek ve Tanrı var. Burada, yiyecek içecek, kadın olduğu gibi Tanrı da var. Her yerde var Tanrı. Böyle olduğuna göre ne diye gidip de çölde aramalı onu Yahuda? Sen ne dersin buna, Yahuda İskariyot?»</p>

  <p class="block_17">Kızılsakal cevap vermeden çekicini savurdu. Ne diyebilirdi ki ona. Bu pis köpek ne istiyorsa o oluyordu. Yanındakinin dertlerini nasıl anlayabilirdi ki? Bir pire sıçradı diye herkesi yeryüzünden silmiş olan Tanrı bile bu domuzu, bu asalağı, bu para düşkününü pohpohluyor, üstüne titriyor, burnunun bile kanamasını istemiyor, kışın yünden, yazın ketenden bir örtü gibi üstünü kaplıyordu. Nedendi? Ne buluyordu ki onda? Pis moruk, İsrail için mi kaygılanıyordu ki? Tanrı ne diye küçük parmağını oynatıp da İsrail’e yardım etmiyordu? Herif, servetini korudukları için Romalı canileri seviyordu. Tanrı korusun onları diyordu, düzeni sağlayan onlar. Onlar olmayaydı, baldırıçıplak serseriler ve alçaklar üstümüze üşüşür, neyimiz var, neyimiz yok didik didik ederlerdi... Ama korkma sen, zamanı gelecektir, göreceksin o günü piç oğlu piç. Tanrı’nın unutup yarı bıraktığını, Partizanlar, Tanrı onlardan razı olsun, hatırlayacak ve tamamlayacaktır... Sabır Yahuda, ses çıkarayım deme sakin. Sabret Yehova’nın günü yakındır!</p>

  <p class="block_17">Firuze taşı gözlerini kaldırarak, Zebedi’ye baktı; presteydi, kendi kanı üstünde sırtüstü yatıyor, bütün yüzü gülümsüyordu.</p>

  <p class="block_17">Bu arada dört ızbandut, dikkatle bacaklarını kazıyarak temizlemişler ve prese girmişlerdi. Dizlerine kadar batmış, üzümleri çiğniyorlar, üstünde tepiniyorlar, ara sıra eğilip avuç avuç yiyorlar, ağızlarını dolduruyorlardı. Bazen çığlık atıp zıplıyorlardı. Şıra kokusu sarhoş etmişti onları, kafalarını sersemleten şıra değildi sadece, açılmış olan ön kapıdan bağa doğru baktıklarında kızların eğilip yerden üzüm topladıklarını görüyorlardı. Güzellikleri dizlerinin üstüne dek açılıyordu, üzüm salkımlarını andıran memeleriyse asma yaprakları üstünde ileri geri sallanıp duruyordu.</p>

  <p class="block_17">Çiğneyiciler onları görünce başlan dönüyordu. Şarap presi, bağ bahçe değildi burası, cennetti. Yüksek yerde Yehova oturmuş, elinde uzun bir değnek ile çakı, her birinin borcunu hesaplıyordu; her birinin ne kadar sepet, kaç şarap damacanası getirdiğini yazıyordu. Yarın değil öbür gün, öldüklerinde, onları, kaç şarap damacanası, kaç kazan yemek, kaç kadın verecekti!</p>

  <p class="block_17">«İnan olsun,» dedi Petrus, «Tanrı şu anda bana gelip de; Hey Petrusçuk. keyfine diyecek yok bugün, dile benden ne dilersin? diye soraydı, ona üzüm çiğnemek Rabbim, sonsuzca üzüm çiğnemek derdim!»</p>

  <p class="block_17">«Şarap içmeden mi aptal?» diye kaba kaba sordu Zebedi Baba.</p>

  <p class="block_17">«Hayır, gönlümün derinlerinden geliyor bu, sadece üzüm çiğnemek!» Gülmüyordu; yüzü ciddiydi, dalgındı. Bir ara çiğnemeyi bırakıp güneşe yattı. Yarı belinden yukarısı çıplaktı, yüreğinin üstünde büyük bir kara balık vardı. Sabık mahpuslardan bir zanaatkâr, yıllar önce iğneyle kazmıştı onu göğsüne, öyle ustaca yapmıştı ki balığı, kuyruğunu oynatıyor, Petrus’un göğsündeki kıvırcık kıllara takılmış, sevinç içinde yüzüyor sanırdınız. Balığın üzerinde, kancalı, dört çapraz kollu küçük bir çapa vardı.</p>

  <p class="block_17">Ama Filipus’un aklı koyunlarındaydı. Toprağı sürmek, bağa bahçeye bakmak veya üzüm çiğnemek hoşuna gitmiyordu.</p>

  <p class="block_17">«Hey, Tanrım!» dedi alayla, «Demek istediğin bu ha Petrus! Sonsuzca üzüm çiğnemek! Ben, Rabbim’in, göğü yeri, üstü keçi ve koyunla dolu yeşil bir çimenlik yapmasını isterdim. Onların sütünü sağar, sütü de yamaçtan aşağı akıtırdım. Dere gibi akardı, yoksulların içebileceği göller meydana getirirdi ovada. Her gece toplanırdık biz de, bütün çobanlar, Tanrı da başçoban olmak üzere, gelirdi yanımıza; bir ateş yakardık, kuzu kızartır, hikâyeler anlatırdık. Budur cennet dediğin.»</p>

  <p class="block_17">«Tanrı belanı versin, kuş beyinli herif!» diye homurdandı Yahuda, Filipus’a vahşi bir bakış fırlatarak.</p>

  <p class="block_17">Çıplak, kıllı delikanlılar, kasıklarında renkli bir paçavra, avluya girip çıkıyorlardı. Birbiriyle ilgisi olmayan sözlere kulak verip gülüyorlardı. Onların da içinde bir cennet vardı, ama ne olduğunu açıklamıyorlardı. Sepetleri prese döküyor, derken bir sıçrayışta eşiği aşıp üzüm toplayan güzellere katılmak üzere koşuyorlardı.</p>

  <p class="block_17">Zebedi, ustaca bir söz söylemek üzere dudaklarını aralamıştı ki, ağzı açık kalakaldı. Tuhaf bir konuk belirmişti kapıda, onları dinliyordu.</p>

  <p class="block_17">Üstünde boynundan sarkan kara bir keçi postu vardı; ayakları çıplaktı, saçı darmadağınık olup, yüzü kükürt gibi sapsarıydı. Gözleri iri, kara ve ateşliydi.</p>

  <p class="block_17">Ayaklar çiğnemeyi bıraktı, Zebedi söyleyeceği nükteden vazgeçti, herkes kapıya doğru döndü. Eşikte duran bu canlı cenaze de kimdi? Kahkaha durdu. Yaşlı Salome pencerede göründü, bakar bakmaz çığlık atlı: «Andreas!»</p>

  <p class="block_17">«Hey Tanrım! Andreas ha,» diye seslendi Zebedi, «bak şu haline! Yerin dibinden mi çıktın ne? Yoksa yolculuğun oraya mı?»</p>

  <p class="block_17">Petrus şarap presinden sıçradı, ses çıkarmadan kardeşinin eline yapışarak, sevgi ve korku içinde ona baktı. Ya Rabbim! Andreas mıydı bu, o tombul genç kahraman, ünlü atlet, oyunda birinci gelen Andreas bu muydu? Köyün en güzel kızı, lepiska saçlı Rut’a nişanlı Anderas mıydı bu? Kız, gecenin birinde, Tanrı müthiş bir rüzgâr çıkardığında, babasıyla birlikte gölde boğulmuştu. Andreas da ümitsizlik içinde kendini tamamıyla Tanrıya vermek üzere bırakıp gitmişti. Kim bilir, diye düşünüyordu, Tanrı’ya katılırsam belki, onu orada bulurum. Tabii aradığı Tanrı değil, nişanlısıydı.</p>

  <p class="block_17">Petrus dehşet içinde ona bakıyordu. Onu Tanrı’ya ver</p>

  <p class="block_17">diklerinde nasıl olduğunu hatırlatıyordu; ama bakın hele Tanrı, onu onlara nasıl geri vermişti!</p>

  <p class="block_17">«Hey!» diye seslendi Zebedi, Petrus’a, «bütün gün şaşkın şaşkın elleriyle mi oynayacaksın? Bırak da içeri girsin; dışarda bir rüzgâr esse, seriverecek yere!.. Gel içeri Anderas, oğlum, eğil de biraz üzüm al ye. Tanrı’ya şükür ekmeğimiz de var. Ye de yanaklarına renk gelsin, çünkü zavallı baban bu halde görecek olursa seni, korkar da yeniden köpekbalığının içine giriverir!»</p>

  <p class="block_17">Ama Andreas iskelet kolunu kaldırdı: «Utanmıyor musunuz? Dünya nerdeyse yok olacak, sizse burada, güle oynaya üzüm çiğniyorsunuz!</p>

  <p class="block_17">«Azizler bizi korusun, bir karın ağrısı daha çıktı başımıza» diye homurdandı Zebedi, bu kez öfkeyle Andreas’a döndü. «Sen de mi başımıza bela kesildin, ha? Yeter artık yahu, gırtlağımıza kadar geldi. Vaftizci peygamberiniz böyle mi buyuruyor? Pekâlâ o halde git söyle ona da teranesini değiştirsin artık. Dünya’nın sonunun geldiğini söylüyor, mezarlar açılacakmış, ölüler de uçup gidecekmiş; Tanrı’nın yeryüzüne ineceğini söylüyor. İkinci Geliş! Hesap defterini açtı mı vay başımıza gelenler!.. Yalan, yalan! Yalan bütün bunlar! Onu dinlemeyin çocuklar, işinize devam edin siz! Çiğneyin üzümleri!»</p>

  <p class="block_17">«Tövbe edin! Tövbe edin!» diye haykırdı Yunus’un oğlu. Kardeşinin kollarından kurtuldu, parmağıyla göğü göstererek Zebedi’nin tam karşısında, bahçenin orta yerinde durdu.</p>

  <p class="block_17">«Senin iyiliğin için söylüyorum Andreas,» dedi Zebedi, «Otur da ye, biraz da şarap iç, kendine gel. Zavallıcık, açlık aklını yitirtmiş sana!»</p>

  <p class="block_17">«Rahat hayat şeninkini yitirtmiş, Zebedi,» diye cevap verdi Yunus’un oğlu. «Ama yer ayaklarının altında açılıyor. Tanrı bir depremdir; şarap presini, kayıklarını, seni ve kahrolasıca karnını yutacak!»</p>

  <p class="block_17">Alevlenmişti, gözlerini orada burada gezdiriyor, bazen</p>

  <p class="block_17">biri, bazen öteki üstüne dikiyor, seslemiyordu; «Bu şıra şarap olmadan önce dünyanın sonu gelecektir! Kıl gömlekler giyin, başlarınızın üstüne kül serpin, dövünerek: «Günah işledim! Günah işledim!» diye bağırın. Yeryüzü bir ağaçtır, çürümüştür artık, Mesih, elinde balta, gelmektedir.»</p>

  <p class="block_17">Yahuda çekiç sallamasını bıraktı. Üst dudağı kıvrılarak içine kaçmıştı, keskin dişleri gün ışığında parıl parıldı. Ama Zebedi kendini tutamaz olmuştu artık.</p>

  <p class="block_17">«Petrus!» diye seslendi, «Tanrını seviyorsan al şunu da at dışarı. İşimiz var bizim. «Geliyormuş.» Elinde bazen ateş, bazen hesap defteri oluyor, bu kez de daha neler<span class="calibre6">,</span> baltayla geliyormuş. Ne diye bizi rahat bırakmazsınız, düzenbazlar, dolandırıcılar? Bu dünya pekâlâ yerinde duruyor, keyfine diyecek yok, anladınız mı!.. Çocuklarım, çiğneyin siz üzümlerinizi, rahatınıza bakın!»</p>

  <p class="block_17">Petrus yatıştırmak için Anderas’ın omuzunu okşadı. «Sakin ol,» dedi yavaşça, «sakin ol kardeşim, bağırma. Yolculuk yormuş seni. Eve gidelim de dinlen biraz. Babam görsün de seni, gönlü yatışsın.» Elinden tutup yavaş yavaş, dikkatle, sanki kör götürüyormuş gibi ona kılavuzluk etti. Dar sokaktan çıkıp, kayboldular.</p>

  <p class="block_17">Zebedi Baba kahkahadan kırılıyordu. «Vay zavallı Yunusçuk, balık kaynağım benim, dünyada istemezdim senin yerinde olmak!»</p>

  <p class="block_17">Ama bu kez ağız açmak sırası ihtiyar Salome’ye gelmişti. Anderas’ın iri gözlerinin hâlâ üstünde olduğunu, onu yaktığını duyuyordu. «Zebedi,» dedi, ak saçlı başını sallayarak, «ağzından çıkanı kulağın duysun, kaşarlanmış günahkâr seni. Üzerimizde hesap tutan bir melek var. Alayının karşılığını göreceksin.»</p>

  <p class="block_17">«Annem haklı,» dedi o ana kadar ağzını açmamış olan Yakup. «Sevgili oğlu Yuhanna’nın başına gelen acıları nerdeyse sen de çekecektin. Öyle geliyor ki bana, o tehlikeden henüz kurtulmuş değilsin. Taşıyıcıların dediğine göre üzüm toplamaya yardım etmiyormuş, kadınlarla oturuyor, onlara Tanrı’dan, oruçtan ve ölümsüz ruhlardan söz açıp gevezelik ediyormuş... Ben de senin yerinde olmak istemezdim baba!»</p>

  <p class="block_17">Kıkır kıkır güldü. Tombul, şımarık kardeşini hazmedemiyordu, vahşice, üzümleri çiğnemeye başladı.</p>

  <p class="block_17">Zebedi’nin koca başına kan hücum etmişti. O da büyük oğlunu hazmedemiyordu, öylesine benzeşiyorlardı. O sırada Nâsıralı Yusuf un karısı Meryem, kapıda, Yuhanna’nın koluna dayalı görünmeseydi, kavga çıkaracaktı. İnce ayakları kan içindeydi, uzun yolculuğu tozla kaplamıştı ayaklarını. Evinden ayrılalı nice oluyordu, oğlunun peşinde, ağlaya ağlaya, köy köy dolaşmıştı. Tanrı, oğlunun aklını başından almıştı; onu insanların yolundan ayırmıştı. Anne, ah vah ederek, henüz hayatta olan oğluna ağıt okuyordu. Önüne çıkana sormuştu onu gören var mı diye, «uzun boylu, ince yapılı, çıplak ayaklıdır; sırtında mavi bir entarisi vardı, bir de siyah meşin kemer takmıştı. Görmüş olan var mı aranızda?»... Gören yoktu, ancak şimdi, Zebedi’nin küçük oğlu sayesinde izini bulabilmişti. Çöldeki manastırdaydı. Beyaz cüppe giymiş, secdeye varmış, dua ediyordu... Kadına acıyan Yuhanna, her şeyi açıklamıştı. Çöle doğru yola çıkmadan, biraz dinlenmek üzere, Yuhanna’nın koluna dayanarak Zebedi’nin bahçesine girmişti.</p>

  <p class="block_17">İhtiyar Salome ihtişamla doğruldu: «Hoş geldin, Meryemciğim,» dedi. «Gelsene içeri.»</p>

  <p class="block_17">Meryem başörtüsünü kaşlarına indirdi, başını eğdi, gözleri yerde, bahçeden geçti. Kendinden yaşlı olan dostunun elinden tuttu ve ağlamaya başladı.</p>

  <p class="block_17">«Ağlamakla büyük günah işliyorsun, yavrum,» dedi ihtiyar Salome. Onu divana oturttu, kendi de yanına oturdu. «Oğlun güven altında artık, Tanrı’nın damı başı üstünde.»</p>

  <p class="block_17">«Annenin yürek sızısı da dayanılabilecek şey değil Salome,» diye cevap verdi Meryem içini çekerek. «Tanrı bana bir oğlan verdi, o da sakat çıktı.»</p>

  <p class="block_17">Zebedi Baba yakınmasını işitmişti, (çıkarına dokunmadın mı, pek kötü adam sayılmazdı), onu yatıştırmak için bulunduğu yerden indi. «Gençliktendir Meryem,» dedi, «gençlikten. Kaygılanma sen, bu da geçer. Gençlik şarap gibidir, çok geçmeden duruluruz, artık tekme atmayı bırakır, savunuşuz boyunduruk altına gireriz. Senin oğlun da durulur Meryem. Bak benimkine, şu karşısında durana, durulmaya başladı bile. Tanrıya şükürler olsun.»</p>

  <p class="block_17">Yuhanna kızardı, ama bir şey söylemedi. Konuğa bir bardak soğuk su ile olgun incirler getirmek üzere içeri girdi. Yan yana oturmuş, baş başa vermiş iki kadın, Tanrı’nın alıp götürdüğü oğlan üstüne konuşuyorlardı. Erkekler duymasın, araya girip de acının kadınlara verdiği derin kadınsı zevki bozmasın diye fısıltıyla konuşuyorlardı.</p>

  <p class="block_17">«Dua edip duruyormuş, öyle diyor oğlunuz, Salome Hanımcığım; öyle çok secde ediyormuş ki, elleri dizleri hep nasır tutmuş. Yuhanna’nın dediğine göre, bir şeycikler yemiyor, eriyip gidiyormuş. Havada kanallar da görmeye başlamış... Melekleri görebilmek için su bile içmek istemiyormuş... Bu musibet onu nereye sürükleyecek dersiniz Salome Hanım? Haham amcası bile iyi edemiyormuş onu, düşünün, kaç ecinniyi iyi etmiş olduğunu düşünün, Tanrı niye beni lanetledi Salome hanım, ben ne yaptım ona?»</p>

  <p class="block_17">Başım, yaşlı dostunun dizleri üstüne koyup ağlamaya başladı.</p>

  <p class="block_17">Yuhanna, su ile bir incir yaprağı üstünde beş altı incir getirdi. «Ağlamayın hanımefendi,» dedi ona, incirleri kucağına koyarak. «Oğlunuzun bütün yüzünde kutsal bir parıltı dolaşıyor. Herkes göremez onu, ama ben bir gece gördüm; yüzünü yalayıp yuttuğunu gördüm de dehşete düştüm. Başrahip öldükten sonra da, Peder Habakkuk her gece onu düşünde görmüş. Oğlunuzu elinden tutmuş, hücre hücre dolaştırıyor, uzatmış olduğu parmağıyla, bir şey söylemeden, sadece gülümseyerek onu gösteriyormuş. Sonunda, Peder Habakkuk dehşet içinde yataktan fırlayıp öteki keşişleri uyandırmış. Bu düşü çözmek için hep birlikte uğraşmaya başlamışlar. Başrahip ne demek istiyor diye? Yeni konuklarını gösterip gülümsemesi nedendi acaba? Birden, dün değil evvelsi gün, oradan ayrıldığım gün, keşişlere bir vahiy geldi Tanrı’dan ve düşü çözdüler. Ölü adam, oğlunuzun Başrahip yapılması için talimat veriyormuş. Vakit kaybetmeksizin bütün manastırdaki keşişler, gidip oğlunuzu buldular, ayaklarına kapanıp Tanrı’nın rızasıyla manastıra Başrahip olması için yalvardılar. Oğlunuz kabul etmedi ama. «Olmaz, olmaz, benim yolum o yol değil,» dedi, «ben lâyık değilim ona, buradan gideceğim!» Manastırdan ayrılmadan önce «olmaz olmaz» diye seslendiğini duydum. Keşişler, kaçmasın diye onu bir hücreye kapatıp kapısının önüne de bekçi dikeceklerini söyleyerek tehdit ediyorlardı.»</p>

  <p class="block_17">«Kutlu olsun, Meryem,» dedi ihtiyar Salome; kağşamış yüzü pırıl pırıldı. «Mutlu anne! Tanrı rahmine üflemiş de farkında değilsin!»</p>

  <p class="block_17">Tanrı tarafından sevilen kadın bu sözleri duyunca başını salladı, yatışmıyordu yüreği: «Oğlumun aziz olmasını istemiyorum!» diye mırıldandı. «Herkes gibi bir erkek olmasını istiyorum. Evlenmesini, bana torun yapmasını istiyorum. Budur Tanrı’nın yolu.»</p>

  <p class="block_17">«O dediğiniz insanın yoludur,» dedi Yuhanna yumuşak bir sesle, karşı çıkmak onu utandırıyormuş gibi. «Tanrı’nın yolu öteki yoldur, oğlunuzun seçtiği.»</p>

  <p class="block_17">Bağ tarafından sesler ve kahkahalar geliyordu. Alı al, moru mor, iki genç taşıyıcı avluya girdi.</p>

  <p class="block_17">«Kötü haber beyler,» diye seslendiler kahkahadan kırılarak. «Magdala ayaklanmışa benzer. Halk ellerine taş almış, öldürmek üzere denizkızının peşine takılmışlar!»</p>

  <p class="block_17">Rakslarını bırakıp, «hangi denizkızının?» diye seslendi üzüm çiğneyenler. «Magdalena olmasın?»</p>

  <p class="block_17">«Magdalena ya! Tanrı korusun. Geçerken iki katırcıdan duyduk. Dediklerine göre, haydut başı Barabbas korku ve vahşet saçan Barabbas Nâsıra’dan çıkıp, dün yani cumartesi günü, Magdala’yı basmış.»</p>

  <p class="block_17">«Al sana bir tane daha!» diye homurdandı Zebedi, kudurmuş gibi. «Kahrolasıca! Güya Partizanmış da, İsrail’i kurtaracakmış, pis suratlı mendebur! Dilerim cehennemde cayır cayır yanar, piç oğlu piç! Ece?»</p>

  <p class="block_17">«Akşam vakti, Magdalena’nın evinin oradan geçerken, bir de bakmış, avlusu ağzına kadar dolu. Aforoz edilen kadın, kutsal Sebt günü nasıl çalışırmış! Dinsizliğin bu kadarı olmazmış. İçeri dalıp gömleğinin içinden bıçağını çıkarmış, tüccarlar da kılıçlarını çekmişler, konu komşu üşüşmüş, herkes birbirine girmiş, insan ne olduğunu daha fark etmeden, bahçe kol ile bacak yığını haline gelmiş. Adamlarımızdan ikisi yaralanmış; tüccarlar develerine atlayıp paçalarını kurtarmışlar. Barabbas kadını öldürmek üzere kapıyı kırıp içeri girmiş, ama Magdalena’yı bulabilirsen bul. Kümesten kaçmış, arka kapıdan gizlice sıvışıp gitmiş. Bütün köy ava çıkmış, ama çok geçmeden karanlık basmış, bulmanın imkânı da olmamış. Sabahleyin her yöne adam salmışlar ve izini bulmuşlar. Galiba kumda ayak izine rast gelmişler, Kefernahum’a doğru gidiyormuş!»</p>

  <p class="block_17">«Buraya gelirse yaşadık demek!» dedi Filipus, etli, keçi dudağım andıran dudaklarını yalayarak. «Cennetimizde bir o eksikti. Tabii ya, Havva’yı unutmuştuk, onu görmek bizim için büyük şeref!»</p>

  <p class="block_17">«Su değirmeni, Sebt günü de açık zavallının!» dedi basit Natanael, sakalı arkasından yılışık yılışık gülerek. Bir keresinde, Sebt arifesi nasıl yıkanıp da yeni giysiler giydiğini, tıraş olduğunu hatırlamıştı. Derken haham ayartıcısı gelmiş, onu elinden tutup götürmüştü. Birlikte Magdala’ya gitmişler, dosdoğru Magdalena’nın evinin yolunu tutmuşlardı, Tanrı ondan razı olsun! Kıştı, işler kötü gidiyordu, Natanael ise bütün Sebt günü yapayalnız onun değirmeninde kalmış ve</p>

  <p class="block_17">öğüt... Sevinçli sevinçli gülümsedi. Büyük günah sayılabilirdi. Evet, büyük günah; ama Tanrı’ya güvenimiz sonsuzdur, Tanrı’ysa bağışlayıcıdır... Kendi halinde, zavallı, parasız pulsuz, bekâr Natanael, köy yolunun kör köşesinde küçük bir kürsü önünde oturup, köylülere tahta kunduralar, çobanlara kalın sandallar yaparak geçirmişti ömrünü. Ne biçim bir hayattı bu! Bu yüzden bir kere, bütün ömründe bir kerecik her şeyi bir yana fırlatıp atarak Sebt günü de olsa erkekliğini duymuştu. Dediğimiz gibi, Tanrı anlar bunu ve bağışlar...</p>

  <p class="block_17">Zebedi kaşlarım çatmıştı.</p>

  <p class="block_17">«Bela bela üstüne!» diye homurdandı. «Kavgalarının ille de benim bahçemde mi olması gerekiyor? Önce peygamberler, sonra orospular ve ağlayan balıkçılar, şimdi de Barabbas çıktı, yeler be artık!» Üzüm çiğneyenlere döndü:</p>

  <p class="block_17">«Siz yavrularım, işinize bakın. Çiğneyin üzümlerinizi!»</p>

  <p class="block_17">Evin içinde yaşlı Salome ile Yusuf un karısı Meryem olanı biteni duyunca bakışıp, bir şey söylemeden başlarını öne eğdiler. Yahuda çekicini bıraktı ve sokak kapısına gidip, kapının pervazına dayandı, her şeyi duymuştu, kafasına bir bir çakmıştı işittiklerini. Kapıya giderken Zebedi Baba’ya yabani bir bakış fırlattı.</p>

  <p class="block_17">Kapıda durup dinledi. Sesler geliyordu, bir toz bulutunun yükseldiğini gördü. Erkekler koşuyor, kadınlar: «Yakalayın! Tutun!» diye çığrışıyorlardı, üç adam şarap presinden aşağı atlayamadan, para delisi moruk yüksek yerinden aşağı kayacak vakit bulamadan, Magdalena, üstü paramparça, dili bir karış dışarı sarkmış, avluya girip, yaşlı Salome’nin ayaklarına kapandı.</p>

  <p class="block_17">«İmdat!» diye bağırıyordu. «İmdat! Geliyorlar!»</p>

  <p class="block_17">Yaşlı Salome günahkâra acıdı. Ayağa kalktı, pencereyi kapadı, oğluna kapıyı sürmelemesini söyledi.</p>

  <p class="block_17">«Yere çök,» dedi Magdalena’ya. «Gizlen oracığa.»</p>

  <p class="block_17">Yusuf’un karısı Meryem, yoldan sapmış bu kadına eğilerek baktı; hem acı, hem de dehşet vardı bakışlarında. Namusun ne kadar acı ve kaygan bir şey olduğunu ancak namuslu kadınlar bilirdi, ona acıdı. Ama aynı zamanda günah dolu bu beden, ona pösteki gibi, tekin olmayan, tehlikeli bir hayvan gibi geliyordu. Bu hayvan, daha yirmi yaşındayken oğlunu kapmak istemişti, eline geçirmesine de ramak kalmıştı. Evet, kurtuldu kadından, diye düşünüyordu Meryem içini çekerek, ama Tanrı’ya gelince...</p>

  <p class="block_17">Yaşlı Salome, elini, Magdalena’nın yanan başına koydu. «Niye ağlıyorsun, yavrum?» diye sordu acıyarak.</p>

  <p class="block_17">«Ölmek istemiyorum,» diye cevap verdi Magdalena. «Hayat güzel.. Ölmek istemiyorum!»</p>

  <p class="block_17">Yusuf un karısı Meryem de uzattı elini. Artık korkmuyordu ondan, tiksinmiyordu da. «Korkma, Maria,» dedi ona dokunarak. «Tanrı koruyor seni, ölmeyeceksin.»</p>

  <p class="block_17">«Nerden biliyorsunuz, Meryem Hanım?» diye sordu Magdalena gözlerinde sönüp yanan bir ışıkla.</p>

  <p class="block_17">«Tanrı bize zaman verir Magdalena, tövbe etme zamanı,» diye kesin bir cevap verdi İsa’nın annesi.</p>

  <p class="block_17">Üç kadın konuşmaktayken ve acı yoluyla birleşmek üzereyken, «Geliyorlar! Geliyorlar! İşte oradalar!» bağırışları bağlardan uçtu ve Zebedi Baba, oturduğu yüksek yerden aşağı kaymaya vakit bulamadan, sokak kapısında, iri yarı ateş püsküren insanlar belirdi. Barabbas da alı al, moru mor, kan ter içinde haykırarak eşiği aştı.</p>

  <p class="block_17">«Hey Zebedi» diye seslendi. «İzin versen de, vermesen de İsrail’in Tanrısı adına giriyoruz içeri!»</p>

  <p class="block_17">Böyle dedikten sonra yaşlı mal sahibi ağzını açmaya vakit bulamadan Barabbas, bir itişte kapıyı menteşelerinden söküp Magdalena’yı örgülü saçlarından yakaladı.</p>

  <p class="block_17">«Çık dışarı orospu! Çık dışarı diyorum sanat» diye kükredi. Magdalalılar bu sırada içeri girdiler. Kadını yakalayıp yuhalar ve kahkahalar arasında gölün yanındaki çukura getirip içine attılar. Derken kadın erkek dağılıp önlüklerine, ceplerine taşlar doldurmaya başladılar.</p>

  <p class="block_17">Bu ara yaşlı Salome, feci ağrılarına rağmen, yatağından sıçradı, kocasını azarlamak üzere sürünerek avluya gitti.</p>

  <p class="block_17">«Utan!» diye bağırdı ona. «Şu serserilerin evine girip senden yardım isteyen bir kadını alıp gitmelerine göz yumuyorsun ha!»</p>

  <p class="block_17">Avlunun ortasında kararsız duran oğlu Yakup’a döndü:</p>

  <p class="block_17">«Ya sen, sen de babandan örnek alıyorsun. Utan utan! Adam olmayacak mısın sen; sen de mi çıkarına tapacaksın? Koşsana! Bütün bir köyün öldürmek istediği bir kadını kurtarsana. Bütün köy! Utanmıyorlar!"»</p>

  <p class="block_17">«Sakin ol anne, gidiyorum,» diye cevap verdi oğlu, dünyada annesinden başka kimseden korkmazdı. Ona ne zaman kızsa, o vahşi haşin sesin annesinin olmadığını, inatçı İsrail soyunun, çölde kısılan o eski sesi olduğunu hissettiğinden dehşet içinde kalırdı.</p>

  <p class="block_17">Yakup dönerek iki arkadaşı Filipus ile Natanael’e başıyla işaret etti. «Gidelim!» dedi. Yahuda’yı bulmak için fıçılara bir bir baktı, demirci ortalıkta yoktu.</p>

  <p class="block_17">«Ben de geliyorum,» dedi Zebedi, karısıyla yalnız kalmaktan korktuğu için sinirlenmişti. Eğilerek değneğini alıp oğlunun ardından gitti.</p>

  <p class="block_17">Magdalena çığlık atıp duruyordu. Yara bere içinde, çukurun bir köşesine yığılmış, korunmak için başını kollarıyla örtmüştü. Kadın erkek kenarda durmuş, gülüşerek ona bakıyorlardı. Dolaylardaki bağlardan taşıyıcılar ve üzüm toplayıcıları işlerini bırakmış, yaklaşıyorlardı; delikanlılar, yarı çıplak, kanlar içindeki o ünlü bedeni, kızlar da nefret ettikleri ve kendileri bir şey yapamadıkları için kıskandıkları kadını görmeye koşuyorlardı.</p>

  <p class="block_17">Barabbas bağrışları susturmak için elini kaldırarak işaret verdi. Kararı bildirecek ve taşlamaya başlanacaktı. O sırada Yakup göründü. Haydut başı Partizan’a doğru ilerlemeye başladı, ama Filipus sıkı sıkı kolundan tuttu.</p>

  <p class="block_17">«Nereye?» dedi. «Nereye gidebiliriz ki? Bir avuç insanız biz, onlar bütün bir köy. Elimizden bir şey gelmez.»</p>

  <p class="block_17">Ama Yakup, annesinin vahşi sesini hâlâ duyuyordu içinde.</p>

  <p class="block_17">«Hey, Barabbas, hey boğazkesen!» diye bağırdı. «Bizim köyümüze adam öldürmeye mi geldin! Bırak kadını, biz yargılarız onu. Magdala’nın ve Kefernahum’un ihtiyar heyeti gelir, verir yargısını; babası Nâsıralı haham da gelir. Yasa böyle der!»</p>

  <p class="block_17">«Oğlum haklıdır,» diye söze karıştı Zebedi Baba; ağır sopasıyla geldi. «Haklıdır. Yasa böyle der!»</p>

  <p class="block_17">Barabbas, koca vücudunu sallayarak dönüp tam önlerinde durdu. «Köy ihtiyar heyetinin avuçları yağlıdır,» diye seslendi, «Zebedi’ninki de öyledir. Onlara güvenim yok benim. Yasa ben, kendimim, kahraman delikanlılardan birinin cesareti varsa çıksın karşıma!»</p>

  <p class="block_17">Gözbebeklerinde caniliğin pırıldadığı Magdalalı ve Kcfernahumlu kadınlar, erkekler, Barabbas’ın çevresinde toplaştı. Ellerinde sapan, bir köylü çocuğu topluluğu geldi.</p>

  <p class="block_17">Filipus Natanael’i kolundan tutup geri çekildi. Yakup’a döndü:</p>

  <p class="block_17">«Git sen istersen Zebedi’nin oğlu, bize gelince, biz pes diyoruz. Deli değiliz.»</p>

  <p class="block_17">«Utanmıyor musunuz korkaklar!»</p>

  <p class="block_17">«Hayır, utanmıyoruz. Git istersen, yalnız başına git!»</p>

  <p class="block_17">Yakup babasına döndü, ama Zebedi öksürdü.</p>

  <p class="block_17">«Ben yaşlı bir adamım,» dedi.</p>

  <p class="block_17">«Ne haber...?» diye bağırdı Barabbas kahkahalarla gülerek.</p>

  <p class="block_17">Yaşlı Salome, küçük oğlunun koluna dayanarak geldi. Ardında gözleri yaşlı Yusuf’un karısı Meryem vardı. Yakup döndü, annesini gördü, tir tir titredi. Önünde çılgın köylülerle dehşet saçan boğazkesen vardı; ardında vahşi ve susan annesi.</p>

  <p class="block_17">«Bekliyorum...» diye yeniden gürledi Barabbas, kollarını sıvayarak.</p>

  <p class="block_17">«Onları utandırmayacağım» diye mırıldandı Zebedi’nin oğlu. İleri doğru yürür yürümez, Barabbas ona doğru atıldı.</p>

  <p class="block_17">«Öldürecek onu!» dedi küçük kardeşi, Yakup’un yanına varmak için kendini kurtarmaya çalışarak. Ama annesi tutmuş bırakmıyordu.</p>

  <p class="block_17">«Sen sus,» dedi, «karışma.»</p>

  <p class="block_17">Ama iki rakip tam kapışacakları sırada göl kıyısından mutlu bir bağırış duyuldu: «Maran ata! Maran ata!» Güneşten yanmış bir delikanlı, soluk soluğa önlerine atıldı, ellerini sallayıp duruyordu.</p>

  <p class="block_17">«Maran ala! Maran ata!» diye bağırıyordu. «Rab geliyor!»</p>

  <p class="block_17">«Kim geliyor?» diye bağırdılar çevresini alıp. «Kim?»</p>

  <p class="block_17">«Rab,» diye cevap verdi delikanlı, ardındaki çölü göstererek. «Rab işte!»</p>

  <p class="block_17">Herkes döndü. Güneş batıyordu, sıcak hafiflemişti. Kıyıdan yukarı doğru gelen biri vardı. Manastırdaki keşişler gibi başlan aşağı beyaz bir cüppe giymişti. Göl yanındaki zakkumlar açmıştı, beyaz cüppeli adam elini uzatıp kırmızı bir çiçek kopardı ve dudakları arasına soktu. İki martı vardı çakıl taşları üstünde yürüyen; geçsin diye bir kenara çekildiler.</p>

  <p class="block_17">İhtiyar Salome, ak saçlı başını kaldırıp havayı kokladı. «Kim geliyor?» diye sordu oğluna. «Rüzgâr başka türlü esmeye başladı.»</p>

  <p class="block_17">«Yüreğim patlayacak nerdeyse anne,» dedi çocuk. «O olacak!»</p>

  <p class="block_17">«Kim?»</p>

  <p class="block_17">«Susss, konuşma!»</p>

  <p class="block_17">«Arkasındakiler kim? Aman Ya Rabbi, koca bir ordu.»</p>

  <p class="block_17">«Bağbozumunda yere düşen üzüm tanelerini toplayan yoksullar anne. Ordu değil, korkma.»</p>

  <p class="block_17">Gerçekten de ardındaki pejmürde kılıklı güruh bir orduyu andırıyordu. Kadın erkek, çoluk çocuk, ellerinde torbalar sepetler, haşatı yapılmış bağlara daldılar, aramaya başladılar.</p>

  <p class="block_17">Her yıl, hasat vakti, bağbozumunda, zeytin toplamada bu sürüler, Galile’nin dört bir yanından fışkırır, İsrail’in yassının buyurduğuna göre, mal sahiplerinin yoksullar için bıraktığı mısır, üzüm ve zeytini toplarlardı.</p>

  <p class="block_17">Beyazlı adam durdu birden. Kalabalığı görmek ürkütmüştü onu. Buradan gitsem! dedi kendi kendine, eski korkusunun etkisi altında. Bu insanlar dünyası; gitmeliyim çöle, Tanrı’nın bulunduğu yere dönmeliyim... Geleceği yine pamuk ipliğine bağlı duruyordu. Hangi yöne gidecekti, ileri mi geri mi?</p>

  <p class="block_17">Çukurun çevresindeki herkes kıpırdamadan ona bakıyordu. Yakup ile Barabbas, kolları sıvalı, karşı karşıya duruyorlardı. Magdalena bile başını kaldırmış, dinliyordu... Hayat mıydı, ölüm mü? Neydi bu sessizlik? Rüzgâr değişmişti. Birden ayağa sıçradı ve kollarını kaldırarak «İmdat!» diye bağırdı.</p>

  <p class="block_17">Beyazlı adam sesini duydu, tanıdı, tir tir titredi.</p>

  <p class="block_17">«Magdalena,» diye fısıldadı. «Magdalena! Kurtarmalıyım onu!» Kollarını iki yana açarak hızlı hızlı kalabalığa doğru yürüdü.</p>

  <p class="block_17">Halka yaklaştıkça, öfke dolu gözler, karanlık, işkence altında acı duyuyormuş izlenimi uyandıran vahşi bakışlar gördükçe, yüreği daha bir coşuyor, içi yakınlık ve sevgiyle doluyordu. Bunlar insan diye düşünüyordu. Bunların hepsi kardeş, her biri, ama bilmiyorlar çektikleri acılar bundan... Bilselerdi, ne büyük kutlamalar, sarılıp öpüşmeler olurdu, ne büyük mutluluk!</p>

  <p class="block_17">Sonunda gelip bir kayanın üstüne çıktı, kollarını iki yana</p>

  <p class="block_17">açtı.</p>

  <p class="block_17">Derinlerden sevinç dolu, zafer dolu bir söz çıktı.</p>

  <p class="block_17">«Kardeşlerim!»</p>

  <p class="block_17">Şaşkın halk birbirine baktı. Herkes susuyordu.</p>

  <p class="block_17">«Kardeşlerim!» diye yeniden çınladı o zafer çığlığı. «Kardeşlerim, sizi görmek beni pek sevindirdi.»</p>

  <p class="block_17">«Biz de pek sevindik seni görmekle, çarmıhçı!» diye cevap verdi Barabbas, yerden ağır bir taş alarak.</p>

  <p class="block_17">«Oğlum!» diye seslendi yürek parçalayıcı bir ses, Meryem koşup oğluna sarıldı. Gülüyor, ağlıyor, onu okşuyordu; ama o, bir şey söylemeden, annesinin kollarından kurtulup Barabbas’a doğru yürüdü.</p>

  <p class="block_17">«Barabbas kardeşim,» dedi. «Seni gördüğüme pek sevindim. Dostunum senin; büyük müjde getiriyorum.»</p>

  <p class="block_17">«Yaklaşma,» diye gürledi Barabbas ve başkalarının gözünden saklamak için Magdalena’nın önüne geçti. Ama Magdalena, sevgili sesi duymuş ayağa sıçramıştı.</p>

  <p class="block_17">«İsa!» diye bağırdı. «İmdat!»</p>

  <p class="block_17">Tek bir adımda çukurun kenarına geldi İsa. Magdalena, kayalara el ayak parmaklarını takarak tırmanmaya uğraşıyordu. İsa durup elini uzattı. Magdalena o eli tuttu, İsa da yukarı çekti. Kadın soluk soluğa, kan içinde yere yığıldı.</p>

  <p class="block_17">Barabbas atılıp ayağını kadının sırtına dayadı. «Benim o!» diye gürledi, elindeki taşı kaldırarak. «Öldüreceğim onu, Sebt gününü kirletti. Ölüm!»</p>

  <p class="block_17">«Ölüm! Ölüm!» diye bağırdı halk, kurbanlarının ellerinden kaçacağından korkarak.</p>

  <p class="block_17">Pejmürde kılıklı güruhun, İsa’nın çevresini aldığını görünce Zebedi de, «Ölüm!» diye haykırdı; kim bilir ne gibi fikirler aşılıyordu onlara. Dilenciler istediklerini yapmaya kalkarsa, vay halimize... «Ölüm!» diye bağırdı yeniden değneğini yere vurarak. «Ölüm!»</p>

  <p class="block_17">İsa, Barabbas’ın kalkık kolunu tutarak. «Barabbas» dedi. Sesi sakin ve üzgündü, «Tanrı’nın buyruklarından yerine getirmediğin olmadı mı hiç? Bütün hayatın boyunca hiç çalmadın mı, adam öldürmedin mi, zina yapmadın mı, yalan söylemedin mi?»</p>

  <p class="block_17">Haykıran kalabalığa döndü, herkese bir bir baktı.</p>

  <p class="block_17">«Aranızda günahı olmayan kişi atsın ilk taşı!»</p>

  <p class="block_17">Kalabalık kıpırdadı, hatıralarını ve hayati uzuvlarını delen bu tırmalayıcı bakıştan kaçmaya çalışarak, geri geri çekildiler. Erkekler hayatları boyunca söyledikleri yalanlar, yaptıkları haksızlıkları, birlikte yattıkları başkalarının kadınlarını hatırladılar, kadınlar başörtülerini indirdiler, tuttukları taşlar ellerinden kayıp yere düştü.</p>

  <p class="block_17">Zebedi Baba halk yığınının üstün çıktığını görünce kudurdu. İsa bir kez daha döndü halka, gözlerini bir bir üstlerinde gezdirdi, gözlerinin ta derinlerine baktı.</p>

  <p class="block_17">«Aranızda günahı olmayan kişi atsın ilk taşı.»</p>

  <p class="block_17">«Ben,» dedi Zebedi. «Verin bana taşı. Suçsuzluk hiçbir şeyden korkmaz, ben atacağım!»</p>

  <p class="block_17">Barabbas’ın pek hoşuna gitmişti bu. Taşı verdi ona ve kenara çekildi. Zebedi, taşı elinde tartarak Magdala’nın üstünde durdu, tam başına isabet ettirmek için nişan alıyordu. Magdalena İsa’nın ayakları dibinde tortop olmuştu, sakindi, orada ölümden korkulmayacağını biliyordu.</p>

  <p class="block_17">Öfkeli pejmürde kılıklılar Zebedi Babaya baktılar, aralarından biri, en sıskası ileri atıldı.</p>

  <p class="block_17">«Hey, Zebedi,» diye seslendi, «Tanrıya inanıyorsun değil mi? Elin taş kesilecek şimdi, korkmuyor musun? Bir daha düşün; yoksulların hakkını yemedin mi hiç? Bir öksüzün bağını açık artırmayla sattırmadın mı hiç? Gece hiçbir dulun koynuna girmedin mi?»</p>

  <p class="block_17">Yaşlı günahkâr, dinledikçe elindeki taş daha ağır çekiyor, taşı tutan kolu, geri geri gidiyordu. Birden bir çığlık attı, kolu güçsüz, düşüverdi. Koca taş, yere yuvarlanıp ayak parmaklarını ezdi.</p>

  <p class="block_17">Pejmürde kılıklılar sevinç içinde bağırıyordu.</p>

  <p class="block_17">«Mucize! Mucize! Magdalena suçsuz!»</p>

  <p class="block_17">Barabbas ateş püskürüyordu, çiçek bozuğu yüzü kıpkırmızı olmuştu. Meryem’in oğluna atılarak, elini kaldırıp tokat attı. İsa sakince öteki yanağını çevirdi.</p>

  <p class="block_17">«Ötekine de vur, Barabbas kardeşim,» dedi.</p>

  <p class="block_17">Barabbas’ın eli uyuştu, gözleri dışarı fırladı, kimdi bu?</p>

  <p class="block_17">Hayalet mi, insan mı, yoksa şeytan mı? Şaşkın şaşkın geri gidip, İsa’ya gözlerini dikti.</p>

  <p class="block_17">«Vur öteki yanağıma da Barabbas kardeşim,» dedi Meryem’in oğlu yeniden onu kışkırtarak.</p>

  <p class="block_17">Tam bu sırada, Yahuda incir ağacının gölgesinden çıktı, oraya çekilmiş, olanı biteni seyretmişti. Her şeyi görmüş, ama ağzını açmamıştı. Magdalena’nın öldürülüp öldürülmemesi umurunda değildi, ama Barabbas ile pejmürde kılıklıların Zebedi’ye karşı çıkıp günahlarını açığa vurması hoşuna gitmişti. İsa’yı göl kıyısında, yeni beyaz cüppesi içinde görünce yüreği hop etmişti. «Şimdi belli olur kim olduğu, ne istediği, insanlara ne müjdesi getirdiği,» diye mırıldanarak, elini koca kulağına götürmüştü. Ama daha başlangıçtaki ilk söz, «kardeşlerim» sözü hoşuna gitmemiş, yüzünü ekşitmişti. «Hâlâ akıllanmamış,» diye homurdandı. «Hayır, kardeş değiliz hepimiz. İsrailliler ile Romalılar kardeş olmadıkları gibi, İsrailliler de kendi aralarında kardeş değiller. Roma’da kendilerini satan Sadusiler, köy ağaları, zorbaya kulluk edenler, kardeşlerimiz değil bizim... Hayır işe yanlış başladın Meryem’in oğlu. Dikkatli ol!» Ama İsa’nın öteki yanağını, kızmadan, eşsiz bir insandışı tatlılıkla çevirdiğini görünce ürkmüştü. Nedir bu insan? diye bağırmıştı kendi kendine. Şu öteki yanağını çevirmesi yok mu, ancak bir melek yapabilirdi bunu, bir melek, ya da bir köpek.</p>

  <p class="block_17">Bir sıçrayışta Barabbas’ın yanına vardı. Meryem’in oğluna atılmak üzereyken kolundan yakaladı.</p>

  <p class="block_17">«Dokunma ona,» dedi boğuk bir sesle. «Bas git evine!»</p>

  <p class="block_17">Barabbas hayretle Yahuda’ya baktı. İkisi de aynı Kardeşlik Topluluğu’ndandı; birlikte kaç kez köyleri kentleri basmışlar, İsrail’in hainlerini öldürmüşlerdi. Şimdiyse...</p>

  <p class="block_17">«Sen ha, sen Yahuda?» diye mırıldandı, «Sen ha?»</p>

  <p class="block_17">«Evet ben, defol!»</p>

  <p class="block_17">Barabbas kımıldamıyordu. Yahuda, Kardeşlik Topluluğu’nda onun üstüydü, ona karşı gelemezdi; ama onuru da yerinden ayrılmayı önlüyordu.</p>

  <p class="block_17">«Yürü!» diye bir kez daha buyurdu Kızılsakal.</p>

  <p class="block_17">Haydut başını eğdi, Meryem’in oğluna vahşi bir bakış fırlattı: «Elimden kaçamayacaksın,» diye mırıldandı yumruğunu sıkarak. «Görüşeceğiz seninle!»</p>

  <p class="block_17">İzleyicilerine dönerek, istemeye islemeye;</p>

  <p class="block_17">«Gidelim,» dedi.</p>

  <p class="block_17">Güneş göğün temeline değmek üzereydi. Günün sıcağı hafiflemiş, rüzgâr dinmiş, göl pembemavi ışıldıyordu. Hâlâ aç bir sürü leylek tek bacak üstünde kayalara tünemiş, suya bakıyorlardı.</p>

  <p class="block_17">Pejmürde kılıklılar gözlerini Meryem’in oğluna dikmişler, bekliyorlar, gitmek istemiyorlardı. Ne bekliyorlardı? Açlıklarını ve çıplaklıklarını unutmuşlardı. Yoksulların ağzına biraz olsun tat versin diye üzümü toplanmış asmalarda tek tük salkım bırakmak lütfunda dahi bulunmamış olan mal sahiplerinin kötülüğünü unutmuşlardı. Sabahtan beri bağ bahçe dolaşmışlardı, yine sepetleri boştu. Aynı şey hasatta da olmuştu; tarla tarla dolaşmalarına rağmen, torbaları bomboş, sarkık kalmıştı kollarında. Her akşam, çocuklar ağızları açık, onları bekliyordu! Ama şimdi niçinini, nasılını bilmiyorlardı, sepetleri birden dolmuş gibiydi. Karşılarındaki beyazlı adama bakıyorlar, ondan bir türlü ayrılamıyorlardı... Bekliyorlardı. Ne bekliyorlardı? Kendileri de bilmiyordu.</p>

  <p class="block_17">Meryem’in oğlu da onlara bakıyordu. O da bekliyordu; bütün bu ruhların sanki boynuna asılı olduğunu duyuyordu. Ondan ne istiyorlardı? Ne arıyorlardı? Kendinde hiçbir şey olmayan biri onlara ne verebilirdi ki? Onlara baktı, baktı, cesareti kırılır gibi oldu, kaçmak istedi, ama utancı engelledi onu. Ayaklarına sarılmış duran Magdalena’yı ne yapacaktı? Kendisine özlemle bakan bu kadar gözü nasıl bırakır giderdi yatıştırmadan? Gitmek...? Nereye peki? Tanrı her yerdeydi. Tanrı, daha doğrusu O’nun gücü, O’nun kuvveti istediği yere</p>

  <p class="block_17">yolluyordu onu. Meryem’in oğlu şimdi yeryüzünün, yurdu olduğunu duyuyordu, başka yurdu yoktu onun; insanlar onun çölüydü; başka çöl yoktu.</p>

  <p class="block_17">«Rabbim, buyruğun yerine getirilecektir,» diye mırıldandı, başını eğip kendini Tanrı’nın esirgeyiciliğine bıraktı.</p>

  <p class="block_17">Pejmürde kılıklılar arasından yaşlı bir adam kalkıp konuştu: «Meryem’in oğlu, aç olmasına açız, ama senden istediğimiz ekmek değil. Sen de bizim gibi yoksulsun. Ağzını aç, bize güzel birkaç söz söyle, doyarız.»</p>

  <p class="block_17">Bir delikanlı atıldı: «Meryem’in oğlu, haksızlıktan bunaldık, yüreklerimiz dayanamaz oldu artık. Sen güzel söz getirdiğini söylüyorsun. Söyle o güzel sözü; adalet getir bize!»</p>

  <p class="block_17">Meryem’in oğlu gözlerini topluluk üstünde gezdirdi. Özgürlük ve açlığın sesini işitmiş, kıvanç duymuştu. Bu sesi sanki yıllardır bekliyormuş gibi geldi ona, şimdi gelip de onu adıyla çağıran bu sesi. Kollarını iki yana açıp halka döndü.</p>

  <p class="block_17">«Kardeşlerim» dedi, «gidelim,»</p>

  <p class="block_17">Birden, sanki onlar da yıllardır bu çağrıyı bekliyorlarmış da gerçek adlarını duymuşlar gibi sevinç içinde çığrıştılar.</p>

  <p class="block_17">«Yürüyün! Tanrı adına!»</p>

  <p class="block_17">Meryem’in oğlu başa geçti; halk tek bir vücut halinde arkasına takıldı. Göl yanında, çukur bir tepe vardı, bütün gün üstünde hüküm süren yaz güneşinin kızgınlığına rağmen, hâlâ soluk yeşildi rengi. Şimdiyse, akşamın tatlılığında yabani kekik otu ve safran kokuyordu. Doruğunda eski bir tapınak vardı, bir sürü oyulmuş sütun başları yerde yatıyordu. Geceleri gölde balık avlayan falcı balıkçılar, mermerin üstünde oturan beyaz bir hayalet görürlerdi hep, bir gece Yunus Baba onun ağladığını bile duymuştu... Kendilerinden geçmiş gibi o doruğa doğru yürüdüler, önde Meryem’in oğlu, arkasında da büyük, yoksullar kafilesi.</p>

  <p class="block_17">Yaşlı Salome küçük oğluna döndü: «Kucağına al beni. Biz de gidiyoruz,» dedi Meryem’in elinden tuttu.</p>

  <p class="block_17">«Ağlama Meryem,» dedi. «Oğlunun yüzündeki pırıltıyı görmedin mi?»</p>

  <p class="block_17">«Oğlum yok benim, oğlum yok benim,» diye cevap verdi anne hıçkırarak. «Bütün bu yoksulların oğulları var, benim yok...» İnleye sızlaya doruğa doğru yürümeye başladı. Şimdi emindi artık; oğlu tamamıyla kopmuştu ondan. Koşup sarılarak eve geri götürmek istediğinde, onu tanımıyormuş gibi şaşkınlıkla bakmıştı; ona, «ben senin annenim,» dediği zaman elini kaldırıp onu itmişti.</p>

  <p class="block_17">Zebedi Baba karısının kalabalıkla birlikte tepeye çıktığını gördü. Kaşlarını çatarak değneğini kaptı, oğlu Yakup’a ve onun iki arkadaşı Filipus ile Natanael’e acele acele dönüp, gürültü içinde dalgalanan kalabalığı gösterdi.</p>

  <p class="block_17">«Kahrolası kurtlar! Koyun sanıp yemesinler diye, biz de uluyalım onlarla birlikle. Arkalarından gidelim ama unutmayın, Meryem’in şu yeldeğirmeni oğlu ne derse desin, yuhalayacağız. İşittiniz mi! Üstümüze çıkmasın. Hep birlikte ileri, gözünüzü dört açın!»</p>

  <p class="block_17">Böyle dedikten sonra o da, topal bir eşek gibi, ağır ağır, tepeyi tırmanmaya başladı.</p>

  <p class="block_17">Tam o sırada Yunus’un iki oğlu göründü. Petrus kardeşini kolundan tutmuş, onu kızdırmamak için sakin sakin, nazikçe konuşuyordu. Ama öteki tedirginlik içinde, tırmanan, kaynaşan halk kalabalığına ve onlara kılavuzluk eden beyaz cüppeli adama bakıyordu.</p>

  <p class="block_17">«Kim bunlar? Nereye gidiyorlar?» diye sordu Petrus sokakta durmuş bir türlü karar veremeyen Yahuda’ya.</p>

  <p class="block_17">«Meryem’in oğlu,» dedi Kızılsakal alaylı alaylı.</p>

  <p class="block_17">«Ya arkasındaki topluluk?»</p>

  <p class="block_17">«Bağbozumunun ertesi, kalan üzümleri toplayan yoksullar. Bir bakış yetti onları ona bağlamaya. Onlarla konuşmak için galiba tepeye çıkıyor.»</p>

  <p class="block_17">«Ne diyebilir ki? Elifi mertekten ayıracak durumda değil daha.»</p>

  <p class="block_17">Yahuda omuz silkti. «Görürüz,» diye homurdanarak o da çıkmaya başladı.</p>

  <p class="block_17">Yorgun argın, alı al, moru mor iki esmer amazon, her birinin başında içi üzüm dolu bir sepet, bağlardan dönüyorlardı. Ötekilerin arkadaşlığına gıpta etmişler, onlar da vakit öldürmek için gruba katılmaya karar vermişlerdi. Kafilenin arkasına takıldılar.</p>

  <p class="block_17">Yunus Baba, sırtında ağı, kulübesine doğru zar zor ilerliyordu. Karnı açtı, bir an önce varmak istiyordu. Oğullarının kalabalıkta birlikte tepeye tırmanmakta olduğunu görünce ağzı açık kaldı, balık gözüne benzeyen yuvarlak gözlerle onlara bakmaya başladı. Hiçbir şey düşünmüyordu; kimin öldüğünü, kimin evleneceğini, bütün bu halkın hep birlikte nereye gittiğini kendi kendine soruyordu; hiçbir şey düşünmüyordu, sadece aval aval bakıp duruyordu.</p>

  <p class="block_17">«Haydi gel, balık peygamber Yunus, gel gidelim,» diye seslendi Zebedi ona. «Parti var! Maria Magdalena evlenecek galiba. Haydi yürü, gidip eğlenelim!»</p>

  <p class="block_17">Yunus kalın dudaklarını oynattı. Bir şey söyleyecekti, ama vazgeçti. Sırtındaki ağı yerleştirmek için bir omuz atıp ağır adımlarla kendi kulübesine doğru yürüdü. Epey sonra, kulübesine nerdeyse varmak üzereyken, bunca saat süren ağrı ve sancıdan sonra patladı: «Şeytan alsın götürsün seni Zebedi serserisi,» diye homurdandı ve kapıyı tekmeyle açıp içeri girdi.</p>

  <p class="block_17">Zebedi ile arkadaşları tepenin doruğuna vardıklarında İsa bir sütun başlığı üstüne bağdaş kurmuş oturuyordu. Ağzını açmamıştı henüz, onları bekler gibiydi. Yoksullar kalabalığı önünde duruyordu, erkekler yere bağdaş kurup oturmuş, kadınlar arkada ayakta durmuş, ona bakıyordu. Güneş batmıştı, ama Hebron Tepesi kuzeye doğru ışığı hâlâ doruğunda tutuyor, kaçmasına engel oluyordu.</p>

  <p class="block_17">İsa, ellerini göğsünde kavuşturmuş, ışığın karanlıkla boğuşmasına bakıyordu. Zaman zaman, dimdik bakışlarla kendine doğru bakan halka dönüyordu. Kırış kırıştı bu yüzler, acıyla doluydu, açlıktan bitmişlerdi; üstüne diktikleri gözleriyse, sanki suçlu oymuş gibi, paylarcasına bakıyordu.</p>

  <p class="block_17">Zebedi ile adamlarını görür görmez ayağa kalktı;</p>

  <p class="block_17">«Hoş geldiniz,» dedi. «Hepiniz toplanın şöyle. Sesim o kadar gür değil. Sizlere söyleyeceklerim var.»</p>

  <p class="block_17">Zebedi, köyün ileri gelen ihtiyarı olarak, öne geçip bir taşa kuruldu. Sağında iki oğluyla, Filipus ve Natanael vardı; solundaysa Petrus’a ile Andreas. Yaşlı Salome ile Yusuf’un karısı Meryem, arkada, kadınların arasındaydı. Maria Magdalena ise yüzü avuçları içinde, İsa’nın ayaklarına kapanmıştı. Yahuda, rüzgârın eğri büğrü yapmış olduğu bir çam ağacı altında bir kenara çekilmiş duruyordu; sert bakışlı mavi gözleri, çam ağacının iğneli yaprakları arasından Meryem’in oğluna yiyecekmiş gibi bakıyordu.</p>

  <p class="block_17">İsa titredi, belli etmeden yılgınlığım gidermeye çalıştı. Bunca yıldır korktuğu an gelmişti. Tanrı onu yenmiş, istediği yere insanların karşısına konuşsun diye zorla getirmişti. Şimdi ne diyecekti onlara? Hayalinden, hayatta tatmış olduğu birkaç zevk ile bir sürü acı geçiyordu; Tanrı’yla yarışması, bir başına gezdiği zaman gördükleri, dağlar, çiçekler, kuşlar, kaçan bir koyunu bulup omuzuna vurmuş mutlu mutlu giden çobanlar, balık tutmak için ağlarını atan balıkçılar, tohum eken, biçen, döven, sonra da elde ettikleri ürünü evlerine götüren çiftçiler... Gök, zihninde bir açılıp bir kapanıyordu. Tanrı’nın bütün mucizeleri... İlkin hangisini seçeceğini bilmiyordu! Hepsini bir bir açıklamak, bu avutulmazları avutmak istiyordu. Önünde açılan bu dünya, ağlamasın diye ninesinin anlattığı masallara benzeyen, içinde bir sürü prenses ve devlerin bulunduğu Tanrı’nın peri masalıydı; Tanrı göğün kenarından sarkmış, insanlara bu masalı anlatıyordu.</p>

  <p class="block_17">Gülümsüyor, kollarını iki yana açıyordu.</p>

  <p class="block_17">«Kardeşlerim,» dedi, hâlâ titreyen sesiyle, «kardeşlerim, sizlere mesel ile hitap edeceğim, umarım bağışlarsınız beni. Ben, sizler gibi yoksul, hor görülen, basit, okuma yazma bilmeyen biriyim. Söylemek istediğim birçok şey var gönlümde, ama zihnim onları dile getirecek gibi değil. Ağzımı açınca, ben istemeden, hikâye halinde çıkıyor sözler. Bağışlayın beni kardeşlerim, sizlerle mesel ile konuşacağım.»</p>

  <p class="block_17">«Dinliyoruz, Meryem’in oğlu,» diye seslendi halk, «dinliyoruz.»</p>

  <p class="block_17">İsa yeniden açtı ağzını;</p>

  <p class="block_17">«Ekici, tarlasını ekmeye gitmişti; o ekedursun, tohumlardan biri yola düştü, kuşlar gelip onu yedi. Başka bir tohum taşlara düştü, beslenebileceği toprağı bulamayınca kuruyup gitti. Tohumun biri de dikenler arasına düşecek oldu, dikenler büyüyerek sonunda boğdular onu. Tohumlardan biri de iyi toprağa düştü, tuttu, başak verdi, tohum verdi ve insanlığı besledi... Aranızda işiten kulaklar varsa, işitsin!»</p>

  <p class="block_17">Kimse ağzını açmıyordu. Hepsi de şaşkınlık içinde birbirine bakıyordu. Ama kavga çıkarmak için bahane arayan Zebedi Baba ayağa sıçradı.</p>

  <p class="block_17">«Kusura bakma ama,» dedi, «anlamadım ben. Kulağım yok değil. Tanrı’ya şükür, var ve dinliyorum ama anlamıyorum. Ne demek istiyorsun? Biraz daha açık anlatamaz mısın?» Alaylı alaylı güldü ve kasılarak ak sakalını sıvazladı. «Ekici sen olmayasın sakın?»</p>

  <p class="block_17">«Benim,» diye cevap verdi İsa alçakgönüllülükle. «Evet, ekici benim.»</p>

  <p class="block_17">«Rabbim bizi koru!» diye bağırdı yaşlı ağa, değneğini güm diye yere vurarak. «Biz de üzerine tohumun düştüğü taş, diken tarla, öyle mi?»</p>

  <p class="block_17">«Öyle,» dedi Meryem’in oğlu sakin sesiyle.</p>

  <p class="block_17">Anderas kulağını dikip dinledi. İsa’ya bakarken yüreği coşuyor, küt küt atıyordu. Vaftizci Yahya ilk defa gözüne iliştiğinde, Erden Irmağı’nın kıyısında yine böyle heyecanlanmıştı. Vaftizci Yahya, hayvan postuna sarılmıştı, güneş vücudunu kemirmişti, dua, uykusuzluk ve açlık öylesine yiyip bitirmişti ki onu, iki canavar gözünden, iki kor kömürden başka bir şey kalmamıştı; bir de «Tövbe edin! Tövbe edin!» diye bağırıp duran bir gırtlağı vardı. O seslendiğinde, Erden dalga dalga kabarırdı, kervanlar durur, develer yollarına devam edemezlerdi. Şimdi de gülümseyen, sesi sakin ve titrek başka biri vardı karşısında. Yeni ötmeye çalışan acemi bir kuş; bunun gözleri, yakacağına, insanı okşuyordu. Anderas’ın yüreği şaşırmış, ikisi arasında gidip geliyordu.</p>

  <p class="block_17">Yavaş yavaş, Yuhanna babasının yanından ayrılıp İsa’ya yaklaştı, hocanın ayaklarına varmıştı ki, Zebedi gördü, eskisinden daha beter kudurdu. Yalancı peygamberlerden bıkmış usanmıştı. Tanrı’nın günü yeni biri çıkıyor, dünyanın yükünü omuzlarına alıyordu; hepsi de sanki önceden anlaşmış gibi, mal sahiplerine, rahiplere ve krallara saldırıyordu. Bu dünyada istikrarlı, iyi ne varsa yıkmak istiyorlardı. Şimdi de daha neler! Meryem’in baldırıçıplak oğlu! Ah, Ah! dedi Zebedi, henüz genç ve tazeyken boynunu koparmak iyi olacak, diye düşündü.</p>

  <p class="block_17">Destek aramak üzere başkalarının ne dediğini anlamak için döndü. Büyük oğlu Yakup’un alnını kırıştırmış olduğunu gördü, ama bunun tedirginlikten mi, öfkeden mi olduğunu kestiremedi! Gözlerini silerek yaklaşan karısını gördü; bakışlarını pejmürde kılıklılara çevirdi, bütün bu aç dilencilerin, anneleri tarafından beslenen kuşlar gibi açık ağızlarla Meryem’in oğluna bakmakta olduğunu görünce dehşete düştü.</p>

  <p class="block_17">«Kahrolsun, dilenci milleti!» diye homurdandı oğlunun yanına sığınarak. Kıpırdamasam daha iyi diye düşündü. Başıma bela açmaya niyetim yok.</p>

  <p class="block_17">Sakin, tutkulu bir ses işitildi. İsa’nın ayağı dibinde oturan biri konuşmaya başlamıştı. Arkada dağınık bir şekilde duranlar, görmek için doğruldular. Konuşan Zebedi’nin küçük oğluydu, ağır ağır sürünerek İsa’nın ayakları dibine varmıştı, şimdi başı önüne bükük söz söylüyordu:</p>

  <p class="block_17">«Sen ekicisin, bizse taş, diken ve tarla. Ama elindeki tohum nedir?»</p>

  <p class="block_17">Kıvırcık tüylü bakir yüzü alev alevdi, kara badem gözleri, can çekişirmiş gibi bakıyor, tombul beyaz bedeni tir tir titreyerek yukarı doğru gerilmiş, bekliyordu. Öyle geliyordu ki ona, sanki bütün hayatı bu ve öteki dünyadaki hayatı alacağı cevaba bağlıydı.</p>

  <p class="block_17">İsa sözleri duyabilmek için eğilmişti. Bir süre gönlüne kulak verip dinledi, günlük, basit, ölümsüz sözü bulabilmek, istediğini tam olarak dile getirebilmek için çabaladı. Sıcak terden yüzü buğulanmıştı.</p>

  <p class="block_17">«Elindeki tohum nedir?» diye kaygı içinde yeniden sordu Zebedi’nin oğlu.</p>

  <p class="block_17">İsa birden fırladı ayağa, kollarını iki yana açtı ve kalabalığa doğru eğildi.</p>

  <p class="block_17">«Birbirinizi sevin!» bu çığlık gönlünün derinlerinden fışkırmıştı, «Birbirinizi sevin!»</p>

  <p class="block_17">Bunu deyince içinin boşaldığını duydu birden, bitkin bir halde sütun başlığı üstüne yığıldı.</p>

  <p class="block_17">Fısıltılar başladı. Halk kıpırdanıyordu. Çoğu başını sallıyor, kimi de gülüyordu.</p>

  <p class="block_17">«Ne dedi?» diye sordu ağır işiten yaşlı bir adam.</p>

  <p class="block_17">«Birbirimizi sevmemizi.»</p>

  <p class="block_17">«Sevmemizi mi? Hadi canım sen de, olmaz öyle şey!» dedi yaşlı adam öfkelenerek. «Açlıktan ölen bir adam, midesi dolu birini sevemez. Haksızlığın kurbanı, baskı yapanı sevemez. İmkânsız! Yürüyün evlerimize gidelim!»</p>

  <p class="block_17">Çam ağacına dayanmış duran Yahuda kızgın kızgın sakalını sıvazladı. «Demek böyle, marangozun oğlu,» diye homurdandı, «bunu mu söylemeye geldin bize? Bizi hayretlere düşürecek haberin bu mu? Romalıları sevmemizi istiyorsun ha? Yani boyunlarımızı uzatıp da senin yanağını uzattığın gibi, sevgili kardeşim ne olur beni katlet mi diyeceğiz?»</p>

  <p class="block_17">İsa fısıldaşmaları duydu, asık suratları, kurşun gözleri gördü ve anladı. Yüzünden acı akıyordu. Bütün gücünü toparlayarak doğruldu.</p>

  <p class="block_17">«Birbirinizi sevin! Birbirinizi sevin!» diye tekrarladı ısrarla, yakarır bir sesle. «Tanrı sevgidir! Ben de onu vahşi sanırdım; ben de, o dokununca dağların tüttüğünü, insanların öldüğünü sanırdım. Kaçmak için manastıra saklandım; yüzü koyun yere kapanıp bekledim. Geldi gelecek diyordum, yıldırım çarpacak diye bekliyordum. Günün birinde geldi, serin bir esinti gibi esti üzerimden ve dedi; kalk oğlum!.. Kalktım ben de geldim, işte karşınızdayım!»</p>

  <p class="block_17">Ellerini kavuşturup belini bükerek halkı selamlıyormuş gibi eğildi.</p>

  <p class="block_17">Zebedi Baba değneğine sımsıkı yapışıp öksürdü ve yere tükürdü.</p>

  <p class="block_17">«Tanrı serin bir esintiymiş!» diye yavaşça homurdandı öfke içinde. «Cehennem ol, şarlatan herif!»</p>

  <p class="block_17">Meryem’in oğlu konuşmasına devam etti. Halkın arasına girdi, onlara bir bir baktı, bir bir yalvardı. Kolları göğe kalkık bir durumda ileri geri yürüdü durdu.</p>

  <p class="block_17">«O Babamız bizim,» dedi. «Yatışmayan acı, iyileşmeyen yara bırakmayacak. Bu dünyada ne kadar acı ve açlık çekersek en azından o kadar gökte karşılığını bulacağız ve kıvanç duyacağız...</p>

  <p class="block_17">Yorgun bir halde yeniden sütun başlığını gidip oturdu.</p>

  <p class="block_17">«Ölünce pasta börek var gökte!» diye seslendi bir ses, arkasından da bir kahkaha koptu.</p>

  <p class="block_17">Ama Tanrı, İsa’yı alıp başka yerlere sürüklemişti; işitmedi bu sözleri.</p>

  <p class="block_17">«Hakkaniyete acıkmış ve susamış olanlara ne mutlu,» diye seslendi.</p>

  <p class="block_17">«Hakkaniyet yetmez,» diye sözünü kesti açlardan biri, «Hakkaniyet yetmez. Biz ekmek istiyoruz!»</p>

  <p class="block_17">«Ekmek de,» dedi İsa içini çekerek, «ekmek de yetmez. Hakkaniyete aç ve susamış olanlara ne mutlu, çünkü onlar doyacaklardır. Yas tutanlara ne mutlu, çünkü Tanrı onları avutacaktır. Yoksullara, alçakgönüllülere, haksızlığa uğramışlara ne mutlu. Tanrı sizler için siz yoksullar, alçakgönüllüler, haksızlığa uğramışlar için hazırlamıştır Cenneti’ni.»</p>

  <p class="block_17">Üzüm sepetleri hâlâ başlarında duran iki amazonun gözleri bir an için karşılaştı ve söz söylemeden sepetlerini indirip biri sağa, biri sola doğru giderek, üzümleri yoksullara dağıtmaya başladılar. Hâlâ İsa’nın ayakları dibinde duran Magdalena başını kaldırmaya, yüzünü göstermeye cesaret edemiyor, ama saçının içine gömülmüş olan hocanın ayaklarını gizlice öpüyordu.</p>

  <p class="block_17">Yakup’un sabrı tükenmişti; sıçrayarak gitti. Andreas öfkelenmişti. Kardeşinin kollarından tutup İsa’nın önüne vardı.</p>

  <p class="block_17">«Yahudiye’deki Erden Irmağından henüz geldim,» diye seslendi. «Orada peygamberin biri şöyle diyor: «İnsanlar samandır, bense ateş. Yeryüzünü yakıp temizlemeye geldim, Mesih’in gelebilmesi için, ruhu yakıp arıtmaya geldim!» diyor. Sen de marangozun oğlu, sen de gelmiş, sevgiden söz açıyorsun! Çevrene baksana bir! Başını nereye çevirirsen çevir; hep yalancı, cani ve haydut dolu! Hepsi de namussuz; zengini yoksulu, kölesi, efendisi, yazıcılar, Ferisiler hepsi! Hepsi namussuz! Ben de yalancıyım, namussuzum, şurada duran kardeşim Petrus da, koca göbekli Zebedi de, «Sevgi» kelimesi bir kulağından giriyor, ötekinden çıkıp gidiyor, aklı fikri kayıklarında, adamlarında, şarap presinde ve ne kadar kazık atacağında.»</p>

  <p class="block_17">Zebedi bunu duyunca kudurdu. Kalın ensesi ateş kırmızısı oldu, boyun damarları şişti ve değneğini havaya kaldırıp vurmak üzere ileri atıldı. Ama Salome vaktinde yetişip kolundan yakaladı.</p>

  <p class="block_17">«Utan, utan!» dedi ona yavaşça. «Yürü gidelim eve.»</p>

  <p class="block_17">«Hiçbir baldırıçıplak dilenci topraklarımda üste çıkamaz!» diye avazı çıktığı kadar bağırdı, herkes duymuştu. Oflaya puflaya Meryem’in oğluna döndü:</p>

  <p class="block_17">«Sen de marangoz, karşımıza geçip Mesihlik taslayıp durma, yoksa sen de belanı bulursun, sen de ötekiler gibi çarmıhla alırsın soluğunu, dertlerini de unutur gidersin böylece! Ama acıdığım sen değilsin, annen, tek oğlu şensin.»</p>

  <p class="block_17">Külçe halinde yere yığılmış olan Meryem’i gösteriyordu, kadıncağız başını taştan taşa vuruyordu.</p>

  <p class="block_17">Ama yaşlı adamın öfkesi hâlâ yatışmamıştı. Değneğini yere indirerek bağırmasına devam ediyordu.</p>

  <p class="block_17">«Sevgi imiş, hadi bakalım gelin bir bir, hepiniz kardeşsiniz, haydi bakalım yapışın elinize ne geçerse, hepsi bedava! Ama düşmanımı sevebilir miyim? Kapıyı kırıp da beni soyup soğana çevirmek için fırsat arayarak bahçemde dolaşan dilenciyi sevebilir miyim? Sevgi imiş, bak hele şu sivri akıllıya! Yaşasın şu Romalılar! Varsın puta tapsınlar bana ne. Yaşasınlar! Düzeni sağlıyorlar ya!»</p>

  <p class="block_17">Bu, dilencilerde tepki yarattı. Dehşetle haykırarak Zebedi’ye doğru yürüdüler. Yahuda da çam ağacından sıçradı. Yaşlı Salome ürkmüştü. Elini götürerek kocasının ağzını kapattı, sonra da gittikçe yaklaşan fırtınalı, korku salan yığına döndü.</p>

  <p class="block_17">«Kulak vermeyin ona yavrularım. Öfkesinden ne dediğini bilmiyor.»</p>

  <p class="block_17">Yaşlı adama döndü. «Yürü,» dedi buyurur bir sesle.</p>

  <p class="block_17">İsa’nın ayakları dibinde sakin ve mutlu oturan sevgili oğluna da başıyla işaret etti.</p>

  <p class="block_17">«Gel, yavrum,» dedi. «Hava karardı.»</p>

  <p class="block_17">«Ben kalacağım, anne,» diye cevap verdi delikanlı.</p>

  <p class="block_17">Meryem, kendini üzerine atmış olduğu kayalardan kalktı. Gözlerini silerek oğlunu alıp eve götürmek üzere sallana sallana ilerledi. Yoksulların göstermiş olduğu sevgiden olsun, zengin köy ağasının savurduğu tehditlerden olsun, korkmuştu zavallı kadıncağız.</p>

  <p class="block_17">«Tanrı adına yalvarıyorum sizden, onu dinlemeyin,» deyip duruyordu ona buna yanlarından geçerken. «Hasta o..., hasta..., hasta...</p>

  <p class="block_17">Titreye titreye oğluna yaklaştı. Oğlu ellerini kavuşturmuş, sabit bakışlarla göle doğru bakıyordu.</p>

  <p class="block_17">«Gel yavrum,» diye tekrarladı Meryem, belinden yakalayarak. «Niçin bana öyle bakıyorsun? Beni tanımıyor musun? Annenim ben. Gel, kardeşlerin Nasıra’da seni bekliyor, yaşlı baban da...</p>

  <p class="block_17">Oğul başını salladı. «Ne annesi?» dedi sakince. «Ne kardeşi? Annem ve kardeşlerim hepsi burada.»</p>

  <p class="block_17">Elini uzatarak pejmürde kılıklıları, karılarını, çamın önünde ağzını açmadan durmuş kendisine öfkeyle bakan Yahuda’yı gösterdi.</p>

  <p class="block_17">«Babam da...» Parmağını göğe kaldırdı. «Babam da Tanrı.»</p>

  <p class="block_17">Tanrı’nın gönderdiği yıldırımın bu bahtsız kurbanının gözleri yaşla dolmaya başlamıştı. «Benden daha zavallı bir anne var mıdır bu dünyada?» dedi. «Bir tek oğlum vardı, bir tek, o da...»</p>

  <p class="block_17">Yaşlı Salome yürekler parçalayıcı çığlığı duymuştu. Kocasını bırakıp geri geldi ve Meryem’in elinden tuttu. Ama Meryem direniyordu, bir kez daha döndü oğluna.</p>

  <p class="block_17">«Gelmiyor musun?» diye bağırdı. «Son bir kez daha söylüyorum sana. Gel!»</p>

  <p class="block_17">Bekledi. Oğul sessiz duruyordu, yüzünü yine göle çevirmişti.</p>

  <p class="block_17">«Gelmiyor musun?» diye seslendi anne, yürek parçalayıcı bir sesle. Elini kaldırdı.</p>

  <p class="block_17">«Annenin lanetinden korkmuyor musun?»</p>

  <p class="block_17">«Hiçbir şeyden korkmuyorum,» diye cevap verdi oğlu dönmeden. «Tanrı’dan başka kimseden korkmuyorum.»</p>

  <p class="block_17">Meryem’in yüzü vahşileşti. Yumruğunu havaya kaldırdı, hatta lanet okumak için ağzını bile açtı. Ama yaşlı Salome vaktinde yetişip eliyle annesinin dudaklarını örttü.</p>

  <p class="block_17">«Yapma! Yapma!» dedi. Onu belinden kavrayarak çeke çekiştire ayırdı oradan. «Gel Meryem yavrum,» dedi, «gel gidelim. Sana diyeceğim var.»</p>

  <p class="block_17">İki kadın tepeden aşağı Kefernahum’a doğru inmeye başladılar. Zebedi Baba öfke içinde başta gidiyordu, değneğiyle de bir yandan deve dikenlerinin başlarını koparıyordu.</p>

  <p class="block_17">«Niye ağlıyorsun Meryem, yavrum? Görmedin mi onları?» dedi Salome.</p>

  <p class="block_17">Meryem şaşkın şaşkın ona bakıp gözyaşlarını tuttu. «Neleri?» diye sordu.</p>

  <p class="block_17">«Konuşurken O, ardındaki mavi kanatları, binlerce mavi kanadı görmedin mi? Sonra yemin ederim Meryem, melek orduları vardı ardında.»</p>

  <p class="block_17">Ama Meryem ümitsizlik içinde başını sallayıp duruyordu. «Hiçbir şey görmedim,» diye mırıldandı. «Hiçbir şey görmedim... hiç.» Derken, biraz durduktan sonra devam etti. «Bana ne meleklerden, Salome Hanım. O’nu çocukların, torunların izlemesini isterim ben, meleklerin değil!»</p>

  <p class="block_17">Ama Salome’nin gözleri mavi kanatlarla dolmuştu. Elini uzatarak Meryem’in göğsüne dokundu ve ona sanki büyük bir sır söylüyormuş gibi; «kutsalsın sen Meryem, döl yatağının tohumu da kutsal,» dedi.</p>

  <p class="block_17">Ama Meryem yatışacak gibi değildi. Başını sallayıp kadının ardından ağlayarak yürüdü.</p>

  <p class="block_17">Öfkeli pejmürde kılıklılar İsa’nın çevresini almışlardı. Tehditler savuruyorlar, asâlarını vuruyorlar, boş sepetlerini havada sallıyorlardı.</p>

  <p class="block_17">«Zenginlere ölüm!» diye bağırıyorlardı. «İyi konuştun Meryem’in oğlu, zenginlere ölüm!»</p>

  <p class="block_17">«Hayır yakmayalım,» diyordu kimi de. «İçeri girelim, buğdayını, zeytinyağını, şarabını, pahalı kumaşlarla dolu sandıklarını bölüşelim, zenginlere ölüm!»</p>

  <p class="block_17">İsa çaresizlik içinde kollarını sallıyordu. «Ben öyle demedim! Öyle demedim!» diye bağırıyordu. «Ben, kardeşlerim, seviniz!» dedim.</p>

  <p class="block_17">Ama açlık başlarına vurmuştu yoksulların; nasıl dinleyebilirlerdi ki!</p>

  <p class="block_17">«Andreas haklı,» diye bağırıyorlardı. «İlkin ateş ve balta, sonra sevgi!»</p>

  <p class="block_17">İsa’nın yanında ayakta duran Andreas duymuştu bunu, ama başı önünde, düşünceye dalmıştı, cevap vermedi. Hocası çölde konuştuğunda diye düşünüyordu, sözleri insanların başına taş gibi düşüyordu ve onları eziyordu. Ama yanındaki bu adam sözlerini ekmek gibi bölüştürüyordu insanlara... Hangisi haklıydı? Yolların hangisi kurtuluş yoluydu, kuvvet yolu mu, sevgi yolu mu?</p>

  <p class="block_17">Bütün bunlar beyninde dönüp dururken, kafatası derisinin üstünde iki el duydu. İsa yaklaşmış, elini yavaşça Anderas’ın başına koymuştu. Parmakları ne de hafifti, aynı zamanda uzundu da, öyle ki, tuttuğu her şeyi kaplıyordu, Anderas’ın bütün başına yayılmıştı, Andreas kıpırdamadı. Kafatasının ek çizgilerinin açıldığını ve dile getirilemeyecek, bal kıvamındaki bir tatlılığın akıp beynine süzüldüğünü, oradan ağzına, boynuna, yüreğine varıp, kasıklarına inerek ayaklarının tabanlarına kadar dal budak saldığını duydu. Bütün vücuduyla, bütün ruhuyla kıvanç duyuyordu, ta derinden, varlığının kökünden, sulanan susuz kalmış bir ağaç gibi. Bir şey söylemiyordu. Üstündeki o eller hep orada kalsaydı keşke! Artık bunca çabadan sonra güven ve huzur duymaya başlamıştı sonunda.</p>

  <p class="block_17">Az ötede, birbirinden ayrılmayan iki dost olan Filipus ile basit, kendi halindeki Natanael çene çalıyordu.</p>

  <p class="block_17">«Hoşuma gidiyor,» dedi ayakkabı tamircisi. «Sözleri bal gibi tatlı. İnanır mısın, onu dinlerken, bayağı dudaklarımı yaladım!»</p>

  <p class="block_17">Çoban başka kanıdaydı. «Benim hoşuma gitmiyor. Sözleriyle hareketleri birbirini tutmuyor, çarmıh yapıp çarmıha insan geriyor!»</p>

  <p class="block_17">«O bitti artık Filipus. O basamağı aşması gerekti, çarmıhlarla işi kalmadı artık. Aştı o safhayı, şimdi Tanrı’nın yolunu tuttu.»</p>

  <p class="block_17">«Ben iş isterim!» diye ısrar etti Filipus. «Uyuz musallat olmaya başladı koyunlarıma. Gelsin de önce bir dua okusun. İyileşirlerse ona inanırım o zaman. Yoksa benzerlerinin gittiği yeri boylasın varsın. Niye sallıyorsun başını? Dünyayı kurtaracaksa, önce benim koyunlarımdan başlasın.»</p>

  <p class="block_17">Gece indi, gölü, bağları ve insan yüzlerini örttü. Davut’ un yıldızı gökte belirdi. Doğuda, kırmızı bir yıldız, çöl üstünde bir şarap damlası gibi duruyordu.</p>

  <p class="block_17">İsa birden yorgun ve aç olduğunu duydu. Yalnız kalmak istiyordu. Halk dönüş yolunu, evlerini ve kendilerini bekleyen küçük çocuklarını hatırlamaya başladı. Günlük kaygıları yeniden ağır basmıştı. Bir şimşekti bu, alıp götürmesine bırakmışlardı kendilerini, ama gelip geçmişti, şimdi günlük ihtiyaç çarkına yeniden kapılmışlardı. Tek tek, çift çift kaçaklar gibi gizlice sıvışıp gittiler.</p>

  <p class="block_17">Üzüntü çökmüştü İsa’nın üstüne, gidip eski mermerin üstüne uzandı. Kimse allahaısmarladık demek için el uzatmadı ona, kimse aç mısın, geceyi geçirecek yerin var mı diye sormadı. Yüzü, kararmakta olan yeryüzüne çevrildi, acele acele uzaklaşan ayak seslerini duyuyordu... Derken onlar da duyulmaz oldu. Birden her yer sessizleşti. Başını kaldırıp baktı; kimsecikler yoktu. Her yer karanlıktı. Hepsi de koyup gitmişti. Çevresinde gökteki yıldızlardan başka bir şey yoktu; içindeyse, yorgunluk ve açlık... Nereye gidebilirdi? Hangi kapıyı çalabilirdi? Yeniden tortop oldu yerde, kendi kendine kızar gibiydi, incinmişti. «Tilkilerin bile, uyuyabilecekleri inleri vardır,» diye mırıldandı, «benimse hiçbir şeyim yok.» Gözlerini kapadı.</p>

  <p class="block_17">Mermerin ardından bir inilti duydu birden, derken boğuk bir ağlama sesi. Gözlerini açtığında kendisine doğru emekleyerek gelen bir kadın gördü. Kadın geldi, örgülerini açtı ve taşlardan feci şekilde yarılmış olan İsa’nın ayaklarını silmeye başladı. İsa onu kokusundan tanımıştı.</p>

  <p class="block_17">«Magdalena, kardeşim,» dedi elini sıcak kokulu başına koyarak, «Magdalena, bacım, evine dön, bir daha da günah işleme.»</p>

  <p class="block_17">«İsa, kardeşim,» dedi ayaklarını öperek, «bırak ölünceye dek gölgende olayım senin. Şimdi anladım sevginin ne olduğunu.»</p>

  <p class="block_17">«Evine dön,» diye tekrarladı İsa, «Vakti gelince çağırırım seni.»</p>

  <p class="block_17">«Senin uğruna canımı vermek istiyorum yavrum.»</p>

  <p class="block_17">«Sabırsızlanma Magdalena. Onun da zamanı gelecek, ama henüz değil. Gelince çağırırım seni. Şimdi git.»</p>

  <p class="block_17">Karşı koymak üzereydi ki, sesini yeniden duydu, bu kez pek haşindi:</p>

  <p class="block_17">«Git!»</p>

  <p class="block_17">Magdalena tepeden inmeye başladı. Hafif adımları kısa bir süre duyulmaya devam etti, derken, yavaş yavaş, duyulmaz oldu, havada vücudunun kokusundan başka bir şey kalmadı. Ama gece meltemi esip o kokuyu da aldı götürdü.</p>

  <p class="block_17">Meryem’in oğlu artık tamamıyla bir başınaydı. Üstünde; Tanrı’nın abanoz göğü yıldızlara belenmişti. İsa, yıldızlı karanlıkta bir ses duymak istiyormuş gibi elini kulağına götürdü. Bekledi... Hiçbir ses gelmiyordu. Ağzını açıp Görünmeyen’e sormak istiyordu; Rabbim, hoşnut musun benden? diye, ama cesareti yoktu. Görünmeyen’e söylemek istediği çok şey vardı, ama cesaret edemiyordu. Üstüne inen ani sessizlik dehşete düşürmüştü onu. Rabbim herhalde hoşnut değil benden, diye düşündü ürpererek. Ama suç bende mi Rabbim? Söyledim sana, kaç kez söyledim, konuşmayı beceremem diye! Beni itip durdun, bazen gülerek, bazen öfkeden kaşlarını çatarak; bu sabah manastırda keşişler beni Başrahip yapmak için layık olmayan beni kovalayıp, kaçmamı önlemek için bütün kapıları sürmelediklerinde, benim için minik bir kapı açtın, pençelerini başıma batırdın ve tutup bu koca kalabalığın önüne attın. «Konuş,» diye buyurdun, «vakit geldi!» Ben dudaklarımı sımsıkı kapattım, bir şey demedim. Sen seslendin, ben yine sustum. Sonunda sabrın tükendi, ileri atılıp ağzımı açtın. Ağzımı açan ben değilim, sensin, zorla açtın; peygamberlerinin duyduklarını sürdüğün yanan kömürle meshettin dudaklarımı; hayır, hayır, yanan kömürle değil, balla! Ve konuştum. Yüreğim kızgındı. Az kaldı şöyle bağıracaktım: Tanrı ateştir! Evet, peygamberin Vaftizci gibi tıpkı, Tanrı ateştir! Geliyor! Kanunsuzlar, adaletsizler, şerefsizler nereye saklanacaksınız bakalım? Geliyor!.. Yüreğim böyle bağırmak istiyordu, ama sen, balla meshetmiştin dudaklarımı, «Sevin! Sevin!» diye bağırdım.</p>

  <p class="block_17">«Rabbim, Rabbim,» diye mırıldandı. «Seninle savaşamam. Yarın tüm silahlarım sana teslim. Buyruğun yerine getirilecektir!»</p>

  <p class="block_17">Bunu söyleyince rahatladı. Uykusu gelmişti, başım göğsüne doğru eğdi, gözlerini kapayarak uyudu. Birden öyle geldi ki ona, sanki gömleğinin içinden bir elma çıkarmış, yarmış ve çekirdeğini önündeki toprağa gömmüştü. Böyle yapar yapmaz, tohum yeşermiş, topraktan örtüsünü yararak yükselmiş, bir gövde, derken dallar, yapraklar, çiçekler gelişmiş meyva vermişti. Yüzlerce al elma...</p>

  <p class="block_17">Taşlar kıpırdadı, ayak sesleri geliyordu. İsa’nın uykusu kaçtı. Göz kapaklarını kaldırdığında, karşısında birinin dikilmiş durduğunu gördü. Artık yalnız olmadığını fark edince, bir şey söylemedi, sakin sakin, adamın sıcak varlığını hoş karşıladı.</p>

  <p class="block_17">Gece konuğu ilerleyip diz çöktü.</p>

  <p class="block_17">«Acıkmışsındır,» dedi. «Sana ekmek, bal ve balık getirdim.»</p>

  <p class="block_17">«Kimsin sen kardeşim?»</p>

  <p class="block_17">«Andreas, Yusuf’un oğlu.»</p>

  <p class="block_17">«Hepsi koyup gitti beni. Acıkmış olduğum doğru. Nasıl oldu da sen beni hatırladın kardeşim, hatırlayıp da ekmek, bal ve balık gelirdin, Tanrı’nın bütün nimetlerini? Güzel sözden başka her şey var.»</p>

  <p class="block_17">«Güzel söz de getirdim,» dedi Andreas, karanlık ona cesaret vermişti. İsa, delikanlının titreyen ellerini görmedi, solgun yanaklarından yuvarlanan iki damla gözyaşını da görmedi.</p>

  <p class="block_17">«İlkin onu söyle, güzel sözü ilkin,» dedi İsa elini ona doğru gülümseyerek uzatıp.</p>

  <p class="block_17">«Efendimiz...» diye fısıldadı Yunus’un oğlu, yere eğilerek ayaklarından öptü.</p>

  <p class="block_17">Zaman, arşınla endazeyle ölçülebilecek bir tarla olmadığı gibi, mille ölçülebilecek bir deniz de değildir; bir yürek çarpmasıdır. Bu nişanlılık ne kadar sürmüştü? Günler mi? Aylar mı? Yıllar mı? Meryem’in oğlu kıvanç içinde, şefkat dolu, bir damat gibi beyazlar içinde köy köy dolaşmış, dağlar aşmıştı, bazen de gölün bir kıyısından öteki kıyısına sandalla geçmişti. Toprak, nişanlısıydı onun. Ayağını kaldırır kaldırmaz, üstüne basmış olduğu topraktan çiçekler fışkırıyordu. Ağaçlara baksa çiçeklerini veriyorlardı. Bir balıkçı kayığına ayağı değse, rüzgâr çıkıp yelkenlerini şişiriveriyordu. Halk ona kulak veriyordu. Bu nişanlılık süresince, bir taşı kaldıracak olsanız, altından Tanrı’nın çıktığını görüyordunuz, bir kapıya vuracak olsanız, Tanrı gelip açıyordu size, dostunuzun veya düşmanınızın gözüne bakacak olsanız, gözbebeğinde, Tanrı’nın oturmuş, size gülümsediğini görüyordunuz.</p>

  <p class="block_17">Kızgın Ferisiler başlarını sallıyorlardı. «Vaftizci Yahya oruç tutuyor ve ağlıyor,» diye kurşun gözlerini dikip paylıyorlardı onu; «tehdit ediyor, gülmüyor. Ama sen, neşeli bir düğün olmaya görsün, herkesten önce sen damlıyorsun oraya. Herkesle birlikte yiyor, içiyor, gülüşüyorsun, geçen gün Kana’daki düğünde genç kızlarla dans etmeye utanmadın. Peygamberin güldüğü, oynadığı duyulmuş mudur hiç?»</p>

  <p class="block_17">Ama o gülümsüyordu.</p>

  <p class="block_17">«Ferisiler, kardeşlerim, ben bir peygamber değilim, ben bir damadım.»</p>

  <p class="block_17">«Damat mı?» diye bağırıyorlardı Ferisiler, nerdeyse üstlerini başlarını yırtacak gibi oluyorlardı.</p>

  <p class="block_17">«Evet, Ferisiler, kardeşlerim. Bir damat. Bağışlayın beni, çünkü size başka türlü nasıl anlatacağım bilemiyorum...</p>

  <p class="block_17">Arkadaşları Yuhanna, Andreas ve Yahuda’ya, yüzünün tatlılığının baştan çıkardığı, koşarak gelip onu dinlemek üzere tarlalarını ve kayıklarını bırakan köylüler ile balıkçılara, kucaklarında bebekleriyle gelmiş olan kadınlara dönüyor.</p>

  <p class="block_17">«Damat aranızdayken sevinmenize, kıvanç duymanıza bakın,» diyordu onlara. «Dul, öksüz, yetim kalacağınız günler de gelecektir, ama Baba’ya olan inancınızı yitirmeyin. Havadaki kuşlar, bakın nasıl inanıyor. Ne ekiyorlar, ne biçiyorlar, ama Baba, onların rızkını veriyor. Yeryüzünün çiçeklerini düşünün, ne iplik eğiriyorlar ne kumaş dokuyorlar, ama hangi kral bu denli görkemle giyinebilir? Bedeninizin yiyip içeceği, giyip kuşanacağı için kaygılanmayın. Bedeniniz topraktı bir zamanlar, yine toprak olacaktır. Bütün endişeniz Tanrı’nın ülkesi için, ruhunuzun ölümsüzlüğü için olsun!»</p>

  <p class="block_17">Yahuda onu dinlerken kaşlarını çattı. Tanrı’nın ülkesi ilgilendirmiyordu onu. Bütün kaygısı yeryüzü hâkimiyetiydi, bütün yeryüzü de değildi onu düşündüren, dua ve bulutlardan değil, insan ve taşlardan meydana gelmiş İsrail ülkesiydi. Şu puta tapan, kâfir Romalılar ülkelerini çiğneyip duruyorlardı. İlkin onların kovulması gerekti; ondan sonra Tanrı’nın ülkesini düşünmek sırası gelirdi.</p>

  <p class="block_17">İsa, Kızılsakal’ın alnını kırıştırdığını gördü, o kırışıklıklardan gizli düşüncelerini okudu.</p>

  <p class="block_17">«Gökle yer, ayrı ayrı şeyler değil, Yahuda, kardeşim,» dedi ona gülümseyerek; «taşla bulut ayrı ayrı şeyler değil, Tanrı’nın ülkesi havada değil, içimizde, gönlümüzde. Gönülden bahsediyorum ben. Gönlünü değiştirdin mi, yerle gök kucaklaşır, İsraillilerle Romalılar kucaklaşır, ayrılık gayrılık kalmaz arada.»</p>

  <p class="block_17">Ama Kızılsakal’ın öfkesi yatışmıyordu bir türlü, kara kara düşünüyordu, kendini sabırlı olmaya, beklemeye zorluyordu. Ne dediğini bilmiyor diye homurdanıp duruyordu kendi kendine. Bir düş ülkesinde yaşıyor, çevresinde olup bitenden haberi yok... Gönlüm, ancak çevremdeki dünya değişirse değişir. Ancak Romalılar İsrail ülkesinden yok olursa rahat huzur bulurum.</p>

  <p class="block_17">Bir gün Zebedi’nin küçük oğlu, İsa’ya döndü. «Bağışlayın beni, efendim,» dedi, «Yahuda’yı bir türlü sevemiyorum. Yanına vardığımda vücudundan karanlık bir kuvvet fışkırıyor, binlerce minik minik iğneler batıyor her yanıma; geçen gün de akşamleyin kara bir meleğin kulağına bir şeyler fısıldadığını gördüm. Ne dedi?»</p>

  <p class="block_17">«Ne dediğini biliyorum galiba,» diye cevap verdi İsa içini çekerek.</p>

  <p class="block_17">«Ne dedi? Korkuyorum efendim. Ne dedi?»</p>

  <p class="block_17">«Zamanı gelince öğrenirsin. Henüz ben de bilmiyorum kesin olarak.»</p>
</body>
</html>
