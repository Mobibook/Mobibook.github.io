<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_10">10</h1>

    <p class="normal">Sonraki günler çok hüzünlü geçti. Sonsuza kadar kaybedilen sevgili bir varlığın yokluğuyla boşalmış gibi görünen evde iç karartıcı günler yaşanıyordu. Ölünün elinden düşürmediği her eşya karşısında acıyla kıvranılan günler. Yavaş yavaş anılar kalplere acıyla çöküyor, yaralıyordu. Koltuğu, holde kalan şemsiyesi, hizmetçinin kaldırmayı unuttuğu bardağı hâlâ yerli yerindeydi! Ve her odada ona ait bir eşyaya rastlanıyordu: Makaslar, bir eldiven, ağırlaşan parmaklarının yıprattığı yapraklarıyla İncil’i, ufak tefek binlerce olayı hatırlattığı için acı verici bir anlam kazanan binlerce anlamsız eşya.</p>

    <p class="normal">Sesi de kulaklardan gitmiyordu. Sürekli onu işittiklerini sanıyorlardı. Herkes bir yerlere kaçmak, evin yarattığı karabasandan kurtulmak istiyordu. Ama acı çeken başkaları da olduğundan kalmak gerekiyordu.</p>

    <p class="normal">Sonunda Jeanne keşfettiği anıların altında ezilip kaldığını hissetti. Bu fikir aklından hiç çıkmıyordu. Dağlanan kalbi bir türlü iyileşmiyordu. Yalnızlığı bu korkunç sırla sürekli artıyordu. İçinde kalan son güven duygusuyla son inanç kırıntılarını da yitirmişti.</p>

    <p class="normal">Bir süre sonra babası hareket etmek, ortam değiştirmek, gitgide daha da gömüldüğü o kapkara acıdan sıyrılmak için çekip gitti.</p>

    <p class="normal">Efendilerinden birinin ara sıra ortadan kaybolmasına alışan büyük ev sakin ve düzenli hayatına geri döndü.</p>

    <p class="normal">Sonra Paul hastalandı. Jeanne aklını kaybeder gibi oldu. On iki gün boyunca neredeyse hiçbir şey yemeden başında bekledi.</p>

    <p class="normal">Çocuk iyileşti ama Jeanne onun da ölebileceği fikrine saplanıp kaldı. O zaman ne yapardı? Ne hale gelirdi? Farkında olmadan başka bir çocuk daha doğurma isteği düştü içine. Kısa bir süre sonra, çevresinde biri kız biri oğlan iki küçük yaratık koşuşturması yolundaki eski bir isteği canlandı tekrar. Bu düşünce bir takıntıya dönüştü.</p>

    <p class="normal">Ama Rosalie olayından beri Julien’le ayrı yaşıyorlardı. İçinde bulundukları durumda yakınlaşmaları da mümkün görünmüyordu. Julien başkasını seviyordu, bunu biliyordu. Üstelik yeniden okşamalarına maruz kalacağı fikri bile iğrenerek ürpermesine neden oluyordu.</p>

    <p class="normal">Yine de, anne olma isteğiyle kıvrandığından, tahammül edebileceğini umuyordu. Ama ilişkiyi nasıl başlatacaktı? Niyetini açığa vurmaktansa ölmeyi tercih ederdi. Julien de onu düşünüyor gibi görünmüyordu.</p>

    <p class="normal">Belki de isteğinden vazgeçebilirdi ama her gece rüyasında bir kız çocuğu görmeye başlamıştı. Çınarın altında Paul’le oynadığını görüyor, bazen ayağa kalkıp tek söz söylemeden kocasının yatağına girme isteğiyle yanıp tutuşuyordu. Hatta iki kez kapıya kadar gitti ama kalbi utançla çarparak telaş içinde geri döndü.</p>

    <p class="normal">Baron gitmişti, Annecik ölmüştü, Jeanne’ın danışabileceği, özel sırlarını açabileceği kimse kalmamıştı.</p>

    <p class="normal">Sonunda Rahip Picot’ya gidip, günah çıkarma bahanesiyle aklındaki bu zor projeleri açmaya karar verdi.</p>

    <p class="normal">Rahibi meyve ağaçlarıyla dolu küçük bahçesinde dua kitabını okurken buldu.</p>

    <p class="normal">Birkaç dakika şundan bundan konuştuktan sonra, kıpkırmızı kesilerek kekeledi: “Günah çıkarmak istiyorum Sayın Rahip!”</p>

    <p class="normal">Rahip şaşırmıştı. Daha iyi görebilmek için gözlüklerini kaldırdı, sonra gülmeye koyuldu. “Buna ihtiyacınız olduğunu sanmıyorum.” Jeanne iyice allak bullak oldu ve ısrar etti: “Yok ama sizden bir konuda tavsiye almalıyım.... Öyle...öyle....öyle zor bir konu ki böyle sohbet ederken açmaya cesaret edemiyorum.”</p>

    <p class="normal">Rahip bir anda babacan görünümünden sıyrılarak, din adamı tavrına büründü: “Peki o halde çocuğum, sizi günah çıkarma odasında dinleyeceğim. Hadi gidelim.”</p>

    <p class="normal">Ama Jeanne rahibi yakaladı, bomboş bir kilisede bir parça da olsa utanç verici şeylerden söz etmenin rahatsızlığıyla birden duraksamış, tereddüde kapılmıştı.</p>

    <p class="normal">“Ya da... belki de... Hayır... Sayın Rahip... Ben... ben.... isterseniz... Beni buraya getirenin ne olduğunu söyleyeyim. Hadi gidip sizin şu küçük çardağa oturalım” dedi.</p>

    <p class="normal">Ağır adımlarla ilerlediler. Nereden başlayacağını, nasıl anlatacağını bilemiyordu. Oturdular.</p>

    <p class="normal">Bunun üzerine günah çıkarır gibi anlatmaya başladı: “Sayın Rahip...” Sonra duraksadı, bir kez daha tekrarladı: “Sayın Rahip...” İyiden iyiye allak bullak olup sustu.</p>

    <p class="normal">Rahip ellerini karnının üzerinde kavuşturmuş bekliyordu. Sıkıntı içinde olduğunu görünce cesaret verdi: “Hadi kızım, gören de korktuğunuzu düşünür. Hadi, cesaretinizi toplayın biraz.”</p>

    <p class="normal">Jeanne kararını verdi ve birden tehlikenin ortasına atılan bir ödlek gibi, “Sayın Rahip, bir çocuğum daha olsun istiyorum” dedi. Rahip cevap vermedi. Anlamamıştı. Bunun üzerine Jeanne karmakarışık sözcüklerle, dehşet içinde açıklamaya girişti.</p>

    <p class="normal">“Artık hayatta yapayalnızım. Babam ve kocam birbirleriyle anlaşamıyorlar. Annem öldü ve... ve...” İyice alçak sesle, titreyerek devam etti: “Geçen gün neredeyse oğlumu da kaybediyordum! Böyle bir şey olsa ne yapardım?..”</p>

    <p class="normal">Sustu. Rahip şaşkınlık içinde yüzüne bakıyordu.</p>

    <p class="normal">“Tamam da, sadede gelin.”</p>

    <p class="normal">Jeanne tekrarladı: “Bir çocuğum daha olsun istiyorum.”</p>

    <p class="normal">Bunun üzerine karşısında en ufak bir rahatsızlık duymadan konuşan köylülerin samimiyetine alışkın olan rahip gülümsedi ve şaka yollu başını sallayarak cevap verdi: “Eh o halde iş size kalıyor.”</p>

    <p class="normal">Jeanne saf bakışlarını Rahip’e diktikten sonra, utanç içinde kekeledi: “Ama... ama... Bildiğiniz gibi.... O olaydan beri.... Bilirsiniz.... O hizmetçi olayı... Kocam ve ben ayrı.... ayrı yaşıyoruz.”</p>

    <p class="normal">Küçük yerlerin pek de ağırbaşlı sayılmayacak geleneklerine ve ilişki tarzlarına alışkın olan rahip bu açıklama karşısında şaşırdı, sonra birden genç kadının asıl isteğini anladığını sandı. Bütün babacanlığı ve karşısındakinin perişanlığı karşısında duyduğu merhametle göz ucuyla baktı: “Tamam şimdi anladım. Sizi... Sizi rahatsız eden bu dulluk hali olmalı. Gençsiniz, sağlıklısınız. Sonuçta bu çok doğal, çok doğal.”</p>

    <p class="normal">Kasaba rahiplerinin açık sözlülüğüne bürünmüş, gülümsemeye başlamıştı. Bir yandan da Jeanne’ın eline vuruyordu hafif hafif: “Bu sizin hakkınız, Tanrı’nın size tanıdığı en doğal hakkınız. ‘Bedenimiz yalnızca evlilik halinde istekle dolabilir’ der Tanrı. Siz de evlisiniz değil mi? Bu kadar rahatsız olacak bir şey yok.”</p>

    <p class="normal">Bu kez imaları anlamama sırası Jeanne’a gelmişti ama az sonra kavrayınca kıpkırmızı kesildi, gözleri yaşlarla doldu.</p>

    <p class="normal">“Ah Sayın Rahip, neler söylüyorsunuz? Neler düşünüyorsunuz? Size yemin ederim... Yemin ederim...” Hıçkırıklar sözcükleri boğuyordu.</p>

    <p class="normal">Rahip şaşırmıştı, onu yatıştırmaya çalıştı: “Hadi canım, sizi üzmek istemedim. Yalnızca biraz şaka yapıyordum. Bana güvenebilirsiniz, bana güvenebilirsiniz. Bay Julien’le konuşacağım” dedi.</p>

    <p class="normal">Jeanne ne diyeceğini bilemiyordu. Uygunsuz ve tehlikeli olmasından endişe ettiği bu müdahaleyi reddetmek istiyor ama cesaret de edemiyordu. “Size çok teşekkür ederim Sayın Rahip!” diye geveledikten sonra kaçarak uzaklaştı.</p>

    <p class="normal">Sekiz gün geçti. Endişeli bir sıkıntı içinde yaşıyordu.</p>

    <p class="normal">Bir akşam yemekte Julien’in ona farklı bir tarzda baktığını, dudaklarının kenarında alaycı bir kıvrım olduğunu fark etti. Bakışlarında bile belli belirsiz alaycı bir çapkınlık seziliyordu. Yemekten sonra Annecik’in uzun yürüyüş yolunda dolaşırlarken, Julien alçak bir sesle kulağına “Aramız düzelmiş gibi görünüyor” diye fısıldadı.</p>

    <p class="normal">Jeanne cevap vermedi. Otların bürüdüğü yolda annesinin artık neredeyse görünmez hale gelmiş ayak izlerini bulmaya çalışıyordu. Baronesin izleri de bir anının silinmesi gibi silinip gidiyordu. Jeanne hüzne boğulmuş, kalbinin sıkıştığını hissediyordu. Bütün dünyadan uzakta, hayatta yapayalnız olduğunu hissediyordu.</p>

    <p class="normal">Julien devam etti: “Bu durum hoşuma gitti. Artık hoşuna gitmediğimden endişelenmeye başlamıştım.”</p>

    <p class="normal">Güneş batıyordu, hava ılıktı. Ağlama isteği Jeanne’ı boğuyordu. Dost bir kalbe açılma, sarılma, acılarını dile getirme isteğiyle kıvranıyordu. Kollarını açtı ve Julien’in göğsüne kapandı.</p>

    <p class="normal">Ağlamaya başladı. Şaşıran Julien göğsüne sakladığı yüzünü göremediğinden, saçlarına bakıyordu. Kendisini hâlâ sevdiğini düşünerek, ensesine alçak gönüllü bir öpücük kondurdu.</p>

    <p class="normal">Tek söz söylemeden eve döndüler. Julien odasına kadar arkasından geldi ve geceyi yanında geçirdi.</p>

    <p class="normal">İlişkileri eskisi gibi devam etti. Julien hoşuna gitmediğini söyleyemeyeceği bir görev gibi yerine getiriyordu yapması gerekenleri. Jeanne ise yeniden hamile olduğunu hissettiği andan itibaren kesmeye kesin kararlı olduğu, midesini bulandıran, katlanılmaz bir zorunluluk gibi tahammül ediyordu ilişkilerine.</p>

    <p class="normal">Ama kısa bir süre sonra kocasının okşamalarının bir zamanlar olduğundan değişik olduğunu fark etti. Belki biraz daha becerikli ama daha aceleciydi. Ona huzur içinde sevişilen bir eş değil, gizli bir sevgili muamelesi yapıyordu.</p>

    <p class="normal">Jeanne bu duruma şaşırarak izlemeye başladı ve kısa bir süre sonra sevişmelerinin boşalmadan önce kesildiğini fark etti.</p>

    <p class="normal">Bunun üzerine bir gece dudaklarını kocasınınkilere dayayıp mırıldandı: “Neden artık kendini eskisi gibi her şeyinle vermiyorsun bana?” diye sordu.</p>

    <p class="normal">Julien alaycı bir şekilde gülümsemeye başladı: “Lanet olsun, tabii ki gebe kalmaman için.”</p>

    <p class="normal">Jeanne sıçradı: “Neden? Başka çocuk istemiyor musun?”</p>

    <p class="normal">Julien şaşırıp kalmıştı: “Ne? Neler diyorsun? Sen delirdin mi? Başka çocuk mu? Ah! Asla olamaz! Bütün dünyayı gürültüye boğan ve paralarımızı yiyip bitiren bir çocuk yeter de artar bile. Başka çocuk mu, yok teşekkür ederim!”</p>

    <p class="normal">Jeanne onu kollarına aldı, öptü, aşkla sardı ve fısıldayarak, “Ah! Sana yalvarıyorum, beni bir kez daha anne yap” dedi.</p>

    <p class="normal">Ama Julien yumruk yemiş gibi öfkelenmişti: “Sen gerçekten aklını kaçırmışsın. Bu aptallığa bir son ver rica ederim.”</p>

    <p class="normal">Jeanne sustu ve hayalini kurduğu mutluluğa kurnazlıkla kavuşmaya karar verdi.</p>

    <p class="normal">Bunun üzerine öpücükleri uzatmaya, delirtici aşk oyunları oynamaya, kendinden geçmiş numarasıyla mengene gibi sardığı kollarıyla onu kendine bağlamaya başladı. Aklına gelen her yolu denedi ama kocası kendine hâkim olmaya devam etti ve bir kez bile boş yakalanmadı.</p>

    <p class="normal">Bunun üzerine çığrından çıkan çocuk isteğiyle her şeyi yapmaya, her yola başvurmaya, her şeye cesaret etmeye hazır halde bir kez daha Rahip Picot’ya gitti.</p>

    <p class="normal">Rahip öğle yemeğini bitirmek üzereydi. Her yemekten sonra olduğu gibi çarpıntıları başlamış, kıpkırmızı kesilmişti. İçeri girdiğini görür görmez tavsiyelerinin sonucunu öğrenme hevesiyle bağırdı: “Sonuç?”</p>

    <p class="normal">Artık daha kararlı olan ve bakire çekingenliğinden sıyrılan Jeanne hemen cevap verdi: “Kocam başka çocuk istemiyor.” Konu rahibin iyice ilgisini çekmişti. Cemaatini mutlu kılan yatak sırlarına meraklı bir Rahip edasıyla Jeanne’a dönerek sordu: “Nasıl yani?” Bunun üzerine Jeanne bütün kararlılığına rağmen açıklamakta güçlük çekti: “Ama o... o... Beni anne yapmayı reddediyor.”</p>

    <p class="normal">Rahip anladı. Böyle şeyleri bilirdi. Oruç tutan bir oburun açgözlülüğüyle en ince ayrıntıları bile sormaya koyuldu.</p>

    <p class="normal">Sonra birkaç saniye düşündü ve o yılki hasadın iyi geçtiğinden söz eder gibi sakin bir sesle, her noktayı ayrı ayrı belirterek yapması gerekenleri özetleyen bir plan çizdi: “Tek bir yol kaldı sevgili çocuğum, o da kocanızı zaten hamile olduğunuza inandırmak. Bundan sonra kendini tutmayı bırakır, böylece siz de gerçekten hamile kalabilirsiniz.”</p>

    <p class="normal">Jeanne gözlerine kadar kızardı ama her şeyi göze almıştı. Israr etti: “Peki... Ya bana inanmazsa?”</p>

    <p class="normal">Rahip erkeklerin nasıl idare edileceğini ve yönlendirileceğini gayet iyi biliyordu: “Hamile olduğunuzu herkese ilan edin, her yerde söyleyin, sonunda o da inanacaktır.”</p>

    <p class="normal">Sonra bu savaş oyununu kutsamak istermiş gibi ekledi: “Bu sizin hakkınız. Kilise kadınlarla erkekler arasındaki ilişkileri yalnızca üreme amaçlı olduğunda hoşgörür.”</p>

    <p class="normal">Jeanne bu kurnazca öğüdü dinledi ve on beş gün sonra, Julien’e hamile kaldığını haber verdi. Julien olduğu yerde sıçradı. “Mümkün değil! Bu doğru olamaz.”</p>

    <p class="normal">Jeanne şüphelerinin nedenini açıkladı. Ama Julien emindi. “Hah! Biraz bekle bakalım. Göreceksin.”</p>

    <p class="normal">Bunun üzerine her sabah sormaya başladı: “Ne oldu?” Ama her seferinde Jeanne: “Hayır henüz yok. Hamile değilsem çok şaşıracağım” diye cevap veriyordu.</p>

    <p class="normal">Julien de endişelenmeye başlamıştı. Şaşırdığı kadar da öfkeliydi, bozulmuştu. Sürekli, “Ama hiç anlamıyorum, hiç. Nasıl olduğunu anlayamıyorum! Bir ara kendimi kaybetmiş olmalıyım” diye tekrarlıyordu.</p>

    <p class="normal">Bir ayın sonunda Jeanne, karmaşık bir utanç duygusu ve zarafetle Kontes Gilberte hariç çevresindeki herkese haberi verdi.</p>

    <p class="normal">İlk endişenin ardından Julien ona yaklaşmaz olmuştu. Sonra öfke içinde yenilgiyi kabul ettiğini şu sözlerle ilan etti: “İşte istenmeyen bir çocuk daha.” Tekrar karısının odasını ziyarete başladı.</p>

    <p class="normal">Rahibin öngörüsü eksiksiz gerçekleşti. Jeanne hamile kaldı.</p>

    <p class="normal">Bunun üzerine içi içine sığmaz hale gelen Jeanne her akşam kapısını kapamaya, kendini taptığı o kutsallık hissine bırakmaya, ebedi bekârete adamaya karar verdi.</p>

    <p class="normal">Kendini neredeyse tamamen mutlu hissediyor, annesinin ölümünden sonra acısının bu kadar kolay hafifleyebilmesine şaşırıyordu. Asla teselli bulmayacağını düşünmüştü ama şimdi, daha iki ay geçmeden yarası kabuk bağlıyordu. Geriye bütün hayatının üstünü hüzün bulutu gibi kaplayan acılı bir melankoli kalmıştı. Hiçbir olay ona olanaksız görünmüyordu artık. Çocukları büyüyecek, onu sevecekti. Kocasına aldırmadan huzur içinde, hayatından memnun yaşlanıp gidecekti.</p>

    <p class="normal">Eylül sonuna doğru Rahip Picot göreve daha sekiz gün önce başlayan yeni bir rahiple birlikte ziyarete geldi. Kendisinden sonra görevi devralacak Rahip Tolbiac’ı takdim etti. Gelen, gencecik, zayıf, fazlasıyla ufak tefek ama tumturaklı sözler eden bir adamdı. Gözleri içe çöküktü, altları mosmor olmuştu. Bakışları ateşli bir ruha işaret ediyordu. İhtiyar Rahip, Goderville Başpapazı olarak atanmıştı.</p>

    <p class="normal">Jeanne onun gidişinden samimi bir üzüntü duydu. Genç kızlığına ilişkin bütün anılarda bu babacan adamın yüzü de vardı. Onu o evlendirmiş, Paul’ü vaftiz etmiş, baronesin cenazesini kaldırmıştı. Étouvent’ı Rahip Picot’nun çiftlikler boyu önde giden göbeği olmadan hayal edemiyordu. Onu seviyordu çünkü neşeli ve içten bir adamdı.</p>

    <p class="normal">Terfi etmesine rağmen mutlu görünmüyordu. Sürekli, “Zor geliyor, zor geliyor Sayın Kontes. On sekiz yıldır buradayım. Ah! Cemaat çok ilgili değil ama önemi yok. Erkeklerin dinle uğraşacak zamanı yok, kadınlara gelince, onlar iyice yoldan çıkmış. Kızlar kiliseye ancak Şiş Göbekler Azizesi’ni ziyaret ettikten sonra evlenmek için geliyor. Bakirelik bu bölgede pek önemsenmiyor. Ama yine de seviyordum ben.”</p>

    <p class="normal">Yeni rahip sabırsızlığını gösteren hareketler yapıyor, gitgide kıpkırmızı kesiliyordu. Aniden, “Ben göreve gelince bütün bunların değişmesi gerekecek” dedi. Öfkeli bir çocuk gibiydi, şimdiden yıpranan ama tertemiz cüppesi içinde zayıf ve dayanıksız görünüyordu.</p>

    <p class="normal">Rahip Picot keyifli anlarında olduğu gibi onu göz ucuyla süzerek devam etti: Biliyor musunuz rahip, bu tür olayları engellemek için çevredekilerle yakın ilişkiler kurmak lazım. Yoksa yaptıklarınız bir işe yaramaz.”</p>

    <p class="normal">Küçük rahip kırıcı bir tonla cevap verdi: “Görüyoruz.” İhtiyar rahip kendine hâkim olarak, “Yaşlandıkça ve tecrübe kazandıkça sakinleşirsiniz” dedi. “Aksi takdirde son müminleri de uzaklaştırırsınız kiliseden, olacağına varır. Bu bölgede insanlar inançlıdır ama çok inatçıdır: Dikkatli olun. Ben günah çıkarmak için gelmiş bir parça tombul bir kız gördüğümde kendi kendime ‘Cemaate birini daha getirecek’ diye düşünür, onu evlendirmeye çabalarım. Hata yapmalarını engelleyemezsiniz ama delikanlıyı bulup, anneyi terk etmesini engelleyebilirsiniz. Evlendirin onları rahip, evlendirin onları, ötesiyle ilgilenmeyin.”</p>

    <p class="normal">Yeni rahip kabalıkla cevap verdi: “Görüşlerimiz farklı. Bu konuda ısrar etmemiz gereksiz.” Rahip Picot bir kez daha köyüne, papaz evinin penceresinden seyrettiği denize, uzaktan gemilerin geçişini izleyerek dua kitabını okumaya gittiği küçük vadilere hüzünle baktı.</p>

    <p class="normal">İki rahip izin istedi. İhtiyar rahip ağlamak üzere olan Jeanne’ı öptü.</p>

    <p class="normal">Sekiz gün sonra Rahip Tolbiac geri geldi. Krallığın idaresini devralan bir prens gibi, yapacağı reformları anlattı. Sonra vikontesten Pazar ayinlerini kaçırmamasını ve bütün bayram ayinlerine katılmasını rica etti. “Siz ve ben, bu ülkenin önde gelenleriyiz. Bu ülkeyi yönetecek ve örnek olacak kişileriz. Güçlü olmak ve saygı görmek için birlik olmalıyız. Kilise ve şato el ele verirse, köylüler bizden korkacak ve itaat edecektir” diyordu.</p>

    <p class="normal">Jeanne’ın inancı bir duygudan ibaretti. Bir kadının her zaman içinde taşıdığı hayalci bir inanca sahipti. Tanrı’ya karşı olan görevlerini az çok yerine getiriyordu. Manastırdan kalan alışkanlıklarını sürdürmüştü ama baronun eleştirel felsefesi zaman içinde inançlarını törpülemişti.</p>

    <p class="normal">Rahip Picot ondan aldıklarıyla yetiniyor, aç gözlülük etmiyordu. Ama halefi pazar ayinine gelmediğini görünce endişe ve ciddiyet içinde koşup gelmişti.</p>

    <p class="normal">Rahiple ilişkisini koparmak istemeyen Jeanne ilk haftalarında kilisede görünmeyi ihmal etmeyeceğine söz verdi.</p>

    <p class="normal">Ama yavaş yavaş eski kilise alışkanlığına geri dönerek, bu namuslu ve çevresine hâkim olmayı seven rahibin etkisi altına girdi. Din adamının coşkusu ve ateşliliği hoşuna gidiyordu. Bütün kadınların ruhunda bulunan ilahi şiir telini titretiyordu. Karşı konulmaz kararlılığı, bütün dünyayı ve cinselliği aşağılaması, insani hırslardan iğrenmesi, Tanrı’ya duyduğu aşk, ergen ve yabanıl deneyimsizliği, açık sözlülüğü, kırılmaz iradesi Jeanne’a din şehitlerinin böyle olması gerektiği hissi veriyordu. Acılar içindeki deneyimli kadın, Tanrı’nın temsilcisi bu çocuğun katı fanatizmiyle büyülenmeye bırakıyordu kendini.</p>

    <p class="normal">Rahip onu teskin edici İsa’ya ulaştırıyor, dinin kutsal hazlarının bütün acılarını nasıl yatıştırdığını gösteriyordu. Jeanne da günah çıkarma odasında diz çöküyor, kendini aşağılıyor, on beş yaşında gibi görünen bu rahip karşısında kendini küçük ve güçsüz hissediyordu.</p>

    <p class="normal">Ama kısa bir süre sonra bütün kasaba rahipten nefret etmeye başladı.</p>

    <p class="normal">Kendisine karşı olan sertliği başkalarına karşı sarsılmaz bir hoşgörüsüzlük haline dönüşüyordu. Onu öfke ve tiksintiyle isyana sürükleyen özellikle bir şey vardı: Aşk. Bu tür günahlardan öfkeyle, çiğ sözlerle söz ediyor, kilise geleneğine göre kürsüden hitap ettiği köylülere tensel hazlarla ilgili bağırıp çağırıyordu. Bu tür öfke anlarında gözünün önünde beliren görüntülerle ateşlenen ruhu öfkeyle titriyor, olduğu yerde tepinmeye başlıyordu.</p>

    <p class="normal">Büyük yaştaki genç erkek ve kızlar kiliseye karşı gizli bir nefret beslemeye başlamıştı. Bu tür olaylar üzerine şakalaşmayı seven ihtiyar köylüler, vaazdan sonra mavi gömlekli oğlu ve kara mantolu karısıyla çiftliğe dönerken genç rahipin hoşgörüsüzlüğünü eleştiriyordu. Bölge ayaklanmıştı.</p>

    <p class="normal">Herkes vaazdaki sert sözler, günahlar karşısında verdiği ciddi cezalar hakkında fısıldaşıyordu. Namusuna halel gelmiş kızların kiliseye gelmesini reddetmekte ayak dirediğinden, herkesin alay konusu oluyordu. Genç kızların diğerleriyle birlikte kiliseye gideceğine banklarda oturmaya devam ettiği büyük ayinlerde gülüşmeler oluyordu.</p>

    <p class="normal">Bir süre sonra avını izleyen avcı gibi, buluşmalarını engellemek üzere âşıkları takip etmeye başladı. Dolunay gecelerinde kuytu yerleri, samanlıkları, küçük tepelerin yamaçlarındaki sazlıkları kolluyordu.</p>

    <p class="normal">Bir keresinde onu görünce ayrılmayan iki âşık yakaladı. Birbirlerinin beline sarılmış, taşlarla dolu bir koyakta öpüşüyorlardı.</p>

    <p class="normal">Rahip, “Buna bir son vermeyecek misiniz kaba köylüler sizi?” diye bağırdı.</p>

    <p class="normal">Delikanlı arkasını dönerek cevap verdi: “Siz kendi işinize bakın rahip, bunlar üstünüze vazife değil.”</p>

    <p class="normal">Bunun üzerine rahip yerden taş alıp köpeklere yaptıkları gibi üzerlerine atmaya başladı.</p>

    <p class="normal">İki âşık gülerek kaçıştılar. Ertesi pazar, kilisenin ortasında adlarıyla ifşa etti gençleri.</p>

    <p class="normal">O bölgedeki bütün delikanlılar kiliseye gitmeyi kesti.</p>

    <p class="normal">Rahip her Perşembe akşam yemeğini şatoda yiyor, sık sık Jeanne’la sohbete geliyordu. Jeanne da onun gibi heyecanlanıyor, maddi olmayan şeyler hakkında tartışıyor, bu dini tartışmalarla iyice karmaşıklaşan bütün eski bilgilerini ortaya döküyordu.</p>

    <p class="normal">Birlikte baronesin uzun yürüyüş yolunda dolaşmaya çıkıyor, İsa ve havarilerinden, kutsal bakireden, azizlerden tanıdıkları kişilermiş gibi söz ediyorlardı. Bazen birbirlerine mistik sayıklamalarla sonuçlanan derin sorular sormak için duraksıyor, Jeanne aniden aklına gelen şairane açıklamalar arasında yitip gidiyor, Rahip ise daha kesin yargılarla dairenin dört köşesini matematiksel olarak kanıtlayan bir fanatik gibi mantık yürütüyordu.</p>

    <p class="normal">Julien yeni rahibe büyük bir saygı gösteriyor, sürekli olarak, “Bu rahip tam bana göre. Uzlaşmaz bir adam” diyordu. Kendi isteğiyle günah çıkarıyor, ayinlere katılıyor, örnek davranışlar sergilemeye çalışıyordu. Artık neredeyse her gün Fourville’lere gidiyor, avdan vazgeçemeyen kocayı başından savıp kontesle birlikte yağmurda fırtınada ata biniyordu. Kont, “Atları için deli oluyorlar, bu iş karıma iyi geldi” diyordu.</p>

    <p class="normal">Baron, Kasım ortasına doğru geldi. Değişmiş, yaşlanmış, gözünün feri sönmüş, ruhunu ele geçiren koyu bir hüzne gömülmüştü. Bu son birkaç ay sevgi, güven ve şefkat ihtiyacını artırdığından, kızına duyduğu sevgi de artmıştı.</p>

    <p class="normal">Jeanne ona yeni düşüncelerinden, Rahip Tobiac’la olan yakınlığından ve dini konulardaki ateşliliğinden söz etmedi ama baron rahibi ilk görüşünde içinde büyük bir nefret uyandığını hissetti.</p>

    <p class="normal">Genç kadın akşam, “Onu nasıl buldun?” diye sorduğunda şöyle cevap verdi: “Bu adam bir enkizisyoncu! Çok tehlikeli olabilir.”</p>

    <p class="normal">Sonra dostu olan köylülerden genç rahibin ciddiyetini, sert davranışlarını, doğa kanunlarına karşı bir tür zulümle yaklaştığını öğrenince kalbi iyice öfkeyle doldu.</p>

    <p class="normal">Baron, doğaya tapan ihtiyar filozoflar soyundandı. İki hayvanın birleşmesini gördüğünde panteist bir Tanrı önündeymiş gibi saygı gösterir, burjuva eğilimleri olan Katolik bir Tanrı kavramı, Cizvitler’e özgü öfke ve zorbaca intikam planları karşısında tüyleri diken diken olurdu. Kendi yarattıklarını küçümseyen, öldüren, sınırları olmayan, mutlak hâkim, hayatı, ışığı, yeryüzünü, düşünceyi, bitkiyi, kayayı, insanı, havayı, hayvanı, yıldızı ama aynı zamanda da böceği yaratan bir Tanrı, yaratan, çünkü yaratılmamış olan, iradeden daha güçlü, mantıktan daha öte, sonsuz uzayın her yanında her yönde ve her biçimde amaçsız, mantıksız ve sonsuzca üreten, tesadüfün gerekliliklerini ve dünyaları ısıtan güneşe yakınlığı gözeten bir Tanrı vardı.</p>

    <p class="normal">Evren içinde bütün tohumları, ağaçlar üzerindeki çiçekler, meyveler gibi gelişen düşünceyi ve hayatı barındırıyordu.</p>

    <p class="normal">Dolayısıyla üreme temel kanundu, Evrensel Varlık’ın karanlık ve sarsılmaz iradesini yerine getiren kutsal, saygıdeğer, ilahi eylemdi. Sonunda bütün çiftlikleri dolaşıp, bu hoşgörüsüz, hayatı aşağılayan rahibe karşı yoğun bir kampanya başlattı.</p>

    <p class="normal">Umutsuzluğa kapılan Jeanne, Tanrı’ya dua ediyor, babasına yalvarıyordu ama babası her seferinde, “Bu tür adamlarla mücadele etmek gerek. Bu bizim hem hakkımız hem görevimiz. Bunlar insan değil” diye cevap veriyordu. Uzun beyaz saçlarını sallayarak, “Bunlar insan değil. Hiçbir şey anlamıyorlar ama hiçbir şey, hiç. Ölümcül bir rüyanın içinde dolaşıyorlar. Bedene karşı bunlar” diye tekrarlıyor ve üzerine çöken bir lanetten kurtulmaya çalışır gibi bağırıyordu: “İnsan bedenine karşılar!”</p>

    <p class="normal">Rahip de düşmanı gayet iyi seziyor ama şatonun ve genç kadının hâkimiyetini elde tutmak için, sonunda kazanacağı zaferden emin, ılımlı davranıyordu.</p>

    <p class="normal">Sonunda bir sabit fikir içini kemirmeye başladı. Bir tesadüf sonucu Julien’le Gilberte’in aşkını keşfetmişti ve ne pahasına olursa olsun onlara engel olmak istiyordu.</p>

    <p class="normal">Bir gün Jeanne’ı görmeye geldi ve uzun bir mistik sohbetin sonunda, kendi ailesindeki kötülükle mücadele etmek, yok etmek, tehlikedeki iki ruhu kurtarmak için birlik olmayı teklif etti.</p>

    <p class="normal">Jeanne anlamadı ve neler olduğunu öğrenmek istedi. Rahip, “Henüz zamanı gelmedi, daha sonra tekrar uğrarım” diye cevap vererek aniden kalkıp gitti.</p>

    <p class="normal">Kışın sonu gelmişti. Kırsal kesimde dendiği gibi hava çözülmüş, nemlenmiş ve ılımıştı.</p>

    <p class="normal">Rahip birkaç gün sonra geri geldi ve gizemli sözcüklerle bazı uygunsuz kişiler arasındaki iğrenç ilişkilerden söz etmeye başladı. Ona göre, bu ilişkilerden haberdar olan kişilerin her yola başvurarak buna bir son vermesi gerekiyordu. Sonra daha ilahi konulara geçerek, Jeanne’ın elini tuttu ve gözlerini açması, anlaması, ona yardım etmesi için yemin ettirdi.</p>

    <p class="normal">Bu kez Jeanne da anlamıştı ama o sıralar huzur içinde olan evinin ne kadar dayanılmaz bir hale gelebileceği düşüncesiyle dehşete kapılmış susuyordu. Rahibin ne demek istediğini anlamamış gibi yaptı. Bunun üzerine rahip hiç tereddüt etmeden açıkça konuşmaya başladı.</p>

    <p class="normal">“Yapmak zorunda olduğum oldukça zor bir görev Sayın Kontes ama başka türlü davranamam. Üstlendiğim görev sizin engelleyebileceğiniz bir olayın bilginiz dışında kalmasına izin vermememi emrediyor. Kocanızın Bayan de Fourville’le yasak bir ilişki içinde olduğunu bilmelisiniz.”</p>

    <p class="normal">Jeanne sesini çıkarmadı, bitkin bir halde başını eğdi.</p>

    <p class="normal">Rahip devam etti: “Bu durumda ne yapmayı düşünüyorsunuz?”</p>

    <p class="normal">Bunun üzerine Jeanne kekeledi: “Ne yapmamı isterdiniz Sayın Rahip?”</p>

    <p class="normal">Rahip hiddetle cevap verdi: “Bu utanç verici tutkunun arasına atılmanızı tabii.”</p>

    <p class="normal">Jeanne ağlamaya başladı ve allak bullak bir sesle, “Daha önce de bir hizmetçiyle aldattı. Beni dinlemiyor. Artık sevmiyor da zaten. İşine gelmeyen bir isteğim olduğunda kötü davranıyor. Ne yapabilirim ki?” dedi.</p>

    <p class="normal">Rahip doğrudan cevap vermeden haykırdı: “Demek boyun eğiyorsunuz! Boyun eğiyorsunuz! Razı oluyorsunuz! Zina çatınızın altında ve siz hoş görüyorsunuz! Suç gözlerinizin önünde işleniyor ve siz başınızı çeviriyorsunuz öyle mi? Siz kendinize eş mi diyorsunuz? Hıristiyan mı diyorsunuz? Anne mi diyorsunuz?”</p>

    <p class="normal">Jeanne hıçkırıyordu: “Ne yapmamı beklerdiniz?”</p>

    <p class="normal">Rahip cevap verdi: “Bu iğrençliğe izin vermemek için gereken her şeyi. Dediğim gibi, her şeyi. Terk edin onu. Kaçıp gidin bu pis evden.”</p>

    <p class="normal">Jeanne, “Ama param yok Sayın Rahip” dedi. “Zaten cesaretim de kalmadı. Üstelik kanıtım olmadan nasıl giderim? Buna hakkım yok.”</p>

    <p class="normal">Rahip titreyerek ayağa kalktı: “Korkaklıktan söylüyorsunuz bunları hanımefendi. Sizi farklı düşünmüştüm. Siz Tanrı’nın merhametine layık değilsiniz.”</p>

    <p class="normal">Jeanne dizleri üstüne çöktü: “Ah! Size yalvarıyorum terk etmeyin beni, tavsiyelerde bulunun!”</p>

    <p class="normal">Rahip sert bir sesle, “Bay de Fourville’in gözlerini açmasını sağlayın. Bu ilişkiye son vermek ona düşüyor” dedi.</p>

    <p class="normal">Bu korkunç düşünce Jeanne’ı alt üst etti: “Ama onları öldürür Sayın Rahip! Ben de muhbir durumuna düşerim! Ah! Yok olmaz, asla olmaz!”</p>

    <p class="normal">Bunun üzerine rahip öfkeden deliye dönerek karşısındakini lanetler gibi elini kaldırdı: “O halde utanç ve günah içinde yaşamaya devam edin çünkü siz de onlar kadar suçlusunuz. İşbirlikçi eşsiniz siz! Burada yapacak işim kalmadı.”</p>

    <p class="normal">Çekip gitti. O kadar öfkelenmişti ki bütün bedeni titriyordu.</p>

    <p class="normal">Jeanne kendini kaybetmiş bir biçimde, istenilen her şeyi yapmaya hazır, sözler vererek ardından koştu. Ama rahip öfkeden titremeye devam ediyor, neredeyse kendisi boyundaki büyük mavi şemsiyesini çılgın gibi sallayarak hızlı adımlarla yürüyordu.</p>

    <p class="normal">Julien’in çitin kenarında dikilmiş, budama çalışmalarını yönettiğini fark etti. Bunun üzerine Couillardlar’ın çiftliğinden geçmek için sola döndü ve sürekli, “Beni rahat bırakın hanımefendi. Size söyleyecek sözüm kalmadı” diye tekrarlıyordu.</p>

    <p class="normal">Tam yolunun üzerinde, avlunun ortasında evin ve çevre evlerin çocukları dişi köpek Mirza’nın kulübesinin çevresinde toplanmış, meraklı gözlerle bir şeye bakıyorlardı. O kadar konsantre olmuşlardı ki, kimse konuşmuyordu. Tam ortalarında baron, ellerini sırtında kavuşturmuş, aynı merakla olanları izliyordu. Bu haliyle ilkokul öğretmenine benziyordu. Ama uzaktan rahibi görünce, karşılaşmamak, selam vermek ve konuşmak zorunda kalmamak için uzaklaştı.</p>

    <p class="normal">Jeanne yalvararak, “Bana birkaç gün verin Sayın Rahip, sonra tekrar gelin şatoya. Size neler yapabileceğimi, neler planladığımı anlatırım. Birlikte gözden geçiririz” diyordu.</p>

    <p class="normal">Bu sırada çocukların yanına geldiler. Rahip onları bu kadar ilgilendirenin ne olduğunu görmek için yaklaştı. Dişi köpek doğuruyordu. Kulübenin yanında beş küçük yavru annelerinin yanı başında kıpırdanıyor, anneleri de yan yatmış, acılar içinde ama şefkatle yavrularını yalıyordu. Rahip eğildiği anda kasılan hayvancağız gerindi ve altıncı küçük yavru göründü. Bunun üzerine bütün çocuklar sevince boğularak ellerini çırpmaya ve çığlıklar atmaya başladılar: “Bir tane daha, bir tane daha!” diye bağırıyorlardı. Bu onlar için bir oyundu, kirli bir yanı olmayan doğal bir oyun. Doğumu elmaların düşüşünü izler gibi izliyorlardı.</p>

    <p class="normal">Rahip Tolbiac önce şaşkınlıktan donup kaldı, sonra karşı konmaz bir öfkeye kapılarak, büyük şemsiyesini kaldırdı ve bütün gücüyle çocukların kafasına indirmeye başladı. Korkan çocuklar bütün güçleriyle kaçtılar ve rahip aniden ayağa kalkmaya çabalayan köpeğin karşısında kaldı. Ama doğrulmasına izin vermedi ve aklını kaçırmış gibi bütün gücüyle vurmaya başladı. Zincirli olan köpek kaçamıyor, darbelerin altında çırpınıyor, tüyler ürpertici sesler çıkartıyordu. Rahibin şemsiyesi kırıldı. Elleri boş kalınca, köpeğin üzerine çıktı ve kendinden geçmiş bir şekilde tepinmeye, tekmelemeye ezmeye başladı. Köpeğin karnında tepinirken son yavrunun da basınçla fırlamasına neden oldu, ve işini, kör ve sağır hallerine bakmadan daha şimdiden anne memesi arayan yavruların ortasında hâlâ kıpırdamaya çalışan kanlar içindeki bedeni topuk darbeleriyle ezerek tamamladı.</p>

    <p class="normal">Jeanne kaçmıştı ama rahip birden boğazında bir el hissetti. Bir tokatta şapkası uçtu. Öfkeden deliye dönen baron onu çite kadar sürükledi ve yolun ortasına fırlattı.</p>

    <p class="normal">Bay Le Perthuis geri geldiğinde, kızının yavru köpeklerin ortasında diz çökmüş, tek tek eteğinde toplarken ağlamakta olduğunu gördü. “İşte, işte senin kutsal rahibin! Gördün mü şimdi?” diye bağırarak büyük adımlarla yaklaştı.</p>

    <p class="normal">Çiftçiler de gelmişti. Herkes karnı deşilmiş hayvana bakıyordu. Couillard Ana, “Bir insan nasıl bu kadar vahşi olabilir!” dedi.</p>

    <p class="normal">Jeanne yedi yavruyu toplamıştı. Hepsini büyüteceğini söylüyordu.</p>

    <p class="normal">Yavrulara süt vermeye çalıştılar, üçü ertesi gün öldü. Bunun üzerine Simon Baba çevre çiftlikleri dolaşıp emziren başka bir köpek olup olmadığını araştırdı. Bulamadı ama aynı işi yapacağı iddiasıyla bir dişi kedi getirdi. Bunun üzerine yavrulardan üçünü daha öldürdüler ve sonuncuyu kendi ırkından olmayan bir sütanneye teslim ettiler. Anne yavruyu hemen benimsedi ve yan yatıp memesini uzattı.</p>

    <p class="normal">Yavruyu evlatlık alan annenin bitkin düşmesini engellemek için on beş gün sonra köpeği memeden kestiler. Köpeğin biberonla beslenmesini bizzat Jeanne üstlendi. Adını Toto koymuştu. Baron bu adı değiştirerek, “Katliam” olarak vaftiz etti.</p>

    <p class="normal">Rahip bir daha geri dönmedi ama bir sonraki Pazar, kürsüden şatoya beddualar, lanetler ve tehditler savurmayı da ihmal etmedi. Yaraların kızgın demirle dağlanması gerektiğini söylüyor, baronu aforoz ettiğini ilan ediyor, Julien’in aşkıyla ilgili henüz çekinerek üstü kapalı imalarda bulunuyordu. Baron ise bu durumla eğleniyordu. Vikont çok kızmıştı ama korkunç bir skandal patlak vermesi endişesi öfkesini söndürdü.</p>

    <p class="normal">Bundan sonra Rahip her vaaz günü intikam konuşmalarına devam etti; Tanrı’nın saatinin yaklaştığını, bütün düşmanların cezalarını bulacağını söylüyordu.</p>

    <p class="normal">Julien, başpiskoposluğa saygılı ama öfkeli bir mektup yazdı. Rahip Tolbiac görevden alınmakla tehdit edildi. Sustu.</p>

    <p class="normal">Ağır adımlar ama heyecanlı bir edayla yalnız başına çıktığı uzun yürüyüşlerde rastlıyorlardı artık ona. Gilberte ve Julien at gezintileri sırasında bazen ovanın ya da kıyının bir noktasında küçük kara bir leke gibi, bazen girdikleri vadinin dar bir boğazında dua kitabını okurken görüyorlardı onu. Yanından geçmemek için hemen ağaçların arasına dalıyorlardı.</p>

    <p class="normal">İlkbahar gelmiş, aşklarını canlandırmış, her gün kâh orada kâh burada, gezintilerinde savruldukları her kuytu köşede birbirlerinin kollarına atılmaya başlamışlardı.</p>

    <p class="normal">Ağaçların yaprakları hâlâ seyrek ve çimenler ıslak olduğundan, yazın yaptıkları gibi koruluğun derinliklerine gizlenemediklerinden, sonbaharda Vaucottes Tepesi’nin zirvesinde buldukları terk edilmiş bir çoban karavanını kullanmayı alışkanlık haline getirmişlerdi.</p>

    <p class="normal">Karavan beş yüz metre yükseklikteki bir yarın kıyısında, vadinin iniş noktasının başladığı yerde, tekerlekleri üzerinde tek başına dikiliyordu. İçindeyken hazırlıksız yakalanmaları mümkün değildi çünkü bütün ova ayaklarının altındaydı. Kapı koluna bağladıkları atlar, öpüşmekten bıkmalarını bekliyorlardı.</p>

    <p class="normal">Ama bir gün, tam sığınaklarını terk ettiklerinde, Rahip Tolbiac’ın deniz tarafındaki sazlıkların arasında saklanmış olduğunu fark ettiler. “Atları küçük koyakta bıraksak iyi olacak” dedi Julien. “Uzaktan bile yerimizi tespit edebiliyor.” Bundan sonra hayvanları vadinin çalılıklarla kaplı kısmında bırakmayı alışkanlık haline getirdiler.</p>

    <p class="normal">Bir akşam kontla birlikte akşam yemeği yemek için birlikte Vrilette’e dönerken, Étouvent rahibinin şatodan çıktığını gördüler. Geçmelerine izin vermek için çekildi ve göz göze gelmemeye dikkat ederek selam verdi.</p>

    <p class="normal">İçlerini kaplayan endişe kısa bir süre sonra dağıldı.</p>

    <p class="normal">Ama bir öğleden sonra, fazla rüzgârlı bir havada (Mayıs ayının başıydı) Jeanne ateşin yanında oturmuş kitap okurken, birden Kont de Fourville’in yürüyerek yaklaştığını fark etti. O kadar acele ediyordu ki, Jeanne başına kötü bir şey geldiğini düşündü.</p>

    <p class="normal">Karşılamak için heyecanla aşağı indi ve kontu karşısında görünce delirdiğini düşündü. Yalnızca evdeyken giydiği kürklü bir kasket takmış, bir av yeleği giymişti. Yüzü o kadar solgundu ki, kızıl bıyıkları renksiz teninin üzerinde alev gibi parlıyordu. Gözleri yuvalarından fırlamış, dört dönüyor, boş bakıyordu.</p>

    <p class="normal">Kekeledi: “Karım burada, değil mi?” Aklı başından giden Jeanne cevap verdi: “Hayır, bugün onu hiç görmedim.”</p>

    <p class="normal">Bunun üzerine kont bacakları kırılmış gibi olduğu yere çöküverdi. Şapkasını çıkardı ve ne yaptığını bilmeden mendiliyle defalarca alnını sildi. Sonra bir anda yerinden fırlayarak iki elini öne uzatmış, ağzı açık, konuşmaya, korkunç bir şeyler anlatmaya hazır halde genç kadına doğru atıldı ama durdu, sabit bakışlarla baktı ve sayıklar gibi, “Kocanız... Siz de...” dedi ve deniz yönüne doğru koşarak uzaklaştı.</p>

    <p class="normal">Jeanne durdurmak için arkasından koştu, seslendi, yalvardı. “Her şeyi biliyor! Ne yapacak acaba? Ah! Onları bulmasa bari!” diye düşünürken kalbi sıkışıyordu.</p>

    <p class="normal">Konta ulaşmayı başaramadı. Adam onu dinlemiyordu. Hiç tereddüt etmeden, nereye gittiğini bilir gibi hızla ilerliyordu. Hendeği geçti, sazlıkları dev adımlarla aştı ve uçurumun kıyısına ulaştı.</p>

    <p class="normal">Jeanne bayırdaki ağaçların yanında dikilip uzun süre gözleriyle izledi kontu. Gözden yitince iç sıkıntısıyla kıvranarak eve geri döndü.</p>

    <p class="normal">Kont sağa dönmüş ve koşmaya başlamıştı. Çalkantılı deniz dalgalar halinde kıvrımlanıyordu. Kapkara dev bulutlar çılgın bir hızla yaklaşıyor, gelip geçiyor, ardından yenileri geliyor ve her biri kıyıya korkunç bir sağanak bırakıyordu. Rüzgâr ıslık çalıyor, inliyor, otları savuruyor, genç filizleri yere kadar eğiyor, söküp götürüyor, köpükten yumaklara benzeyen büyük deniz kuşları kıyıdan uzaklara sürükleniyordu.</p>

    <p class="normal">Yağmur damlaları birbiri ardına kontun yüzüne çarpıyor, yanaklarını ve bıyıklarını ıslatıyor, akıp dolduğu kulaklarında uğultuya, kalbinde sıkışmaya dönüşüyordu.</p>

    <p class="normal">Karşısında derin boğazıyla Vaucottes Vadisi açılıyordu. Oraya kadar parkın yanındaki boş çoban karavanından başka bir şey görünmüyordu. İki at tekerlekli evin kapı koluna bağlanmıştı. Bu fırtınada neden endişe edeceklerdi?</p>

    <p class="normal">Kont atları fark eder etmez yere yattı. Sonra, çamura bulanmış dev bedeni ve tüylü şapkasıyla tuhaf bir canavar gibi ellerinin ve dizlerinin üzerinde sürünmeye başladı. Tek başına öylece duran karavana kadar tırmandı ve duvarlardaki deliklerden görünme endişesiyle karavanın altına yattı.</p>

    <p class="normal">Atlar onu görünce huysuzlanmıştı. Elinde açık tuttuğu bıçağıyla hiç ses çıkarmadan atların kayışlarını kesti. İlk sert rüzgârda atlar ahşap yapının eğimli çatısından kayan dolu tanelerinden rahatsız olarak kaçıp gittiler. Rüzgâr karavanı tekerlekleri üzerinde sallıyordu.</p>

    <p class="normal">Bunun üzerine kont dizlerinin üzerine doğruldu, gözünü kapının alt boşluğuna dayadı ve içeri baktı.</p>

    <p class="normal">Bir daha kımıldamadı. Bir şey bekliyor gibi görünüyordu. Oldukça uzun bir zaman geçti, sonra birden ayağa kalktı. Tepeden tırnağa çamura bulanmıştı. Deli kuvvetiyle karavanın dış sürgüsünü sürdü ve kapı kolunu yakalayarak küçücük yapıyı parçalara ayırmak istermişçesine sallamaya başladı. Sonra birden durdu. O dev bedeniyle iki büklüm olup, saldıracak bir boğa gibi nefes nefese geri çekildi ve bütün gücüyle yüklenerek karavanı içindekilerle birlikte dik rampaya doğru sürükledi.</p>

    <p class="normal">İçeridekiler kapı koluna yapışmış, başlarına ne geldiğini anlamadan çığlık çığlığa bağırıyorlardı.</p>

    <p class="normal">Uçurumun kıyısına geldiğinde kont hafifleyen evi yamaçtan aşağı yuvarlanmaya bıraktı.</p>

    <p class="normal">Karavan deli gibi sürükleniyor, gitgide hız kazanıyor, bir hayvan gibi sıçrıyor, tökezliyor, yoluna devam ediyordu.</p>

    <p class="normal">Mağaralardan birine sığınmış bir dilenci başının üzerinden hızla geçişini gördü, ahşap kutunun içinden yükselen korkunç çığlıkları duydu.</p>

    <p class="normal">Aldığı bir darbede tekerleklerinden biri kopan karavan yan devrildi ve çamurun içinde, dağın zirvesinden yuvarlanan temellerinden sökülmüş bir ev gibi sürüklenmeye başladı. Vadinin sonuna geldiğinde, bir eğri çizerek uçurumdan aşağı yuvarlandı ve zemine düşüp yumurta gibi parçalandı.</p>

    <p class="normal">Taş zeminin üzerine düşüp parçalanır parçalanmaz, ihtiyar dilenci küçük adımlarla güçlükle aşağı indi. Köylülere özgü bir çekingenlikle ortadan ikiye ayrılmış karavana yaklaşmaya cesaret edemiyordu. Kazayı haber vermek için en yakın çiftliğe kadar gitti.</p>

    <p class="normal">Koşup geldiler, karavan parçalarını kaldırdılar. İki ceset buldular. Ezilmiş, parçalanmış, kanlar içinde kalmış cesetlerdi bunlar. Adamın alnı açılmış ve bütün yüzü ezilmişti. Kadının çenesi bir darbeyle yerinden çıkmış öylece aşağı sarkıyordu ve kırılan kollarıyla bacakları etin içinde kemik yokmuş gibi gevşek duruyordu.</p>

    <p class="normal">Yine de kim oldukları anlaşıldı. Bu felaketin nedenleri üzerine uzun uzun kafa yoruldu.</p>

    <p class="normal">“Bu kulübede ne arıyorlardı acaba?” diye sordu bir kadın. Bunun üzerine zavallı ihtiyar doludan korunmak için buraya sığınmış olabileceklerini, çılgın rüzgârın kulübeyi yerinden sürüklemiş olabileceğini söyledi. Kendisinin de kulübeye sığınmak için oraya seyirttiğini, kapı koluna bağlı atları görünce kulübenin dolu olduğunu anladığını anlattı.</p>

    <p class="normal">Sonra memnun bir edayla ekledi: “Onlar olmasa, beni bulacaktınız” dedi. “Daha iyi olmaz mıydı?” diye bir ses yükseldi. Bunun üzerine ihtiyar korkunç bir öfkeye kapıldı: “Neden daha iyi olacakmış? Ben fakir, onlar zengin olduğu için, değil mi? Bir de şu hallerine bakın....” Her yerinden sular süzülen yırtık pırtık giysilerinin içinde titreyerek, karmakarışık sakalı ve alnına kadar çektiği şapkasından fırlayan uzun saçlarıyla öylece dikilmiş eğri bastonunun ucuyla iki cesedi gösteriyordu: “İşte bunun karşısında hepimiz eşitiz.”</p>

    <p class="normal">Başka köylüler de gelmiş göz ucuyla, endişeli bakışlarla, sessiz, ürkmüş, bencil ve ödlek bakıyorlardı cesetlere. Sonunda ne yapacaklarını tartışmaya başladılar. Karşılığını alacakları umuduyla cesetleri şatolara götürmeye karar verdiler. İki araba hazırlandı. Ama başka bir sorun ortaya çıktı. Bazıları arabanın içine saman doldurmak istiyor, bazıları da örtüler sermenin daha doğru olacağını ileri sürüyordu.</p>

    <p class="normal">Daha önce de konuşan bir kadın bağırdı: “İyi ama örtüler kan içinde kalacak, çamaşır suyuyla yıkamak gerekecek.”</p>

    <p class="normal">Bunun üzerine şen yüzlü şişman bir çiftçi kadın, “Parasını öderler o zaman. Ne kadar uğraşırsak onlara o kadar pahalıya patlar” dedi. Karar kesinleşmişti.</p>

    <p class="normal">Yaysız yüksek tekerleklerin üzerindeki iki araba biri sağa biri sola olmak üzere dört nala yola çıktı. Her çukurda ayrılan ve bir daha asla buluşamayacak olan bu insan kalıntıları sarsılıyor ve yerinden sıçrıyordu.</p>

    <p class="normal">Kont karavanın yamaçtan aşağı sürüklendiğini gördüğü andan itibaren yağmurun ve dolunun altında bütün gücüyle koşarak kaçmıştı. Saatlerce öylece koşmuş, yolları aşmış, bayırlardan inmiş, hendeklerden sıçramış, gün batarken nasıl olduğunu bilmeden evine dönmüştü.</p>

    <p class="normal">Korku içindeki hizmetçiler onu bekliyordu ve iki atın sürücüleri olmadan geri döndüğünü, Julien’inkinin arkadan geldiğini bildirdiler.</p>

    <p class="normal">Bunun üzerine Bay de Fourville olduğu yerde sallandı, kesik kesik konuşarak, “Bu korkunç havada başlarına bir kaza gelmiş olmalı. Herkes aramaya çıksın!” dedi.</p>

    <p class="normal">Kendisi de tek başına çıktı ama gözden uzaklaşır uzaklaşmaz bir kovuğa saklandı ve cesedin ya da can çekişen, belki de bir daha asla düzelemeyecek kadar ciddi sakatlanan, yabanıl bir tutkuyla sevdiği bedenin getirilmesini beklemeye başladı.</p>

    <p class="normal">Kısa bir süre sonra önünden tuhaf bir yükle bir at arabası geçti.</p>

    <p class="normal">Araba şatonun önünde duraksadı ve içeri girdi. Oydu, evet, bu o olmalıydı. Korkunç bir iç boğuntusu, neler olduğunu öğrenme dehşeti, gerçekle yüzleşme korkusu kontu olduğu yere mıhladı. Kımıldayamıyor, tavşan gibi titriyor, en ufak bir gürültüde yerinden sıçrıyordu.</p>

    <p class="normal">Bir, belki de iki saat bekledi. Araba geri çıkmıyordu. Birden odasına girmeye ve karısının can çekişmesine seyirci kalmaya zorlanacağından endişelenerek tekrar ormanın derinliklerine kaçtı. Aniden karısının yardımına ihtiyaç duyabileceğini, kimsenin teselli etmeyi başaramamış olabileceğini düşündü ve kendini bilmez halde koşarak geri döndü.</p>

    <p class="normal">Eve girerken bahçıvanla karşılaştı ve sordu: “Ne durumda?” Adam cevap vermeye cesaret edemiyordu. Bunun üzerine Bay de Fourville neredeyse gürleyerek, “Öldü mü?” diye sordu. Adam kekeledi: “Evet, Sayın Kont.”</p>

    <p class="normal">Kont sonsuz bir rahatlama hissetti. O ana kadar tir tir titreyen bedenine ani bir dinginlik doldu. Geniş giriş basamaklarını kararlı adımlarla tırmandı.</p>

    <p class="normal">Öteki araba da Peuples’e ulaşmıştı. Arabayı uzaktan seçen Jeanne örtüyü görmüş, cesedin üzerinde yatmakta olduğunu tahmin etmiş ve her şeyi anlamıştı. O kadar heyecanlandı ki bilincini yitirip olduğu yere yığıldı kaldı.</p>

    <p class="normal">Kendine geldiğinde, babası başını desteklemiş, şakaklarını sirkeyle ovuyordu. Tereddüt içinde sordu: “Biliyor musun?..” Jeanne mırıldandı: “Evet baba.” Kalkmak istediyse de, çektiği acıyla doğrulmayı başaramadı.</p>

    <p class="normal">Aynı akşam ölü bir kız bebek dünyaya getirdi.</p>

    <p class="normal">Julien’in cenazesinde gözü hiçbir şey görmedi. Olan biteni anlamadı. Yalnızca bir ya da iki gün sonra Lison Teyze’nin geri gelmiş olduğunu fark etti. Ateşler içinde gördüğü kâbuslar yakasını bırakmıyordu. Büyük bir takıntıyla yaşlı kızın Peuples’den ne zaman, ne ara, nasıl gittiğini hatırlamaya çalışıyordu. Aklının başında olduğu zamanlarda bile hatırlamayı başaramıyor, yalnızca Annecik’in ölümünden sonra onu hiç görmediğinden emin olabiliyordu.</p>
  </div>

  <div class="calibre1" id="calibre_pb_22"></div>
</body>
</html>
