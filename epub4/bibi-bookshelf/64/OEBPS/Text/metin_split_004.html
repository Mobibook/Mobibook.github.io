<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_3">3</h1>

    <p class="normal">Ertesi pazar barones ve Jeanne rahibe karşı hissettikleri hoş bir saygı duygusuyla Pazar ayinine gittiler.</p>

    <p class="normal">Ayinden sonra rahibi Perşembe günü öğle yemeğine davet etmek için kürsünün yanında beklemeye başladılar. Rahip ayin eşyaları odasından büyük bir samimiyetle koluna girdiği son derece zarif bir delikanlıyla çıktı. İki kadını görür görmez bu sürprize şaşırdığını belirten bir hareket yaparak bağırdı: “Ne güzel tesadüf! Sayın Barones ve Matmazel Jeanne, size komşum Bay Vikont de Lamare’ı tanıtmama izin verin.”</p>

    <p class="normal">Vikont bu iki kadınla tanışmak için uzun süredir beklediğini belirterek selam verdi ve iyi yetişmiş, görmüş geçirmiş bir erkeğin rahatlığıyla sohbet etmeye koyuldu. Kadınların hayallerini süsleyen ama hiçbir erkeğin hoşlanmadığı o sevimli yüz ifadelerinden birine sahipti. Siyah, dalgalı saçları güneşten kararmış, pürüzsüz alnına dökülüyordu. Takma gibi görünecek kadar uzun, düzgün kirpikleri beyazı biraz mavimsi görünen koyu renkli gözlerini daha da derin ve şefkatli kılıyordu.</p>

    <p class="normal">Gür ve uzun kaşları bakışlarına yüksek seviyeden bir kadını bile alt üst edecek bir anlam katıyor ve sokaklarda dolaşan kadınların dönüp bakmalarına neden oluyordu.</p>

    <p class="normal">Baygın bakan gözlerin çekiciliği düşüncelerinin derinliğine inandırıyor ve en basit sözüne büyük ağırlık kazandırıyordu.</p>

    <p class="normal">Gür, parlak ve sivri sakalı, biraz fazla güçlü görünümlü çenesini saklıyordu.</p>

    <p class="normal">Karşılıklı iltifatlardan sonra ayrıldılar.</p>

    <p class="normal">Bay de Lamare iki gün sonra şatoya ilk ziyaretini yaptı.</p>

    <p class="normal">Salon pencerelerinin karşısındaki büyük çınarın altına daha o sabah yerleştirilmiş rustik bir bankı denedikleri sırada çıkageldi. Baron ıhlamur ağacına karşı çıkıyordu. Vikonta fikri sorulduğunda, baronesle aynı görüşte olduğu öğrenildi.</p>

    <p class="normal">Daha sonra vikont “pitoresk” olarak tanımladığı kendi ülkesinden, kendisine neşe veren “kırlara” tek başına yaptığı gezintilerden söz etti. Zaman zaman gözleri rastlantıymış gibi Jeanne’ınkilerle çakışıyordu. Genç kız bu ani, çabucak kaçırılan bakışta ruhunu okşayan bir hayranlık seziyor, içinde sempati duygusunun uyanışını hissediyordu.</p>

    <p class="normal">Bir önceki yıl vefat eden baba de Lamare, Annecik’in genç kızken tanıdığı Bay des Cultaux’nun bir dostuydu. Bu tanışıklığın ortaya çıkması arkadaşlıklar, tarihler, akrabalıklar üzerine bitmek bilmeyen bir konuşmayı da beraberinde getirdi. Barones bütün gücüyle hafızasını yokluyor, başka ailelerin akrabalarını hatırlamaya çalışıyor, soy ağaçlarının karmaşık labirentinde asla kaybolmadan dolaşabiliyordu.</p>

    <p class="normal">“Söyler misiniz vikont, Saunoy de Varfleur’lerden söz edildiğini işittiniz mi hiç? Gontran’ın büyük oğlu, bir Coursil-Courville olan Matmazel Coursil’le evlenmişti ve kuzenlerimden biri olan ikinci çocukları, Matmazel de la Roche-Aubert Crisange’larla birleşmişti. Bay de Crisange babamın çok iyi bir dostuydu ve sizinkini de tanıyor olmalı.”</p>

    <p class="normal">“Evet Madam. Oğlu iflas edince ülkeden göç etmek zorunda kalan Bay de Crisange’ı söylemiyor musunuz?”</p>

    <p class="normal">“Ta kendisi. Kocası Kont Éretry’nin ölümünün ardından halamla evlenmek istemişti ama halam tütün kullandığı için istemedi onu. Les Viloise’lara ne olduğunu biliyor musunuz? 1813’de iflas edip Touraine’den ayrıldılar ve Auvergne’e yerleştiler, sonra hiç haber almadım.”</p>

    <p class="normal">“Duyduğum kadarıyla yaşlı marki attan düşerek ölmüş ve ardında biri bir İngilizle diğeri Basollü bir adamla evli iki kız bırakmış, ikincinin kocasının zengin bir tüccar olduğu söyleniyormuş.”</p>

    <p class="normal">Çocukluğunda yaşlı akrabaların konuşmalarından öğrenip kaydettiği adlar tek tek geri geliyordu. Birbirinin dengi aileler arasında yapılan evlilikler büyük kamusal olaylar olarak hafızalara kaydedilirdi. Hayatlarında hiç görmedikleri insanlardan çok iyi tanıyorlarmış gibi söz ediyorlardı. Bu insanlar da kendi köşelerinde onlardan böyle söz ederdi. Bu kadar uzaktan fazlasıyla samimiydiler, yalnızca aynı kasta ait olmaları, birbirine denk bir asil kana sahip bulunmalarıyla bile birer arkadaş, birer akrabaydılar sanki.</p>

    <p class="normal">Baron yabani yapısı ve yüksek tabakanın inançları ve önyargılarına prim vermemeyi öğrendiği eğitimi sayesinde yakın çevredeki aileleri bile tanımazdı. Vikonta onlar hakkında sorular sordu.</p>

    <p class="normal">Bay de Lamare anlattı: “Şey! Bu bölgede pek asil insan yoktur.” Ses tonu çevrede pek tavşan yok der gibiydi. Sonra ayrıntılara girdi. Yakın çevrede yalnızca üç aile vardı: Marki de Coutelier, Normandiya aristokrasisinin başı gibiydi. Vikont Briseville ve eşi son derece asildi ama kendi köşelerinde kalmayı tercih ediyorlardı. Son olarak da, karısını üzüntülere boğan tuhaf kişiliğiyle Kont de Fourville vardı. Bir kayalığın üzerine inşa ettirdiği Vrilette Şatosu’nda avcılar gibi yaşıyordu.</p>

    <p class="normal">Bunların görüştüğü bazı kişiler yakınlarda araziler satın almışlardı. Ama vikont onları tanımıyordu.</p>

    <p class="normal">İzin istedi. Jeanne’a son bir bakış attı, daha içten ve daha tatlı, özel bir veda gönderir gibiydi.</p>

    <p class="normal">Barones delikanlıyı sevimli, iyi yetişmiş buldu. Babacık da, “Evet, iyi yetişmiş bir delikanlı olduğuna şüphe yok” diye cevap verdi.</p>

    <p class="normal">Vikontu ertesi hafta akşam yemeğine davet ettiler. Sonrasında düzenli olarak ziyaretlerine gelmeye başladı.</p>

    <p class="normal">Sıklıkla akşam üzeri dört civarında geliyor, Annecik’e “yolunda” eşlik ediyor ve “egzersiz”ini yaparken koluna girmeyi ihmal etmiyordu. Jeanne, Rosalie dışarı çıkmadığı zamanlarda baronesi diğer kolundan destekliyor ve üçü dümdüz uzanan yürüyüş yolunda bir ileri bir geri ağır adımlarla gidip geliyorlardı. Vikont genç kızla özel olarak konuşmuyordu. Ama siyah kadifeye benzeyen gözleri Jeanne’ın mavi akik gözleriyle sık sık karşılaşıyordu.</p>

    <p class="normal">Birçok kez baronla birlikte Yport’a indiler.</p>

    <p class="normal">Bir akşam plajda dolaşırlarken, Lastique Baba yanlarına yaklaştı ve yokluğu burnunun kaybolmasından daha şaşırtıcı olacak piposunu ağzından düşürmemeye özen göstererek, “Rüzgâr çok uygun. İsterseniz yarın Étretat’a kadar uzanıp, zahmetsizce geri dönebiliriz Sayın Baron” dedi.</p>

    <p class="normal">Jeanne el çırpmaya başladı: “Ah! Baba, gidemez miyiz?”</p>

    <p class="normal">Baron, Bay de Lamare’a döndü: “Var mısınız vikont? Öğle yemeğinde orada oluruz.”</p>

    <p class="normal">Az sonra karar verilmişti.</p>

    <p class="normal">Jeanne şafakla birlikte ayağa fırladı. Babasının giyinmesini bekledi ve çiylerin üzerinden önce çayırlığı sonra kuş seslerinin inlediği koruluğu geçtiler. Vikontla Lastique Baba birer bucurgatın üzerine oturmuşlardı.</p>

    <p class="normal">İki denizci açılmalarına yardım etti. Adamlar omuzlarını teknenin gövdesine dayayıp bütün güçleriyle ittiler. Çakıl taşlarıyla kaplı yamaçta güçlükle ilerliyorlardı. Lastique Baba yağlı ahşap merdaneleri omurganın altına kaydırıyor, sonra geri dönüp herkesin aynı anda yüklenmesini ayarlamak için değişmeyen bir ses tonuyla durmak bilmeden “Hey hop!” diye bağırıyordu.</p>

    <p class="normal">Ama eğimin en dik kısmına gelindiğinde tekne birden ellerinden kurtuldu ve yuvarlak çakıl taşları üzerinde büyük bir kumaş yırtılma sesiyle yuvarlandı. Küçük dalgaların çıkardığı köpüğe ulaştığında ise aniden durdu. Herkes yerini alınca, son olarak iki tayfa da binip kürek çekmeye başladı.</p>

    <p class="normal">Açıklardan hafif ama kesintisiz bir esinti geliyor, su yüzeyinin kırışmasına neden oluyordu. Açılan yelken biraz şişti ve tekne hafif denize doğru yatıp sessizce ilerlemeye koyuldu.</p>

    <p class="normal">Kıyıdan uzaklaştılar. Ufka doğru gökyüzü okyanusla birleşiyordu. Kara tarafında, dimdik yükselen falez eteklerinde büyük bir gölge yaratıyor, çalılıklarla kaplı yamaçlar yer yer güneşle parıldıyordu. Ötelerde, daha arkada, Fécamp’ın beyaz yansımasında kahverengi lekeler göze çarpıyor, daha önde, korkunç büyüklükte, yuvarlak bir kayalık gün ışığında hortumunu dalgalara daldırmış dev bir fil gibi görünüyordu. Burası küçük Étrenat Limanı’ydı.</p>

    <p class="normal">Jeanne teknenin sallantısından biraz başı dönmüş, bir eliyle bordaya yapışmış, uzaklara bakıyordu. O sırada dünyada yalnızca üç şeyin gerçekten güzel olduğunu düşünüyordu: Işık, uzay ve su.</p>

    <p class="normal">Kimsenin sesi çıkmıyordu. Dümen yekesini tutan Lastique Baba ara sıra oturduğu bankın altına sakladığı şişeden bir yudum içki çekiyor ve ayrılmaz bir parçası gibi görünen kısa piposu aralıksız tütüyordu. Hem piposundan hem de dudağının bir kenarından ince mavi bir duman yükseliyordu. Denizcinin abanozdan daha koyu hazneyi ne ara doldurduğu ne ara yaktığı anlaşılamıyordu. Bazen eline alıyor ve dudaklarını uzatıp, dumanın çıktığı taraftan denize uzun kahverengi bir tükürük fırlatıyordu.</p>

    <p class="normal">Yelkenin kumandası, önde oturan barondaydı. Jeanne ve vikont yan yana oturmuşlardı. Her ikisi de biraz tedirgindi. Bilmedikleri bir güç, bir şey tarafından uyarılıyormuş gibi aynı anda kaldırdıkları gözlerinin karşılaşmasını sağlıyordu. Pek çirkin sayılmayacak bir erkek ve güzel bir genç kız arasında birdenbire ortaya çıkan ve farkında olmadan içe işleyen belli belirsiz sıcaklık onların arasında da belirmişti. Belki de sürekli birbirlerini düşündüklerinden, birlikteyken kendilerini daha mutlu hissediyorlardı.</p>

    <p class="normal">Güneş, altında uzanan uçsuz bucaksız denizi hep daha yukarıdan izlemek ister gibi durmaksızın yükseliyordu. Sonunda süs meraklısı kadınlar gibi ışınlarını örten hafif bir pusun ardına saklandı. Bu fazlasıyla alçak, altın yaldızlı sis bulutu hiçbir şeyi tam olarak gizlemiyor, uzakları daha hoş bir görünüme büründürüyordu. Gezegen alevlerle bezenmiş, bu parlak bulutu eritiyordu. Güneş gücünün doruğuna ulaştığında pus bir anda buharlaşıp yok oldu. Ayna gibi pürüzsüz hale gelen deniz ışığı yansıtmaya başladı.</p>

    <p class="normal">İyiden iyiye heyecanlanan Jeanne mırıldandı: “Ne kadar da güzel!” Vikont cevap verdi: “Evet, çok güzel!” Sabah vaktinin dingin aydınlığı kalplerinde yankılanıyordu.</p>

    <p class="normal">Birdenbire Étretat’ın denizin üzerinde yürüyen iki bacağa benzeyen, gemilerin altından geçebileceği bir kemer gibi yüksek falezlerini gördüler. Öndekinin üzerinde bembeyaz, sivri bir kaya kütlesi yükseliyordu.</p>

    <p class="normal">Kıyıya yanaştılar. Önden inen baron halatı yakalayıp tekneyi kıyıda tutarken, vikont ayakları ıslanmadan karaya inebilmesi için Jeanne’ı kollarına aldı. Sonra çakıl taşlı kıyıyı, bu hızlı yakınlaşmanın heyecanı içinde yan yana tırmandılar. Birden Lastique Baba’nın barona, “Bence güzel bir çift olacaklar” dediğini işittiler.</p>

    <p class="normal">Plajın yakınındaki küçük bir handa yedikleri öğle yemeği keyifli geçti. Seslerini ve düşüncelerini bastıran okyanus gürültüsü soluklarını kesmişti. Masaya oturduklarında ise çeneleri düşmüş, tatile giren öğrenciler gibi gevezelikleri tutmuştu.</p>

    <p class="normal">En basit olaylar sonsuz bir neşe veriyordu onlara.</p>

    <p class="normal">Masaya oturan Lastique Baba hâlâ tütmekte olan piposunu özenle beresinin içine saklayınca herkes gülmeye koyuldu. Şüphesiz burnunun kırmızılığının çekiciliğine kapılan bir sinek dönüp dolaşıp sürekli üzerine konuyordu. Lastique Baba sineği yakalamak ister gibi yavaş bir el hareketi yapıyor, kovalanan sinek daha önce pek çok kardeşinin lekelediği muslin perdenin üzerine konup, gemicinin ışıl ışıl yanan burnunu kollar gibi görünüyordu, zira az sonra tekrar uçuşa geçiyordu.</p>

    <p class="normal">Sineğin her yolculuğunda bir kahkaha tufanı kopuyordu. Bu biçimde dalga geçilmekten sıkılan ihtiyar adam homurdandı: “Fazla ısrarcı!” Jeanne ve vikont iki büklüm olmuş, çığlığı basmamak için ağızlarına kapadıkları peçeteyle boğulmak üzere, gülmekten ağlayacak hale gelmişlerdi.</p>

    <p class="normal">Kahvelerini içerken, “Biraz dolaşsaydık” dedi Jeanne. Vikont ayağa kalktı ama baron teknede tembellik etmeyi tercih ediyordu. “Siz gidin çocuklar, beni bir saat sonra buradan alırsınız” dedi.</p>

    <p class="normal">Birkaç kulübenin kıyısından geçen dümdüz yoldan ilerlediler. Daha çok büyük bir çiftliğe benzeyen küçük bir şatoyu geçtikten sonra, önlerinde bir vadinin uzandığını fark ettiler.</p>

    <p class="normal">Denizin çalkantısı başlarını döndürmüş, dengelerini bozmuş, temiz hava karınlarını acıktırmış, ardından yedikleri öğle yemeği sersemlemelerine neden olmuş, kahkahalarsa sinirlerini germişti. Şimdi ise kırlarda koşma isteğiyle biraz çılgın hissediyorlardı kendilerini. Jeanne bu yeni ve fazla hızlı gelişen duygulanımlarla kulaklarının uğuldadığını hissediyordu.</p>

    <p class="normal">Üzerlerinde kavurucu bir güneş vardı. Yolun iki tarafında olgunlaşan ekinler boyunlarını bükmüş, sıcağın altında iki büklüm olmuştu. Dört bir yanda çok sayıda çekirge, yeni bitmiş otlar, buğdaylar, çavdarlar, deniz kıyısındaki sazlıklar arasında tiz, kulak tırmalayan çığlıklarla atlayıp zıplayıp duruyordu.</p>

    <p class="normal">Ayna gibi, lekesiz mavilikteki gökyüzüne başka bir ses yükselmiyordu. Güneşe yaklaştıkça görüntü de sararıyor, birden kora dönen metaller gibi kıpkırmızı kesiliyordu.</p>

    <p class="normal">Biraz daha ileride, sağ tarafta küçük bir koruluk görüp, oraya yöneldiler.</p>

    <p class="normal">Bayıra gizlenmiş dar bir yol güneşin sızamadığı dev ağaçların altından ilerliyordu. İçeri girdiklerinde nemli bir serinlikle karşılaştılar. Bu nem tenlerini ürperterek, akciğerlerine kadar ulaştı. Işık ve taze havadan yoksun bu bölgede otlar yok olmuştu ama yosunlar toprağı gizliyordu.</p>

    <p class="normal">İlerlediler: “Bak şurada biraz oturabiliriz” dedi Jeanne. Ölen iki ihtiyar ağacın bıraktığı boşluktan bir parça ışık süzülüp toprağı ısıtıyordu. Bu kısımda otlar, karahindibalar ve sarmaşıklar bitmişti. Pus kadar ince dokulu, fişek gibi küçük beyaz çiçekler açmıştı. Kelebekler, bal arıları, eşek arıları, sinek iskeletlerine benzeyen küçücük tatarcıklar, binlerce uçuşan böcek, rengârenk, benekli binlerce yaratık koca yaprakların soğuk gölgeleri arasında kazdıkları ışıklı ve sıcak çukurlarda yaşıyorlardı.</p>

    <p class="normal">Başlarını gölgeye alıp, ayaklarını sıcağa uzatıp oturdular. Bir güneş ışınının ortaya çıkardığı bu küçücük, kıpır kıpır hayatı izliyorlardı. İyice heyecanlanan Jeanne sürekli, “İnsan kendini ne kadar iyi hissediyor! Kırlar ne kadar güzel! Çiçeklerin arasında gizlenebilecek bir sinek ya da kelebek olmak istediğim anlar oluyor” diye tekrarlıyordu.</p>

    <p class="normal">Birbirlerine sırlarını açar gibi alçak bir ses tonuyla ve bütün içtenlikleriyle kendilerinden, alışkanlıklarından, zevklerinden konuşmaya koyuldular. Delikanlı şimdiden hayattan zevk almamaya başladığını, amaçsızca yaşamaktan bıktığını, hep aynı şeylerin yaşandığını söylüyordu. İnsan bu hayatta, gerçek olan, içten olan hiçbir şeyle karşılaşmıyordu.</p>

    <p class="normal">Dünya! Genç kız dünyayı tanımak isterdi tabii ama köy hayatını tercih edeceğine baştan ikna olmuştu.</p>

    <p class="normal">Kalpleri birbirine yakınlaştıkça birbirlerini daha bir üzerine basarak “Mösyö” ve “Matmazel” diye çağırır olmuşlardı. Bakışları birbirine katışıyor, gülümsüyordu. Aralarında yepyeni bir sıcaklığın, daha köklü bir duygunun geliştiğini, daha önce hiç umursamadıkları binlerce şey hakkında endişelenmeye başladıklarını hissediyorlardı.</p>

    <p class="normal">Geri döndüler ama baron falezin doruk noktasına yakın bir mağara olan Chambre-aux-Demoiselles’e kadar yürüyüşe çıkmıştı. Handa onu beklemeye başladılar.</p>

    <p class="normal">Baron kıyıda yaptığı uzun yürüyüşün ardından saat beş civarında ortaya çıktı.</p>

    <p class="normal">Tekneye bindiler. Rüzgârı arkalarına almış, en ufak bir sarsıntıya maruz kalmadan, ilerlediklerini bile fark etmeden yol alıyorlardı. Esinti ağır ve nemli soluklarla gelip yelkeni bir an için dolduruyor, sonra halat boyunca ölgün bırakıveriyordu. Deniz belli belirsiz kıpırdanıyordu. Kavuruculuğunu yitiren güneş değirmi yolunu izleyerek ağır ağır batmaya hazırlanıyordu.</p>

    <p class="normal">Denizin ağır hareketleri bir kez daha susmalarına neden oldu.</p>

    <p class="normal">Sonunda Jeanne, “Bir seyahate çıkmayı ne çok isterdim!” dedi.</p>

    <p class="normal">Vikont cevap verdi: “Evet ama tek başına seyahat etmek insanı hüzünlendiriyor. İzlenimleri paylaşabilmek için en az iki kişi olmak şart.”</p>

    <p class="normal">Genç kız düşündü: “Doğru... Yine de tek başıma gezintiye çıkmak hoşuma gidiyor... İnsan tek başına hayaller kurarken kendini çok iyi hissediyor...”</p>

    <p class="normal">Delikanlı uzun uzun süzdü onu: “İki kişilik hayaller de kurulabilir.”</p>

    <p class="normal">Kız gözlerini yere indirdi. Bu bir ima mıydı? Belki. Daha da öteleri görmek ister gibi dikkatle baktı ufka. Sonra alçak bir sesle, “İtalya’ya, Yunanistan’a gitmek isterdim!” dedi. “Ah! Evet, Yunanistan’a... Korsika’ya da! Oralar çok yabanıl, bir o kadar da güzel olmalı!”</p>

    <p class="normal">Delikanlı köşkleri ve gölleri nedeniyle İsviçre’yi tercih ediyordu.</p>

    <p class="normal">Kız, “Hayır” dedi. “Ben Korsika gibi yepyeni ya da Yunanistan gibi çok eski ve anılarla dolu ülkeleri tercih ederim. Çocukluğumuzda tarihlerini öğrendiğimiz bu halkların izlerini takip etmek, o büyük olayların geçtiği yerleri görmek çok keyifli olmalı.”</p>

    <p class="normal">Bu konuda daha az heyecanlı olan vikont, “Beni İngiltere daha çok çekiyor, son derece eğitici bir bölge” dedi.</p>

    <p class="normal">Sonra her ülkenin güzel yanlarını tartışarak hayallerinde kutuplardan ekvatora bütün dünyayı taradılar. Hayali manzaralar ve Çinliler, Japonlar gibi halkların gerçekdışı gibi görünen geleneklerini düşündükçe heyecana kapılıyorlardı. Sonunda dünyanın en güzel ülkesinin, yazları serin, kışları ılık olan iklimi, zengin kırlık alanları, yeşil ormanları, büyük ama dingin nehirleri ve Atina’nın parlak çağlarından beri başka hiçbir yerde görülmeyen güzel sanatlar aşkıyla Fransa olduğu sonucunda birleştiler.</p>

    <p class="normal">Sonra sustular.</p>

    <p class="normal">Daha da alçalan güneş kana bulanmış gibiydi. Okyanus sınırından kayığın dümen suyuna denizin üzerinde göz kamaştırıcı bir yol gibi yansıyordu güneş.</p>

    <p class="normal">Rüzgârın son solukları da yok oldu. Bütün kıpırtılar düzleşti. Hareketsiz kalan yelken bezi kıpkırmızıydı. Sonsuz bir dinginlik kaplamıştı çevreyi, rastladığı her şeyi sessizliğe boğuyordu. Gökyüzünün altında ışıl ışıl karnını kabartmış, korkunç nişanlısını bekliyor, ateşten sevgili ise ağır ağır ona doğru iniyordu. Sarılma isteğiyle pembeleşirken batmakta acele ediyordu. Sonunda kavuştular. Deniz yavaş yavaş yuttu âşığını.</p>

    <p class="normal">Sonra ufuktan bir serinlik geldi. Batan yıldız dünyaya huzur dolu bir iç çekiş sunmuş gibi, suyun üzeri bir ürpertiyle kıpırdandı.</p>

    <p class="normal">Gün batımı kısa sürdü. Gece gök cisimlerinin ışıltılarıyla deliniyordu. Lastique Baba küreklere asıldı. Denizin ışınır olduğunu fark ettiler. Jeanne ve vikont yan yana oturmuş teknenin ardında bıraktığı hareketli ışıkları seyrediyorlardı. Hayranlıkla çevrelerine bakıyor, mutluluk içinde yaşadıkları akşamı içlerine çekerek neredeyse hiçbir şey düşünmüyorlardı. Jeanne elini oturduğu sıranın üzerine koymuştu ve yanındakinin parmağı rastlantı gibi değivermişti tenine. Genç kız bu kadar hafif bir dokunuşla şaşkın, mutlu, öylece hareketsiz kaldı.</p>

    <p class="normal">Akşam eve, odasına döndüğünde, kendini garip bir heyecan içinde buldu. O kadar duygusallaşmıştı ki her şeye ağlamak istiyordu. Duvardaki saate bakıyor, üzerindeki arının kalbi gibi attığını, kalbinin dostu olduğunu düşünüyordu. Bütün hayatına tanık olacak, hazlarına ve acılarına canlı, düzenli bir “tik-tak”la eşlik edecekti. Yaldızlı kanatları üzerine bir öpücük kondurmak için bir an durdurdu arıyı. O sırada herhangi bir şeyi öpebilirdi. Eski bir bebeğini çekmecelerden birinin derinliklerine sakladığını hatırladı. Bebeğini aradı, bir zamanlar taptığı arkadaşlarından birini bulunca tekrar neşelendi, oyuncağını göğsüne bastırarak, boyalı yanaklarını ve donuk sarı saçlarını ateşli öpücüklere boğdu.</p>

    <p class="normal">Bebeği kollarında tutmaya devam ederek, hayallere daldı.</p>

    <p class="normal">İyi kalpli bir Tanrı’nın yoluna çıkardığı, binlerce gizli sesin vaat ettiği eş O olabilir miydi? Onun için yaratılan, varlığını adayacağı kişi o muydu? Şefkatle birleşeceği, ayrılmamacasına katışacağı, AŞK’ı yaratacağı kaderinde yazılı insan o muydu?</p>

    <p class="normal">Tutku olduğunu sandığı, bütün varlığını harekete geçiren, çılgınca sevinmesine, kalbinin alt üst olmasına neden olan bu duyguları daha önce yaşamamıştı. Yine de onu sevmeye başladığını sanıyordu, çünkü bazen onu düşündüğünde kendini kaybedecek gibi oluyordu ve sürekli de onu düşünüyordu. Yanında olduğunda kalbi deli gibi çarpmaya başlıyordu. Bakışlarıyla karşılaştığında önce kızarıyor, sonra rengi atıyordu. Sesini duyduğunda ürperiyordu.</p>

    <p class="normal">O gece pek iyi uyuyamadı.</p>

    <p class="normal">Sonrasında sevme isteği günden güne iyice ele geçirdi onu. Sürekli olarak papatyalara, bulutlara soruyordu aşkını, yazı tura atıyordu.</p>

    <p class="normal">Bir akşam babası, “Yarın sabah güzel görün” dedi. Genç kız, “Neden baba?” diye sordu. Babası cevap verdi: “Bu bir sır.”</p>

    <p class="normal">Ertesi gün açık renkli bir tuvalet içinde bütün körpeliğiyle aşağı indiğinde salondaki masanın şekerleme kutularıyla dolu olduğunu gördü. Bir sandalyenin üzerindeyse kocaman bir çiçek buketi duruyordu.</p>

    <p class="normal">Avluya bir araba girdi. Üzerinde “Lerat Pastanesi, Fécamp. Düğün yemekleri” yazıyordu. Bir aşçı yamağının yardım ettiği Ludivine üstü kapalı bir tekerlekli arabanın içinde çok güzel kokan bir dolu yemek kabı taşıyordu.</p>

    <p class="normal">Vikont de Lamare göründü. Pantolonu ütülüydü. Paçaları ayaklarının küçüklüğünü vurgulayan cilalı botlarının içine tutturulmuştu. Beli oturmuş uzun redingotunun yaka aralığından, gömleğinin dantelli kısmı görünüyordu. Boynuna birkaç kez doladığı ince kravatı bir yandan ağırbaşlı tavrını iyice ortaya çıkarırken diğer yandan da o güzel esmer başını daha dik tutmasına neden oluyordu. Her zamankinden farklı bir havası vardı. Özenli bir giysinin çok iyi tanınan yüzlere bile kattığı o farklı görünüme bürünmüştü. Şaşkına dönen Jeanne onu ilk defa görüyormuş gibi bakıyordu. Çevresine alabildiğine hâkim, her şeyiyle soylu bir beyefendi karşısında olduğu duygusuna kapılmıştı.</p>

    <p class="normal">Vikont gülümseyerek eğildi: “Hanımefendi hazırlar mı?”</p>

    <p class="normal">Jeanne kekeledi: “Ne için? Neler oluyor?”</p>

    <p class="normal">“Az sonra öğreneceksin!” dedi baron.</p>

    <p class="normal">Atlı araba ilerledi. Bayan Adélaide, Rosalie’nin kolunda odasından indi. Rosalie, Bay de Lamare’ın şıklığı karşısında o kadar heyecanlanmıştı ki, Annecik mırıldandı: “Görünüşe bakılırsa vikont, bizim hizmetçi bile çok zevkli olduğunuzu düşünüyor.”</p>

    <p class="normal">Vikont kulaklarına kadar kızarıp, bu sözleri duymazdan geldi. Ardından koca buketi kaparak Jeanne’a uzattı. Kız daha da şaşırarak aldı çiçekleri. Dördü birlikte arabaya bindiler. Gücünü toplaması için baronese soğuk bir çorba getiren aşçı Ludivine, “Gerçekten de hanımefendi, sanki düğüne gidiyorlar” dedi.</p>

    <p class="normal">Yport girişinde arabadan indiler. Köyün içine doğru ilerledikçe, en temiz giysilerini giyen denizciler ve köylüler evlerinden çıkıyor, selam veriyor, baronun elini sıkıyor ve bir geçit törenindeymiş gibi peşlerine takılıyorlardı.</p>

    <p class="normal">Vikont, Jeanne’a kolunu vermişti, başbaşa yürüyorlardı.</p>

    <p class="normal">Kilisenin önüne geldiklerinde durdular. Koro çocuklarından biri elinde büyük gümüş bir haçla kapıdan çıktı. Hemen ardında serpmeçi dolduracakları vaftiz suyunun bulunduğu kutsal kâseyi taşıyan kırmızı beyaz giysili bir çocuk vardı.</p>

    <p class="normal">Sonra üç ihtiyar koro üyesi geçti. Biri topallıyordu. Ardından sivri göbeğinin üzerinde altın yaldızlı bir örtü taşıyan papaz göründü. Gülümseyerek başını eğerek iyi günler diledikten sonra gözleri yarı kapalı, dudakları dualarla kıpır kıpır, burnuna kadar indirdiği başlığıyla denize yönelen kalabalığı izledi.</p>

    <p class="normal">Kıyıda insanlar, denize indirilmeye hazır yepyeni bir teknenin çevresinde toplanmıştı. Teknenin direği, yelkeni, halatları esintiyle uçuşan uzun kurdelelerle süslenmişti ve arka tarafında altın yaldızlı harflerle adı yazıyordu: JEANNE.</p>

    <p class="normal">Baronun parasıyla yaptırılan bu teknenin patronu kortejin en önünde ilerleyen Lastique Baba’ydı. Erkekler hep bir elden süsleri söktüler. Omuzlarından dökülen geniş pileli kara mantolarıyla bir grup kilise mensubu haç biçiminde diz çöktü.</p>

    <p class="normal">Rahip iki yanında iki koro çocuğuyla teknenin bir ucundan diğerine gidip gelirken, üç ihtiyar koro üyesi beyaz cüppeleri, sakallı yüzleri, dua kitaplarından kaldırmadıkları gözleriyle, büyük bir azametle hep bir ağızdan söylüyorlardı ilahilerini, sabahın bu saatinde anca açılan sesleriyle.</p>

    <p class="normal">Her soluklanışlarında, yalnızca rahibin mırıltısı duyulur oluyordu. Havayla doldurduklarında şişen yanakları altında gri gözleri görünmez oluyordu. Alın ve boyun derileri de etlerinden ayrılmış, her nefesle şişiyordu sanki.</p>

    <p class="normal">Durgun ve duru deniz, parmak yüksekliğinde dalgalarla geminin omurgasını kazırken belli belirsiz sesler çıkararak teknenin vaftizine katılıyor, eşlik ediyor gibiydi. Kanatlarını alabildiğine açan dev beyaz martılar, mavi gökyüzünde eğriler çiziyor, olup bitenleri izlemek istermiş gibi, diz çöken kalabalığın üzerinde bir tur atıp geri geliyorlardı.</p>

    <p class="normal">İlahi, beş dakikalık bir amin faslıyla tamamlandı. Rahip boğuk bir sesle, ancak son heceleri ayırt edilebilen birkaç Latince söz mırıldandı.</p>

    <p class="normal">Sonra vaftiz suyu serperek teknenin çevresinde bir tur attı ve el ele kıpırdamadan duran vaftiz babası ve annesinin karşısında durarak oremus’lar mırıldanmaya başladı.</p>

    <p class="normal">Delikanlı ağırbaşlı güzelliğini koruyordu ama beklemediği bir heyecan karşısında şaşkına dönen, allak bullak olan genç kız titremeye başlamıştı. Dişleri birbirine çarpıyordu. Uzun süredir içini kemiren bir hayal birdenbire bir halüsinasyon gibi gerçeğe dönüşmüştü. Düğünden söz edilmişti. Rahip orada vaftiz töreni yapıyor, diz çöken bir takım adamlar dualar mırıldanıyordu, yoksa evlendiriliyor muydu?</p>

    <p class="normal">Sinirden elleri titremeye başladı, kalbinden geçen düşünceler damarlarından yanındakinin kalbine mi akmıştı yoksa? Onun bir tür aşk sarhoşluğuna teslim olduğunu anlamış, tahmin etmiş, benzerini hissetmiş miydi? Ya da hiçbir kadının ona karşı koyamayacağını deneyimlerinden mi biliyordu? Birden delikanlının elini önce hafifçe, sonra gitgide kıracak kadar güçlü sıkmakta olduğunu fark etti. Yüzü en ufak bir şekilde kıpırdamadan, hiç kimseye fark ettirmeden, ama gayet kesin bir ifadeyle şöyle dedi: “Ah! Jeanne, isterseniz bu bizim nişan törenimiz olabilir.”</p>

    <p class="normal">Kız “evet” anlamına gelebilecek çok ağır bir hareketle başını eğdi. Vaftiz suyu serpmeye devam eden rahip parmakları üzerine birkaç damla döktü.</p>

    <p class="normal">Bitmişti. Kadınlar ayağa kalkıyordu. Dönüşte kargaşa yaşandı. Koro çocuğunun elindeki haç bütün kutsallığını yitirmiş, sağa ya da sola eğilmiş, bazen burun üstü düşecek gibi öne devrilmiş elden ele geziyordu. Koro üyeleri bir an önce soyunmak için dar bir sokağa sapıvermişlerdi. Denizciler gruplar halinde hızla ilerliyordu. Mutfaklardan yükselen kokuları aldıkça hızlanıyor, ağızları sulanıyor, karınlarının derinliklerinden gurultular yükseliyordu.</p>

    <p class="normal">Peuples’de onları güzel bir öğle yemeği bekliyordu.</p>

    <p class="normal">Büyük masa avludaki elma ağaçlarının altına çekilmişti. Altmış kişi çevresini sardı: Denizciler ve köylüler. Barones tam ortadaydı. İki yanında biri Yport’un diğeri Peuples’in iki rahibi oturuyordu. Tam karşısındaki baron, Belediye Başkanı’yla çevresine gülücükler saçan oldukça yaşlı, zayıf bir köylü olan karısının arasındaydı. Kadının başında büyük bir Normandiya şapkası vardı. Ortasında sıkışan yüzüyle beyaz bir tepeli tavuğa benziyordu. Sonuna kadar açılmış gözlerle, şaşkın şaşkın bakıyor, burnuyla tabağını gagalar gibi, hızlı küçük darbelerle yemek yiyordu.</p>

    <p class="normal">Vaftiz babasının yanındaki Jeanne mutluluk içinde yüzüyordu. Gözü bir şey görmüyor, hiçbir şey düşünemiyor, kafası sevinçten karmakarışık susup duruyordu.</p>

    <p class="normal">Jeanne sordu: “Sizin adınız ne?”</p>

    <p class="normal">Vikont cevap verdi: “Julien. Bilmiyor muydunuz?”</p>

    <p class="normal">Kız cevap vermedi. Düşünüyordu: “Bu adı ne çok tekrarlayacağım kimbilir!”</p>

    <p class="normal">Yemek sona erdiğinde, denizciler avluda kaldı. Kimi davetliler şato tarafına geçti. Barones, barona yaslanıp, yanında iki rahiple birlikte egzersizini yapmaya koyuldu. Jeanne ve Julien koruluğa kadar yürüyüp, yabani otların bürüdüğü küçük yollarda gezinmeye başladılar. Birden delikanlı ellerine yapıştı ve “Karım olmak istiyor musunuz?” diye sordu.</p>

    <p class="normal">Kız tekrar başını eğdi, bunun üzerine delikanlı kekeledi: “Cevap verin, rica ederim!” Kız gözlerini ona kaldırıp, bütün tatlılığıyla baktı ve delikanlı cevabını almış oldu.</p>
  </div>

  <div class="calibre1" id="calibre_pb_8"></div>
</body>
</html>
