<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_7">7</h1>

    <p class="normal">Bunun üzerine gençlerin hayatına iskambil kâğıtları girdi. Her gün, öğle yemeğinin ardından, Julien piposunu tüttürüp, altı ile sekiz bardak içtiği konyağını küçük küçük yudumlarken karısıyla birkaç parti bezik oynuyordu. Daha sonra Jeanne odasına çıkıyor, pencerenin kenarına oturuyor ve yağmur ya da rüzgâr camları döverken, jüponuna dantel örüyordu. Yorgun düştüğü anlarda başını kaldırıp, uzaklarda köpüren karanlık denizi seyrediyordu. Birkaç dakikalık bu boş bakışların ardından işine geri dönüyordu.</p>

    <p class="normal">Yapacak başka hiçbir işi yoktu. Julien otorite ihtiyacını karşılamak ve iktisat hevesini tatmin etmek için evin bütün yönetimini ele almıştı. Acımasızlığa varan bir pintilikle kimseye bahşiş vermiyor, yiyecek maddelerini gereğinden çok kısıtlıyordu. Jeanne, Peuples’e geldiği günden beri her sabah fırıncıdan küçük bir Normandiya poğaçası aldırtıyordu. Julien bu harcamayı da keserek, kızarmış ekmekle yetinmesini istedi.</p>

    <p class="normal">Jeanne açıklamalar, tartışmalar ve tatsızlıklardan kaçınmak için hiçbir şey söylemiyor ama kocasının cimriliğinin her yeni tezahüründe bir yerine bıçak batırılmış gibi canı yanıyordu. Paraya hiç önem verilmeyen bir ailede yetiştiği için bu durum ona çok aşağılayıcı ve küçültücü geliyordu. Annecik’inin “Para, harcamak için yaratılmıştır” dediğini kaç kez işittiğini bile hatırlamıyordu. Oysa Julien sürekli, “Paraları pencereden savurmamayı hiç öğrenemeyecek misin?” diye tekrarlıyordu. Birinin maaşından ya da ücretinden birkaç kuruş kestiği her seferinde yüzünde gülümsemeyle parayı cebine indiriyor ve “Küçük derelerden büyük nehirler doğar” diyordu.</p>

    <p class="normal">Yine de bazı günler Jeanne hayallerine geri dönüyordu. Örgüsünü yavaşça bir kenara bırakıyor ve gevşeyen elleri, sönen bakışlarıyla, küçücük bir kızken kurduğu düşlerden birine dönüyor, bir kez daha zihninde cazip maceralara çıkıyordu. Ama her seferinde Julien’in Simon Baba’ya emir veren sesi onu düşlerinin beşiğinden söküp alıyordu. “Bitti, bunların hepsi bitti” diyerek örgüsüne dönüyor, tığı tutan parmaklarının üzerine bir damla gözyaşı düşüyordu</p>

    <p class="normal">Bir zamanlar neşeli olan, sürekli şarkılar söyleyerek dolaşan Rosalie de değişmişti. O gürbüz yanakları kırmızılığını yitirmiş, içine çökmüş, toprak rengine dönmüştü.</p>

    <p class="normal">Jeanne ona sık sık, “Hasta mısın kızım?” diye soruyordu. Küçük hizmetçi ise hep, “Hayır Madam” diye cevap veriyordu. Yüzüne al basıyor ve hızla kaçıp gidiyordu.</p>

    <p class="normal">Ama eskisi gibi koşmak yerine bacaklarını güçlükle sürüklüyordu. Zaten süslenmeyi de bırakmıştı. İpekli kumaşları, korseleri ve çeşit çeşit parfümü boşu boşuna yukarı kadar taşıyan seyyar satıcılardan hiçbir şey almıyordu.</p>

    <p class="normal">Koca ev boşalmış gibiydi. Yağmurların uzun gri lekelerle bezediği ön cephesi fazlasıyla neşesiz görünüyordu.</p>

    <p class="normal">Ocak sonunda kar başladı. Karanlık denizin üzerindeki büyük bulutlar uzaktan bile görülüyordu. Nihayet beyaz yumakçıklar düşmeye başladı. Bir gecede bütün ova karla kaplandı. Sabahında ağaçlar buzdan bir köpükle süslenmiş gibi görünüyordu.</p>

    <p class="normal">Julien uzun çizmelerini ayağına geçiriyor, yabaniler gibi bütün gününü korulukta, geniş fundalıklara bakan kısımda, göçmen kuşları kollayarak geçiriyordu. Zaman zaman tarlaların dondurucu sessizliğini bir tüfek sesi bölüyordu. Ürken kara ördek sürüleri büyük ağaçların üzerinden döne döne yükseliyordu.</p>

    <p class="normal">Sıkıntıdan boğulan Jeanne zaman zaman evin önüne çıkıyordu. Çok uzaklardan gelen hayat sesleri bu şeffaf ve ölü örtünün cansız dinginliğinde yankılanıyordu.</p>

    <p class="normal">Sonra uzaklardaki dalgaların gürlemesinden ve sürekli yağan buzlu su tozlarının belli belirsiz ama aralıksız kayışından başka bir şey işitmez oluyordu.</p>

    <p class="normal">Bu kalın ama hafif köpüğün sonsuz düşüşü altında kar tabakası sürekli yükseliyordu.</p>

    <p class="normal">Birbirini izleyen ölgün sabahlardan birinde, Jeanne ayaklarını odasındaki şömineye uzatmış ısıtırken, gün geçtikçe daha da değişen Rosalie, yavaş hareketlerle yatağı yapıyordu. Jeanne birden arkasında acı dolu bir iç geçirme duydu. Başını çevirmeden sordu: “Neyin var?”</p>

    <p class="normal">Hizmetçi her zamanki gibi cevap verdi: “Hiçbir şey Madam!” Ama sesi kesik kesik, acı dolu çıkmıştı.</p>

    <p class="normal">Jeanne başka bir şey düşünmeye koyulmuştu ki birden genç kızın hiç kımıldamadığını fark etti. “Rosalie!” diye seslendi. Yine kımıldayan olmadı. Bunun üzerine sessizce dışarı çıktığını sanarak daha yüksek sesle bağırdı: “Rosalie!” Tam zili çalmak için kolunu uzatacakken yanı başından boğuk bir inleme duyarak endişeyle ayağa fırladı.</p>

    <p class="normal">Küçük hizmetçi bembeyaz kesilmiş, gözleri ardına kadar açık, yere oturmuş, sırtını yatağın kenarına dayamış, bacaklarını uzatmıştı.</p>

    <p class="normal">Jeanne koştu: “Neyin var, neyin var?”</p>

    <p class="normal">Öteki tek söz söylemedi, yerinden kımıldamadı, deli gibi bakan gözlerini hanımına dikmiş, korkunç bir acıyla kıvranır gibi nefes nefese öylece duruyordu. Sonra bütün bedeni aynı anda gerildi ve acı dolu bir çığlığı dişlerinin arasında boğarak sırt üstü uzandı.</p>

    <p class="normal">Bunun üzerine açık bacaklarının arasında eteğine yapışmış bir şey kımıldadı. Çok geçmeden aynı yerden garip bir ses, güçlükle soluk alan bir yaratığın çırpınma sesleri duyuldu ve aniden uzun bir kedi miyavlaması, kırılgan ama şimdiden acılı bir mızırdanma, hayata gelen bir çocuğun acı dolu ilk çağrısı yükseldi.</p>

    <p class="normal">Jeanne birden anladı ve kafası allak bullak olmuş halde çığlıklar atarak merdivene koştu: “Julien, Julien!”</p>

    <p class="normal">Julien aşağıdan cevap verdi: “Ne istiyorsun?”</p>

    <p class="normal">Söylemekte büyük güçlük çekti: “Rosalie... Rosalie’nin...”</p>

    <p class="normal">Julien koştu, merdivenleri ikişer ikişer tırmandı ve hızla odaya girip, tek bir hamlede kızın elbiselerini çıkardı ve çıplak bacaklar arasında kırış kırış, sürekli sızlanan, kıvranan, yapışkan, iğrenç bir et parçası buldu.</p>

    <p class="normal">Doğrulduğunda yüzü öfke içindeydi. Kendini kaybeden karısını dışarı itti: “Bu seni ilgilendirmez. Defol. Git ve bana Ludivine ile Simon Baba’yı gönder” diye bağırdı.</p>

    <p class="normal">Tir tir titreyen Jeanne mutfağa indi. Sonra bir daha yukarı çıkmaya cesaret edemediğinden, anne ve babası gittiğinden beri şöminesi yanmayan salona girdi ve sıkıntı içinde haber beklemeye başladı.</p>

    <p class="normal">Az sonra hizmetçinin koşarak çıktığını gördü. Beş dakika sonra, o bölgenin ebesi Dul Dentu’yla geri geldi.</p>

    <p class="normal">Sonra merdivenlerde yaralı birini taşıyorlarmış gibi büyük bir hareketlilik yaşandı. Julien gelip Jeanne’a artık odasına çıkabileceğini bildirdi.</p>

    <p class="normal">Jeanne korkunç bir kazaya tanık olmuş gibi tir tir titriyordu. Yeniden şöminenin karşısına çöktü ve sordu: “O nasıl?”</p>

    <p class="normal">Julien kaygılı ve sinirli bir halde odasına seyirtti. Öfkeden deliye dönmüş gibiydi. Önce cevap vermedi, birkaç saniye sonra duraksayarak, “Bu kızı ne yapmayı düşünüyorsun?” diye sordu.</p>

    <p class="normal">Jeanne kocasına anlamadan bakıyordu: “Nasıl yani? Ne demek istiyorsun? Ben... Bilmiyorum.”</p>

    <p class="normal">Birden Julien tepesi atarak bağırmaya başladı: “Bu piçi evde tutacak halimiz yok herhalde!”</p>

    <p class="normal">Bunun üzerine Jeanne şaşkınlıktan ne yapacağını bilemedi. Uzun bir sessizlikten sonra, “Ama sevgilim, bir sütanne bulamaz mıyız?” dedi.</p>

    <p class="normal">Julien sözünü bitirmesine izin vermedi: “Parasını kim verecek? Kendin vermeyi düşünüyorsun şüphesiz değil mi?”</p>

    <p class="normal">Jeanne bir çözüm bulmaya çabalayarak uzun uzun düşündü, sonunda, “Babası çocuğun sorumluluğunu üstlenebilir. Üstelik Rosalie’yle evlenirse, ortada sorun kalmaz” dedi. Julien sabrının sonuna gelmişti, delirmiş gibi bağırmaya devam etti: “Baba!.. Baba!.. Babasını tanıyor musun?.. Babaymış!.. Tanımıyorsun değil mi?.. Peki şimdi ne olacak?”</p>

    <p class="normal">Jeanne bütün içtenliğiyle çırpınıyordu: “Ama bu kızı bu halde bırakmayacaktır şüphesiz. Bu alçaklık olur! Kim olduğunu öğrenir, arar buluruz adamı. Bize bir açıklama borçlu!”</p>

    <p class="normal">Julien sakinleşmiş, volta atmaya başlamıştı: “Sevgilim, adamın adını söylemeye yanaşmıyor. Ne sana ne de bana itiraf edecektir... Üstelik ya adam onu istemiyorsa?.. Evlenmemiş bir kızı piçiyle birlikte evimizde barındıramayız, anlamıyor musun?”</p>

    <p class="normal">Jeanne ısrarla tekrarlıyordu: “Ama o adam bir alçak olmalı. Onunla mutlaka tanışmalıyız, onunla uğraşacağımızdan emin olabilir.”</p>

    <p class="normal">Julien kıpkırmızı kesilip bir kez daha patladı: “İyi ama... Bu arada ne olacak?”</p>

    <p class="normal">Jeanne karar veremiyordu. Kocasına, “Sen ne öneriyorsun?” diye sordu.</p>

    <p class="normal">Julien hemen fikrini söyledi: “Ben mi? Benim önerim gayet basit. Eline biraz para tutuşturup, piçiyle birlikte şeytana havale edeceğim.”</p>

    <p class="normal">Öfkelenen genç kadın isyan etti: “Asla olmaz. O kız benim süt kardeşim. Birlikte büyüdük. Bir hata yapmış olabilir, ne yapalım. Onu bu yüzden sokağa atmayacağım, bu çocuğu gerekirse ben büyütürüm.”</p>

    <p class="normal">Bunun üzerine Julien patladı: “Adımızı da verirsek, şanımız alır yürür artık! Her yerde sefahat düşkünlerini koruduğumuz, yoldan çıkmışları barındırdığımız anlatılır. Şerefli insanlar evimize adım atmak istemezler. Bunu gerçekten düşünüyor musun? Delirmişsin sen!”</p>

    <p class="normal">Jeanne sükûnetini koruyordu: “Rosalie’yi asla sokakta bırakmayacağım. Burada kalmasını istemiyorsan annem alır yanına ama çocuğun babasının adını mutlaka öğrenmeliyiz.”</p>

    <p class="normal">Bunun üzerine Julien çileden çıkıp, kapıyı çarparak çıktı. Bir yandan da, “Şu kadınların amma aptalca düşünceleri oluyor!” diye bağırıyordu.</p>

    <p class="normal">Jeanne öğleden sonra doğum yapan kızın odasına çıktı. Küçük hizmetçi gözleri açık, hareketsiz yatıyordu yatağında. Yanında Dul Dentu vardı. Hastabakıcı kadın bebeği kucağında sallıyordu.</p>

    <p class="normal">Rosalie hanımını fark eder etmez yüzünü çarşaflara gömüp, umutsuzluk içinde sarsılarak hıçkırmaya başladı. Jeanne ona sarılmak istedi ama kız karşı koyuyor, saklanıyordu. Bunun üzerine hastabakıcı araya girdi, yüzünü açtı, kız da daha sakin ağlamaya devam ederek kendisine sarılınmasına izin verdi.</p>

    <p class="normal">Şöminede cılız bir ateş yanıyordu, oda soğuktu. Çocuk ağlıyordu. Jeanne bir başka krize neden olma korkusuyla konuşmaya cesaret edemiyordu. Hizmetçisinin elini tutmuş, tekdüze bir tonla tekrarlıyordu: “Hiç önemli değil, hiç önemli değil.” Zavallı kız hastabakıcıya bakıyor, yumurcağın her çığlığında titriyordu. Ara sıra içini delen bir acıyla kıvranıp tekrar hıçkırmaya başlıyor, genzinden dökülen göz yaşları gırtlağında tuhaf bir su sesi çıkarıyordu.</p>

    <p class="normal">Jeanne bir kez daha sarıldı ve kulağına fısıldadı: “Sakin ol kızım, ona çok iyi bakacağız.” Sonra yeni bir ağlama krizi başladığından, hızla odadan çıktı.</p>

    <p class="normal">Her gün tekrar geliyor, Rosalie de her gün hanımını görür görmez hıçkırıklara boğuluyordu.</p>

    <p class="normal">Çocuk komşulardan birine, sütanneye verilmişti.</p>

    <p class="normal">Julien, hizmetçiyi göndermeyi reddettiği için karısına büyük bir öfke besliyor, mecbur kalmadıkça konuşmuyordu bile. Bir gün konuyu tekrar açtıysa da, Jeanne cebinden baronesin, Peuples’de tutmak istemiyorlarsa kızı derhal yanlarına göndermelerini istediğini bildiren mektubunu çıkardı. Julien çıldırarak bağırdı: “Annen de senin kadar deli.” Ama daha fazla da ısrar etmedi.</p>

    <p class="normal">On beş gün sonra, hizmetçi ayağa kalmış, çalışmaya başlamıştı.</p>

    <p class="normal">Bunun üzerine Jeanne bir sabah onu karşısına alıp ellerini tuttu ve gözlerinin içine bakarak, “Hadi kızım, şimdi bana her şeyi anlat” dedi.</p>

    <p class="normal">Rosalie titremeye başladı ve kekeledi: “Neyi Madam?”</p>

    <p class="normal">“Bu çocuk kimden?”</p>

    <p class="normal">Bu sözler üzerine küçük hizmetçi bir kez daha dehşetli bir umutsuzluğa kapıldı. Yüzünü saklamak için ellerini kurtarmaya çalışıyordu.</p>

    <p class="normal">Ama Jeanne direnmesine rağmen ona sarılıyor, teselli ediyordu: “Bu bir felaket olabilir ama ne yapalım? Zayıftın. Bu başkalarının da başına geliyor. Babası seninle evlenirse, zaten sorun kalmaz. Onu da seninle birlikte hizmetimize alabiliriz.”</p>

    <p class="normal">Rosalie işkence ediliyormuş gibi acıyla inliyor, ara sıra kurtulmak, kaçmak için şiddetle çırpınıyordu.</p>

    <p class="normal">Jeanne devam etti: “Utandığını biliyorum ama gördüğün gibi kızmıyorum, seninle tatlı tatlı konuşuyorum. Adamın adını senin iyiliğin için soruyorum, çünkü seni terk ettiği için acı çektiğini hissediyor, bu duruma bir çare bulmak istiyorum. Julien gidip adamı bulacak. Onu seninle evlenmeye zorlayacağız. İkiniz de burada çalışırsanız, sana iyi davranmaya zorlayabiliriz onu.”</p>

    <p class="normal">Rosalie bu kez öyle ani bir hareket yaptı ki, ellerini hanımından kurtardı ve çıldırmış gibi kaçıp gözden kayboldu.</p>

    <p class="normal">Akşam yemeğinde Jeanne, Julien’e, “Rosalie’yi onu baştan çıkaran adamın adını söylemeye zorlamaya kararlıydım. Ama başarılı olamadım. Bu sefili onunla evlenmeye mecbur etmeliyiz. Bir de sen dene” dedi.</p>

    <p class="normal">Ama Julien hemen sinirlendi: “Ah! Bir daha bu konuyu açmanı istemiyorum. Kızı evde tutmak istedin, bir şey demedim ama bu konuyla daha fazla canımı sıkma.”</p>

    <p class="normal">Doğumdan beri daha çabuk öfkelenir olmuştu. Karısıyla bağırmadan konuşamaz hale gelmişti. Oysa karısı tartışmaları önlemek için sesini iyice alçaltıyor, daha tatlı, daha uzlaşmacı olmaya çaba gösteriyordu. Çoğu geceler yatağında ağlıyordu.</p>

    <p class="normal">Kocası sürekli sinirli olmasına rağmen balayından döndüklerinden beri unuttukları aşk alışkanlıklarına geri dönmüştü. Kapısını çalmadan üç gün geçirmiyordu.</p>

    <p class="normal">Rosalie kısa zamanda tamamen iyileşti ve üzüntüsü de biraz azaldı ama yatışmak bilmeyen bir endişeyle, sürekli korku içinde yaşıyordu.</p>

    <p class="normal">Jeanne onu sorgulamayı denediğinde iki kez daha kaçıp kurtuldu.</p>

    <p class="normal">Julien birdenbire her zamankinden de sevecen olmuştu. Genç kadın boş umutlara kapılıyordu. Zaman zaman hiç sözünü etmediği sıkıntılar yaşamasına rağmen, eski neşesine kavuşmuştu. Kar bir türlü kalkmamıştı. Yaklaşık beş haftadan beri gökyüzü açık, gündüzleri kristal mavisi, geceleriyse kırağı damlaları gibi yıldızlarla kaplıydı. Evin önünde uzanan alanda kesintisiz, sert ve parlak bir kar tabakası uzanıyordu.</p>

    <p class="normal">Kırağıyla bezenmiş dev ağaçlardan oluşan bir perde ardında, kare avluları içinde saklı kalan çiftlikler beyaz örtüleri altında uyuyor gibi görünüyordu. Ne insanlar ne hayvanlar çıkıyordu dışarı. Yalnızca tüten şömine bacaları buz gibi havaya dümdüz yükselen incecik dumanlarıyla içeride gizli bir hayat olduğunu ortaya koyuyordu.</p>

    <p class="normal">Ova, otlaklar, karaağaçlar, hepsi soğuktan ölmüş gibi görünüyordu. Zaman zaman, kabukları altında dalları kırılıyormuş gibi sesler geliyordu ağaçlardan. Bazen yenilmez soğuğun özsuyunu dondurduğu ve liflerini koparttığı kalın bir dal kopup yere düşüyordu.</p>

    <p class="normal">Ara sıra yoklayan rahatsızlıklarını bu korkunç havalara bağlayan Jeanne ılık esintilerin geri dönüşünü sıkıntıyla bekliyordu.</p>

    <p class="normal">Bazen her türlü yiyecekten midesi bulanıyor, hiçbir şey yiyemez oluyordu, bazen nabzı deli gibi atıyor, bazen iyi beslenmemekten dolayı sindirim sorunları yaşıyordu. Gerilen sinirleri sürekli titremesine neden oluyor, onu aralıksız, tahammül edilmez bir çarpıntıyla yaşamak zorunda bırakıyordu.</p>

    <p class="normal">Bir akşam ısı iyice düşmüştü. Julien yemek sonrasında titreyerek (odun tasarrufu yapıldığından oda asla yeterince ısıtılmıyordu) ellerini ovuşturdu ve mırıldandı: “Bu gece birlikte yatsak iyi olur değil mi kediciğim?”</p>

    <p class="normal">Sonra eski zamanlardaki çocuksu gülüşüyle gülünce Jeanne boynuna atladı ama kendini o akşam o kadar halsiz, o kadar üzgün hissediyordu ki, tuhaf bir sinir hali içinde dudaklarını öperek, yalnız uyumasına izin vermesini rica etti. Birkaç sözcükle rahatsızlığından söz etti: “Rica ediyorum sevgilim, kendimi hiç iyi hissetmiyorum. Yarına iyileşeceğimden eminim.”</p>

    <p class="normal">Julien ısrar etmedi: “Nasıl istersen sevgilim, hastaysan, söyle de seninle ilgilensinler.”</p>

    <p class="normal">Sonra başka şeylerden konuştular.</p>

    <p class="normal">Jeanne erkenden yattı. Julien, her zamankinden farklı bir şey yaparak, kendi odasındaki şömineyi yaktırdı.</p>

    <p class="normal">“İyice tutuştuğu” bildirildiğinde, karısını alnından öptü ve gitti.</p>

    <p class="normal">Soğuk evin içine işlemişti sanki. Duvarlar ürperiyormuş gibi hafif sesler işitiliyordu. Jeanne da titreyerek yatağına çekildi.</p>

    <p class="normal">Şömineye odun atmak ve bulduğu her türlü elbise, etek, eski giysiyi yatağın üzerine yığmak için iki kez kalktı. Hiçbir şey ısıtamıyordu onu, ayakları donuyor, kalçaları ve uyluklarından yükselen titreyişlerle sürekli yerinde dönüyor, büzülüyor, gitgide daha çok boğuluyordu.</p>

    <p class="normal">Bir süre sonra dişleri birbirine vurmaya başladı. Elleri titriyor, göğsü sıkışıyordu. Ağırlaşan kalbi büyük boğuk atışlarla çarpıyor bazen duracak gibi oluyordu. Nefes alamıyormuş gibi soluk soluğaydı.</p>

    <p class="normal">Karşı konmaz soğuk iliklerine işlerken, ruhu da korkunç bir sıkıntıyla boğuluyordu. Daha önce böyle bir şey hissetmemişti. Can vermek üzere olduğunu, son nefesini vermeye hazırlandığını sandı.</p>

    <p class="normal">“Öleceğim... Ölüyorum...” diye düşündü.</p>

    <p class="normal">Dehşete kapılarak yataktan fırladı ve Rosalie’yi çağırmak için zile bastı. Bekledi, tekrar bastı, buz kesmiş halde tekrar bekledi.</p>

    <p class="normal">Hizmetçi kız gelmiyordu. Hiçbir şeyin bölemeyeceği o derin uykulardan birini uyuyor olmalıydı, Jeanne aklını yitirmiş gibi çıplak ayaklarla merdivene koştu.</p>

    <p class="normal">Hiç ses çıkarmadan, parmak uçlarında yukarı çıktı, kapıyı buldu, açtı ve seslendi: “Rosalie!” İlerledi, yatağa çarptı, ellerini üzerinde gezindirdi ve boş olduğunu fark etti. Boştu. Kimse yatmamış gibi soğuktu.</p>

    <p class="normal">Şaşırarak, “Nasıl olur? Böyle bir havada nerede gitmiş olabilir?”</p>

    <p class="normal">Ama kalbi tekrar sıkışmaya başladığından boğulur gibi oldu ve bacakları birbirine dolanarak Julien’i uyandırmak üzere aşağı indi.</p>

    <p class="normal">Julien’in odasına öleceği inancı ve ölmeden önce kocasını son bir kez olsun görme isteğiyle hızla daldı.</p>

    <p class="normal">Ölgün şöminenin aydınlığında yastıkta kocasının başının yanında, Rosalie’nin başını fark etti.</p>

    <p class="normal">Attığı çığlıkla her ikisi de ayağa fırladı. Gördüklerinin şaşkınlığıyla bir saniye için olduğu yerde kaldı. Sonra kaçıp odasına saklandı ama çılgına dönen Julien “Jeanne!” diye bağırmaya başlamıştı. Onu görmek, sesini işitmek, açıklamalarını, yalanlarını dinlemek, yüz yüze gelip bakışlarıyla karşılaşmak istemiyordu. Dehşete kapıldı. Tekrar merdivenlere koşup aşağı indi.</p>

    <p class="normal">Merdivenlerden yuvarlanma, taşa düşüp bacağını kırma pahasına karanlıkta öylece koşuyordu. Karşı konmaz bir kaçma, hiçbir şey öğrenmeme, hiç kimseyi görmeme isteğiyle hareket ediyordu.</p>

    <p class="normal">Aşağı indiğinde, bir basamağa çöktü. Hâlâ gecelikleydi. Ayakları çıplaktı. Aklını yitirmiş gibi orada kalakaldı.</p>

    <p class="normal">Julien yataktan fırlamış aceleyle giyiniyordu. Jeanne onun hareket edişini, ayak seslerini işitebiliyordu. Ondan kaçmak için doğruldu. Julien merdivenlere atılmış “Jeanne dinle!” diye bağırıyordu.</p>

    <p class="normal">Hayır, onu dinlemek, parmaklarının ucuyla bile dokunmasına izin vermek istemiyordu. Bir katilden kaçar gibi yemek odasına daldı. Saklanacak bir delik, karanlık bir köşe, ortadan yok olmanın bir yolunu arıyordu. Masanın altına sığındı. Ama kocası elinde lambayla gelip kapıyı açmıştı bile. Sürekli “Jeanne!” diye sesleniyordu. Kız tavşan gibi sıçrayarak öne atıldı, mutfağa girip ne yapacağını bilemeyen hayvanlar gibi iki tur attı ve kocası tekrar yaklaştığından bahçe kapısını açarak kendini karlara bıraktı.</p>

    <p class="normal">Karın bazen dizlerine kadar gömülen çıplak bacaklarına teması ona umudunu yitirmişlerin kapıldığı türden bir enerji verdi. Her şeyi anladığından artık üşümüyordu. Ruhundaki sarsıntı bütün bedenini uyuşturmuşçasına hiçbir şey hissetmiyor, karların üzerinde toprağa basar gibi koşuyordu.</p>

    <p class="normal">Ana yürüyüş yolunu takip etti, koruluğu geçti, hendekten aştı ve yoluna geniş fundalıklardan devam etti.</p>

    <p class="normal">Ay yoktu. Yıldızlar kapkara gökyüzünde ateş topları gibi parıldıyordu ama yine de ortalık solgun bir beyazlık, dondurucu bir hareketsizlik, sonsuz bir sessizlikle aydınlık gibiydi.</p>

    <p class="normal">Jeanne soluklanmadan, nereye gittiğini bilmeden, hiçbir şey düşünmeden hızla ilerliyordu. Birden kendini falezin kıyısında buldu. İçgüdüsel olarak aniden durdu. Aklı ve iradesi bomboş yere çömeldi.</p>

    <p class="normal">Önündeki karanlık boşlukta gözle görünmeyen sessiz denizin çekilme dönemindeki tuzlu kokusu duyuluyordu.</p>

    <p class="normal">Bedeni gibi aklı da bomboş, orada öylece kaldı. Sonra birden, titremeye, rüzgârda çırpınan bir yelken gibi çılgınca titremeye başladı. Kolları, elleri, ayakları görünmez bir güçle sallanıyor gibi sarsılıyor, ani ürpertilerle titriyorlardı. Birden bilinci yerine geldi, her şey son derece açık ve acıtıcıydı.</p>

    <p class="normal">Eski görüntüler geçti gözünün önünden. Lastique Baba’nın teknesindeki gezintileri, sohbetleri, âşık oluşu, teknesinin ad verilme töreni. Sonra daha eskilere gitti ve Peuples’e geldiği gün düşlerle geçirdiği geceyi düşündü. Ya şimdi! Şimdi! Ah! Hayatı tuzla buz olmuş, bütün mutluluğu, muhtemel bütün beklentileri sona ermişti. İşkenceler, ihanetler ve umutsuzluklarla dolu korkunç bir gelecek yüzünü göstermişti. Ölse daha iyiydi, böylece her şey bir çırpıda sona ermiş olurdu.</p>

    <p class="normal">Uzaklardan bir çığlık işitti: “Buradan, işte ayak izleri. Çabuk, çabuk, buradan!” Bu onu aramaya çıkan Julien’in sesiydi.</p>

    <p class="normal">Hayır! Onu görmek istemiyordu. Önündeki uçurumdan küçük bir ses, denizin kayaların üzerinden kayarken çıkardığı ses duyuluyordu.</p>

    <p class="normal">Atlamak ve umutsuzluklarla dolu bu hayata veda etmek için doğruldu, ölüme gidenlerin mırıldandığı son sözcük, savaşta karnı deşilen genç askerlerin son sözcüğü döküldü dudaklarından: “Anne!”</p>

    <p class="normal">Birden Annecik’inin görüntüsü geçti gözünün önünden. Onu ağlarken, babasınıysa boğulmuş cesedi önünde diz çökmüş halde gördü. Bir an için onların umutsuzlukları için acı duydu.</p>

    <p class="normal">Bunun üzerine eli ayağı boşalıp karın içine yığıldı kaldı. Julien ve Simon Baba, arkalarında elinde feneriyle Marius yaklaştılar. Fazla kenarda durduğundan kollarından yakalayıp arkaya çektiklerinde fazla direnmedi.</p>

    <p class="normal">İstediklerini yapmalarına izin verdi çünkü kımıldayamıyordu bile. Onu taşıdıklarını, bir yatağa yatırdıklarını, sıcak bezlerle ovaladıklarını hissetti, sonra her şey silindi, bilincini tamamen kaybetti.</p>

    <p class="normal">Sonra bir kâbus -kâbus muydu?- peşini bırakmaz oldu. Odasında yatıyordu. Gündüzdü ama kalkamıyordu. Neden? Bilmiyordu. Sonra zeminde yerden gelen küçük bir ses, bir tür kazıma, sürtünme sesi duydu ve birden bir fare, küçük gri bir fare hızla çarşafın üzerine tırmandı. Ardından bir başkası geldi, bir üçüncüsü göğsüne doğru hızlı ve nereye gittiğini bilir gibi ilerliyordu. Jeanne korkmamıştı ama hayvanı tutmak istedi, elini uzattı ama ulaşamadı.</p>

    <p class="normal">Sonra başka fareler, on, yirmi, yüz, binlerce fare dört bir yanını sardı. Yatağın sütunlarına tırmanıyor, halıların üzerinde koşturuyor, döşeğin her yanını kaplıyorlardı. Zaman geçmeden örtülerin altına sızdılar. Jeanne tenine dokunuşlarını, bacaklarına sürtünmelerini, bütün bedeninde bir aşağı bir yukarı dolaşmalarını hissediyordu. Yatağın ucundan gelip, boynundan içeri girmeye çabaladıklarını görüyordu. Çırpınıyor, birini olsun yakalayabilmek için ellerini öne uzatıyor, her seferinde çabası boşa çıkıyordu.</p>

    <p class="normal">Çırpınıyor, kaçmaya çalışıyor, bağırıyor ama güçlü kuvvetli kollar tarafından tutuluyor, engelleniyor gibi hareketsiz kalıyordu, oysa yanında kimseyi göremiyordu.</p>

    <p class="normal">Artık zaman kavramı kalmamıştı. Bu durum uzun, çok uzun sürdü.</p>

    <p class="normal">Günün birinde bitkin, ölgün ama sakin bir biçimde uyandı. Kendini güçsüz hissediyordu. Gözlerini açtı ve Annecik’in tanımadığı iri yarı bir adamla odasında oturduğunu görünce şaşırmadı.</p>

    <p class="normal">Kaç yaşındaydı? Hiçbir şey bilmiyor, küçük bir kız olduğunu sanıyordu. Hiçbir şey de hatırlamıyordu.</p>

    <p class="normal">İri yarı adam, “Bakın bilinci yerine geldi” dedi. Annecik ağlamaya başladı. Sonra iri yarı adam devam etti: “Sakin olun Sayın Barones, size söylediklerimi unutmayın. Ona hiçbir şeyden ama hiçbir şeyden söz etmeyin. Bırakın uyusun.”</p>

    <p class="normal">Jeanne, düşünmeye çalıştığı anda uyku ağırlığı çöktüğünden, çok uzun süredir uyuyarak yaşıyormuş gibi hissediyordu kendini. Çok farkında olmasa da gerçekliği yeniden algılamaya başlamaktan korkar gibi, düşünmeyi denemekten de vazgeçmişti.</p>

    <p class="normal">Bir keresinde uyanınca yanında yalnızca Julien’in olduğunu fark etti ve birden geçmişin önündeki bir perde aralanmış gibi her şey geri geldi.</p>

    <p class="normal">Kalbinde korkunç bir acı hissederek tekrar kaçmak istedi. Üzerindeki örtüleri attı, yere atladı ama düştü. Bacakları henüz onu taşıyacak durumda değildi.</p>

    <p class="normal">Julien ona doğru koştu ama Jeanne dokunmaması için çığlıklar atmaya başladı. Yerde kıvranıyor, tepiniyordu. Kapı açıldı. Lison Teyze ile Dul Dentu koşarak içeri girdi. Arkalarından baron, sonra da çılgına dönmüş halde, nefes nefese Annecik geldi.</p>

    <p class="normal">Jeanne’ı yatağına yatırdılar. Bunun üzerine daha fazla konuşmamak ve istediği gibi düşünebilmek için gözlerini sıkı sıkı kapattı.</p>

    <p class="normal">Annesi ve teyzesi onunla ilgileniyor, sabırsızlanıyor, sorular soruyorlardı: “Artık bizi işitebiliyor musun Jeanne, küçük Jeanne’ım?”</p>

    <p class="normal">İşitmemiş gibi yapıyor, cevap vermiyordu. Sonunda büyük bir memnuniyetle günün bittiğini fark etti. Gece oldu. Hastabakıcı yanına yerleşti. Ara sıra ona su uzatıyordu.</p>

    <p class="normal">Jeanne da hiçbir şey söylemeden suyunu içiyor ama uyumuyordu. Büyük bir acıyla olanları düşünüyor, eksik kısımları tamamlamaya çalışıyordu. Hafızasında boşluklar, olayların kaydedilmediği büyük beyaz alanlar vardı sanki.</p>

    <p class="normal">Uzun çabalar sonucu, yavaş yavaş bütün olayları birbirine ekledi.</p>

    <p class="normal">Büyük bir inatla hafızasını zorluyordu.</p>

    <p class="normal">Annecik, Lison Teyze ve baron gelmişti, o halde çok hasta olmalıydı. Ama ya Julien? Onlara ne demiş olabilirdi? Ailesi olanları biliyor muydu? Ya Rosalie? O neredeydi? Her şeyden öte, ne yapacaktı? Ne yapabilirdi? Birden aklına bir fikir geldi. Babası ve anneciğiyle eskiden olduğu gibi Rouen’a dönmek. Dul olacaktı, hepsi bu.</p>

    <p class="normal">Sonra çevresinde konuşulanları dinleyerek beklemeye başladı. Söylenenleri gayet iyi anlıyor ama fark ettirmiyordu. Aklının yerine gelmesinin, gösterdiği sabır ve kurnazlığın keyfini çıkarıyordu.</p>

    <p class="normal">Sonunda akşam vakti baronesle yalnız kaldığını anlayınca fısıltıyla seslendi: “Annecik!” Sesine kendisi bile şaşırdı, değişmiş gibiydi. Barones ellerine yapıştı: “Kızım, sevgili Jeanne’ım! Kızım, beni tanıyor musun?”</p>

    <p class="normal">“Evet Annecik, artık ağlamana gerek yok. Uzun uzun konuşmamız gerekiyor. Julien karın ortasında neden kaçıp gittiğimi anlattı mı size?”</p>

    <p class="normal">“Evet canım, çok tehlikeli bir biçimde ateşin yükselmiş.”</p>

    <p class="normal">“Doğru değil anne. Ateşim sonra yükseldi. Peki ateşimin onun yüzünden yükseldiğini ve kaçıp kurtulmak istediğimi söylemedi mi?”</p>

    <p class="normal">“Hayır canım.”</p>

    <p class="normal">“Rosalie’yi yatağında buldum.”</p>

    <p class="normal">Barones kızının sayıklamakta olduğunu sanarak onu okşamaya başladı. “Uyu küçüğüm, sakin ol ve uyumayı dene.”</p>

    <p class="normal">Ama Jeanne ısrarla devam etti: “Şu anda aklım tamamen yerinde anne, son günlerdeki gibi sayıklamıyorum. Bir gece kendimi çok hasta hissediyordum ve Julien’i çağırmaya gittim. Rosalie yanında yatıyordu. Üzüntümden aklım başımdan gitti ve uçurumdan aşağı atlamak için bu karda dışarı koştum.”</p>

    <p class="normal">Barones tekrar ediyordu: “Tamam küçüğüm, şu anda çok hastasın.”</p>

    <p class="normal">“Hastalığımla ilgisi yok anne, Rosalie’yi Julien’in yatağında yakaladım ve artık onunla kalmak istemiyorum. Beni eskisi gibi Rouen’a götür.”</p>

    <p class="normal">Doktor Jeanne’a hiçbir konuda karşı çıkmamalarını öğütlediğinden, barones “Tamam küçüğüm” diye cevap vermeye devam ediyordu.</p>

    <p class="normal">Ama hastanın sabrı tükendi: “Bana inanmadığını görüyorum. Git Babacık’ı çağır, o beni anlayacaktır.”</p>

    <p class="normal">Annecik güçlükle ayağa kalktı, koltuk değneklerini aldı, ayaklarını sürükleyerek odadan çıktı, birkaç dakika sonra koluna girmiş yürümesine yardım eden baronla geri geldi.</p>

    <p class="normal">Yatağın yanına oturmalarını zor bekleyen Jeanne konuşmaya başladı. Yorgun ama sakin bir sesle, olup bitenleri açıkça anlattı: Julien’in garip huylarını, sertliğini, cimriliğini ve son olarak da ihanetini.</p>

    <p class="normal">Anlatacakları bittiğinde baron kızının sayıklamadığını anlamıştı ama ne düşüneceğini, olayı nasıl çözeceğini ve ne cevap vereceğini bilemiyordu.</p>

    <p class="normal">Kızının elini masallar anlatarak uyuttuğu zamanlarda olduğu gibi şefkatle tuttu. “Dinle canım, ihtiyatlı davranmak lazım. Aceleci olmayalım. Bir çözüm bulana kadar kocana katlanmaya çalışmalısın... Bana söz veriyor musun?” Jeanne mırıldandı: “Söz vermek isterim ama... Ama iyileştikten sonra burada kalmayacağım.”</p>

    <p class="normal">Sonra fısıldayarak ekledi: “Şu anda Rosalie nerede?”</p>

    <p class="normal">Baron cevap verdi: “Onu bir daha görmeyeceksin.” Ama kız ısrar ediyordu. “Nerede? Bilmek istiyorum.” Bunun üzerine baron, Rosalie’nin evden ayrılmadığını itiraf etti ama göndereceklerini söyledi.</p>

    <p class="normal">Hastanın yanından çıkarken öfkeden deliye dönen, babalık yanı yaralanan baron, Julien’i bulmaya gitti ve sert bir ifadeyle, “Size kızıma karşı davranışlarınızın hesabını sormaya geldim beyefendi. Onu hizmetçiyle aldatmışsınız. Bu çifte rezalet” diye konuştu.</p>

    <p class="normal">Ama Julien masumu oynadı, olanları ısrarla yalanladı, yeminler etti, Tanrı’yı şahit gösterdi. Zaten ellerinde kanıt var mıydı? Jeanne delirmemiş miydi? Havale geçirmemiş miydi? Hastalığının başında bir gece aklını yitirip karda kaybolmamış mıydı? İşte bu krizin ortasında, evin içinde yarı çıplak koştururken hizmetçiyi kocasının yatağında gördüğünü sanıyordu.</p>

    <p class="normal">Julien işi iyice ileri götürüp dava açma tehditleri savurdu. Ona göre ciddi bir biçimde aşağılanıyordu. Kafası karışan baron özürler diledi, kendisini affetmesini rica etti. Barış sağlamak için elini uzattıysa da Julien sıkmayı reddetti.</p>

    <p class="normal">Jeanne kocasının cevabını duyunca kızmadı: “Yalan söylüyor baba ama onu ikna edeceğiz” diye cevap verdi.</p>

    <p class="normal">Bunun üzerine iki gün sessiz kaldı, kendini toparladı, düşündü.</p>

    <p class="normal">Üçüncü sabah, Rosalie’yi görmek istedi. Baron hizmetçinin yukarı gelmesini istemediğinden evden gittiğini söyledi. Jeanne ikna olmadı: “O halde gidip geri getirin.”</p>

    <p class="normal">Doktor içeri girdiğinde sinirlenmeye başlamıştı. Karar vermesi için doktora her şeyi anlattılar. Ama Jeanne ölçüsüz bir öfkeye kapılarak “Rosalie’yi görmek istiyorum. Onu görmek istiyorum!” diye çığlıklar atarak ağlamaya başladı.</p>

    <p class="normal">Bunun üzerine doktor elini tuttu ve alçak sesle, “Sakin olun Madam, her türlü heyecan ciddi sonuçlara yol açabilir, çünkü hamilesiniz” dedi.</p>

    <p class="normal">Jeanne yıldırım çarpmış gibi kalakaldı. Birden içinde bir şeylerin kıpırdandığını hissetti. Sonra söylenenleri dinlemeden, düşüncelere gömülüp sustu kaldı. Gece uyuyamadı. Karnında bir çocuğun yaşadığı gibi yeni ve özel bir düşünce uyumasını engelliyordu. Aynı zamanda da bunun Julien’in oğlu olmasına üzülüyor, babasına benzemesinden endişeleniyordu. Sabah olduğunda baronu çağırttı.</p>

    <p class="normal">“Babacık, kesin kararımı verdim. Özellikle de şimdi her şeyi öğrenmek istiyorum. Duyuyor musun? İstiyorum. İçinde bulunduğum durumda bana karşı gelmemeniz gerektiğini biliyorsun. Beni iyi dinle. Gidip rahibi bulacaksın. Rosalie’nin yalan söylemesini engellemek için ona ihtiyacım var. Rahip gelir gelmez, Rosalie’yi de yukarı getirecek, annemle birlikte yanımda duracaksın. Julien’in hiçbir şeyden şüphelenmemesine dikkat et.”</p>

    <p class="normal">Bir saat sonra, rahip içeri giriyordu. Biraz daha şişmanlamıştı. Artık o da Annecik kadar zor yürüyordu. Baronesin yanındaki koltuğa çöktü. Karnı aralık bacakları arasından aşağı sarkmıştı. Kareli mendilini alnında dolaştırarak her zamanki şakacı haliyle başladı söze: “Sevgili Barones, gitgide zayıfladığımız söylenemez, yakında iyi bir ikili olacağız.” Sonra hastanın yatağına dönerek, “Ha! Ha! Bana söylendiğine göre yakında yeni bir vaftiz töreni yapacakmışız, öyle mi küçük hanım? Ha! Ha! Üstelik bu seferki bir kayık da değil” dedi ve ciddi bir tonla da ekledi: “O, vatan için savaşacak biri.” Kısa bir süre düşündükten sonra baronesi selamlayarak “Umarım sizin gibi iyi bir anne olur” diye ekledi.</p>

    <p class="normal">Bu sırada dipteki kapı açıktı. Rosalie korkudan kendini kaybetmiş, gözyaşları içinde içeri girmeyi reddediyordu. Baron arkasından iterken kapının pervazına yapışmış ayak diriyordu. Sabırsızlanan baron onu sert bir hareketle içeri attı. Bunun üzerine Rosalie ellerini yüzüne kapattı ve hıçkırarak olduğu yerde kaldı.</p>

    <p class="normal">Jeanne onu görür görmez çarşaflardan daha solgun bir renge bürünen yüzüyle olduğu yerde doğruldu. Deli gibi çarpan kalbinin atışları tenine yapışan ince geceliğinin altından görülüyordu sanki. Güçlükle nefes alıyor, konuşamıyordu. Sonunda heyecanla kesilen bir sesle: “Ben... ben... seni sorgulama... ihtiyacı bile... duymuyorum. Seni... Seni böyle görmek... Karşımda utanırken görmek yeter bana.”</p>

    <p class="normal">Bir süre sustu çünkü nefesi kesilmişti. Sonra devam etti: “Ama her şeyi öğrenmek istiyorum, her şeyi ama her şeyi. Bunun bir tür günah çıkarma olması için rahibi de getirttim, anlamışsındır.”</p>

    <p class="normal">Hareketsiz duran Rosalie kasılıp kalan ellerinin arasında çığlığa benzer sesler çıkarıyordu.</p>

    <p class="normal">Gitgide öfkelenen baron sonunda ellerini yakalayıp sert bir hareketle aşağı indirdi ve kıza yatağın yanında diz çöktürerek, “Hadi konuş artık... Cevap ver” dedi.</p>

    <p class="normal">Kız yerde öylece kaldı. Sanki kilisede Meryem’e dua ediyordu. Serbest kalan elleriyle tekrar yüzünü örtmüştü.</p>

    <p class="normal">Bunun üzerine rahip sözü aldı: “Hadi kızım, seni dinliyoruz, cevap ver. Seni üzmek istemiyoruz ama neler olup bittiğini de öğrenmeliyiz.”</p>

    <p class="normal">Jeanne döşeğin kenarına doğru eğilmiş, Rosalie’ye bakıyordu. “Sizi yakaladığımda Julien’in yatağında olduğun doğru, değil mi?”</p>

    <p class="normal">Rosalie ellerinin arasından inledi: “Evet hanımefendi.”</p>

    <p class="normal">Barones büyük bir gürültüyle ağlamaya başladı. Nefesi kesilerek çıkardığı hıçkırıklar Rosalie’ninkilere karışıyordu.</p>

    <p class="normal">Jeanne gözlerini hizmetçiye dikerek sordu: “Bu ne zamandır devam ediyordu?”</p>

    <p class="normal">Rosalie kekeledi: “Buraya geldiğinden beri.”</p>

    <p class="normal">Jeanne anlamadı: “Geldiğinden beri mi? Ne yani.... İlkbahardan beri mi?”</p>

    <p class="normal">“Evet hanımefendi.”</p>

    <p class="normal">“Bu eve ilk girişinden beri mi?”</p>

    <p class="normal">“Evet hanımefendi.”</p>

    <p class="normal">Aldığı cevaplar karşısında kalbi sıkışan Jeanne arka arkaya sorularına devam ediyordu:</p>

    <p class="normal">“Peki, nasıl oldu? Sana nasıl yaklaştı? Seni nasıl baştan çıkardı? Ne dedi? Ne zaman teslim oldun? Kendini ona nasıl verebildin?”</p>

    <p class="normal">Rosalie ellerini yüzünden çekmiş, cevap verme ihtiyacı içinde, kendini kaybetmiş gibi durmadan konuşuyordu: “Ne zaman mı teslim oldum? Burada ilk kez akşam yemeğine kaldığı gece odama geldi. Mahzende saklanmış. Olay çıkmasın diye çığlık atmaya cesaret edemedim. Benimle yattı. O sırada ne yaptığımın farkında değildim. Ne isterse yapmasına izin verdim. Hiçbir şey söylemedim çünkü onu çok hoş buluyordum!..”</p>

    <p class="normal">Bunun üzerine Jeanne bir çığlık attı: “O halde... Senin... senin çocuğun... ondan mı?”</p>

    <p class="normal">Rosalie hıçkırıklara boğuldu: “Evet hanımefendi.”</p>

    <p class="normal">Sonra ikisi de sustular.</p>

    <p class="normal">Rosalie’nin ve baronesin ağlama sesinden başka bir şey işitilmiyordu.</p>

    <p class="normal">Jeanne bitkin düşmüştü, gözlerinden yaşlar boşandığını hissediyor, sessizce dökülen damlalar yanaklarından süzülüyordu</p>

    <p class="normal">Hizmetçisinin çocuğu onunkiyle aynı babaya sahipti! Öfkesi dinmişti. Artık kendini kopkoyu, ağır, derin, sonsuz bir umutsuzluğa düşmüş gibi hissediyordu.</p>

    <p class="normal">Sonunda değişmiş, ıslak, ağlayan bir kadın sesiyle devam etti: “Oradan... seyahatten... döndüğümüzde, sana ilk ne zaman geldi?”</p>

    <p class="normal">Yerde iki büklüm olan küçük hizmetçi kekeledi: “Döndüğünüz akşam.”</p>

    <p class="normal">Her söz Jeanne’ın kalbini biraz daha parçalıyordu. İlk gece, Peuples’e döndükleri ilk gece onu bu kız için terk etmişti. Yalnız uyumasının nedeni buydu!</p>

    <p class="normal">Öğrendikleri ona yetmişti, daha fazlasını işitmek istemiyordu. Bağırdı: “Defol, defol!” Rosalie bitkin halde yerinden kımıldamadığından, Jeanne babasına seslendi: “Götür onu buradan, götür onu.” Ama o ana kadar bir şey söylememiş olan rahip küçük bir vaaz vermenin zamanı geldiğine karar verdi.</p>

    <p class="normal">“Bu yaptığın çok kötü kızım, çok kötü. Yüce Tanrı seni kolay affetmeyecektir. Böyle davranmaya devam edersen cehennemin seni beklediğini sakın unutma. Şimdi bir çocuğun olduğuna göre, kendini toparlaman lazım. Şüphesiz barones senin için bir şeyler yapacaktır. Sana bir koca da buluruz...”</p>

    <p class="normal">Daha uzun süre konuşurdu ama baron, Rosalie’yi bir kez daha omuzlarından yakalayıp kaldırdı, kapıya kadar sürükledi ve bir paket gibi koridora attı.</p>

    <p class="normal">Geri döndüğünde yüzü kızından da solgundu. Rahip konuşmaya devam etti: “Ne bekliyordunuz? Bu çevredekilerin hepsi aynı. Üzücü ama yapacak bir şey yok. Doğanın zayıf yarattıklarına merhamet göstermemiz lazım. Bu hizmetçiler hamile kalmadan asla evlenmiyor hanımefendi.” Sonra gülümseyerek ekledi: “Yerel bir gelenek diyebiliriz.” Yeniden ciddileşti: “Çocuklar bile aynı! Geçen yıl mezarlıkta din dersine gelen bir kızla bir oğlanı yakalamayayım mı! Ailelerine haber verdim! Bana ne cevap verdiler dersiniz? ‘Ne yaparsınız Sayın Rahip, bu pislikleri onlara öğreten biz değiliz, yapacak bir şey yok’ dediler. Dediğim gibi beyefendi, sizin hizmetçi de farklı bir şey yapmamış.”</p>

    <p class="normal">Öfkeden titreyen baron, rahibin sözünü kesti: “O mu? O önemli değil! Beni kızdıran Julien! O rezilin yaptıkları! Kızımı alıp götüreceğim buralardan.”</p>

    <p class="normal">Bir oraya bir buraya yürüyor, öfke içinde ellerini kollarını sallıyordu: “Bu rezil kızıma ihanet etti! Rezil! O bir serseri, bir alçak, bir sefil. Ona bunları söyleyeceğim, hakkından gelecek, bastonumla döverek öldüreceğim onu!”</p>

    <p class="normal">Ama gözyaşları içindeki baronesin yanında ağır ağır piposunu tüttüren ve sakinleştirme görevini yerine getirmenin yollarını arayan rahip, “Sakin olun Sayın Baron, aramızda kalsın ama onun da herkesten bir farkı yok. Karısına sadık kalan kaç koca tanıyorsunuz?” dedi ve biraz hain ama babacan bir ifadeyle ekledi: “Sizin bile geçmişte yaramazlıklar yaptığınıza eminim. Elinizi vicdanınıza koyun, haksız mıyım?” Baron olduğu yerde kalakalmıştı. Rahip devam etti: “Eh! Siz de herkes gibi davrandınız şüphesiz. Hatta belki de onun gibi bir hizmetçinin tadına bile bakmışsınızdır kimbilir? Böyle şeyleri herkes yapıyor emin olun. Buna rağmen karınızı daha az sevdiğiniz ya da daha az mutlu ettiğiniz söylenemez değil mi?”</p>

    <p class="normal">Baron alt üst olmuştu, olduğu yerden kımıldayamıyordu.</p>

    <p class="normal">Lanet olsun ki doğruydu. O da yapmıştı, hatta fırsat bulduğu gecelerde yapmaya da devam ediyordu. O da aile birliğine saygı göstermemişti. Karısının güzel hizmetçileri karşısında fazla tereddüt etmemişti! Bunun için sefil bir adam olduğu söylenebilir miydi? Kendisini hiç suçlu hissetmezken, Julien’in davranışını nasıl bu kadar sert yargılayabilirdi?</p>

    <p class="normal">Tekrar hıçkırıklara boğulan baronesin dudaklarında kocasının çılgınlıklarının anısıyla belli belirsiz bir gülümseme gelip geçti. Barones aşk maceralarını hayatın bir parçası olarak kabul eden, duygusal, çabuk yumuşayan insanlardandı.</p>

    <p class="normal">Jeanne gözleri ardına kadar açık ama bitkin sırt üstü uzanmış, kollarını öylece yana sarkıtmış, acı içinde düşüncelere dalmıştı. Rosalie’nin bir sözü ruhunu yaralamış, kalbine bıçak gibi saplanmıştı: “Hiçbir şey söylemedim çünkü onu çok hoş buluyordum!”</p>

    <p class="normal">O da onu hoş bulmuştu: Yalnızca bu nedenle teslim olmuş, herhangi bir başka umudun peşinden koşmaktan, hayata dair her türlü plandan vazgeçip kendini ona adamıştı. Bu evliliğe, bu dipsiz deliğe, bu sefalet, bu üzüntüler, bu umutsuzluk için düşmüştü, çünkü o da Rosalie gibi onu hoş bulmuştu!</p>

    <p class="normal">Kapı öfkeli ve sert bir hareketle açıldı. Çılgına dönmüş gibi görünen Julien içeri daldı. Merdivende inleyen Rosalie’yi görmüş, bir şeyler döndüğünü anlayarak hizmetçiyi sıkıştırmış ve her şeyi anlattığını öğrenmişti. Rahibi görmek onu olduğu yere mıhladı.</p>

    <p class="normal">Titrek ama sakin bir sesle sordu: “Ne var? Neler oluyor burada?” Az önce onca hiddetlenen baron, rahibin söylediklerinden ve damadının da kendisinin bir kopyası olması düşüncesinden dolayı hiçbir şey söyleyemiyordu. Annecik daha yüksek sesle ağlamaya başladı ama Jeanne elleri üzerinde doğrulmuş soluğu kesilmiş bir biçimde ona zalimce acı çektiren adama bakıyordu. Kekeledi: “Olan şu: Artık her şeyi biliyoruz. Bütün iğrençliklerinizi... Bu eve girdiğiniz günden beri yaptığınız iğrençlikleri... Hizmetçinin çocuğunun da sizden olduğunu... Üstelik... üstelik benimkiyle... kardeş olacaklarını...” Bu düşünceyle öyle büyük bir acı hissetmişti ki, başını yatağına gömüp kendini kaybetmiş bir şekilde ağlamaya başladı.</p>

    <p class="normal">Julien ne yapacağını bilemez halde öylece duruyordu. Rahip bir kez daha araya girdi: “Tamam, tamam, bu kadar üzülmeyin küçük hanım, biraz mantıklı olun.”</p>

    <p class="normal">Ayağa kalktı, yatağa yaklaştı ve nemli elini umutsuzluğa kapılan kızın alnına koydu. Bu basit temas Jeanne’ı garip bir biçimde sakinleştirmişti. Kendini uyuşmuş gibi hissediyordu. İyi gelmeye, rahatlatmaya alışmış bu güçlü elin dokunuşu gizemli bir yatışma sağlamış gibiydi.</p>

    <p class="normal">Ayakta durmaya devam eden babacan adam, “Hanımefendi, her zaman affetmeyi bilmek lazım” dedi. “Başınıza büyük bir felaket gelmiş ama Tanrı merhametini göstermiş ve bu felaketi büyük bir mutlulukla telafi etmiş, çünkü anne olacaksınız. Bu çocuk sizin teselliniz olacak. Onun adına sizden Bay Julien’in hatasını affetmenizi rica ediyorum. Bu aranızda yeni bir bağ oluşturacak ve kocanızın gelecekteki sadakatinin garantisi olacak. Karnınızda bir parçasını taşıdığınız adamdan kalben ayrı kalabilir misiniz?”</p>

    <p class="normal">Jeanne yorgun, bitkin, acılar içinde, ne öfkeye ne kine güç bulamaz halde cevap bile veremiyordu. Sinirleri boşalmış, farkına varmadan kesilmiş gibiydi. Artık acı bile hissedemiyordu.</p>

    <p class="normal">Kafası allak bullak olan, ruhu uzun süreli çalkantıları kaldıramayan barones de mırıldandı: “Hadi Jeanne.”</p>

    <p class="normal">Bunun üzerine rahip genç adamın elini aldı ve yatağın biraz daha yakınına çekerek karısının elinin üzerine koydu. Üzerine onları sonsuza dek birleştirmek ister gibi birkaç kez vurdu. Sonra vaaz veren rahip ses tonundan sıyrılıp, sonuçtan memnun bir edayla, “Hadi tamam. İnanın bana, böylesi daha iyi” dedi.</p>

    <p class="normal">Sonra bir an için yaklaşan iki el hemen ayrıldı. Julien, Jeanne’ı öpmeye cesaret edemediğinden, kayınvalidesini alnından öptü, topuklarının üzerinde dönerek hiç de itiraz etmeyen baronun koluna girdi ve olay böyle tatlıya bağlandı, birlikte bir puro içmek üzere dışarı çıktılar.</p>

    <p class="normal">Bunun üzerine bitkin düşen hasta, rahip ile Annecik’in fısıltıları eşliğinde uykuya daldı.</p>

    <p class="normal">Rahip düşüncelerini açıklıyor, barones ise durmadan baş sallayarak onaylıyordu. Rahip sonunda, “Tamam o halde anlaştık. Bu kızı Barville çiftliği karşılığında kocaya verirsiniz. Koca bulma işini de ben hallederim. Şöyle temiz pak bir delikanlı! Ooo! Yirmi bin frank servetle işimiz kolay. Seçmekte bile zorlanırız.”</p>

    <p class="normal">Barones yanaklarının üzerinde parıldayan, kaynağı çoktan kurumuş iki damla gözyaşına rağmen gülümsemeye başlamıştı.</p>

    <p class="normal">Israr ediyordu: “Anladınız değil mi? Barville en az yirmi bin frank eder ama parayı tabii ki çocuğun üzerine yatıracağız. Anne ve babası hayatları boyunca rahat edecekler.”</p>

    <p class="normal">Bunun üzerine rahip kalkıp Annecik’e elini uzattı: “Siz hiç rahatsız olmayın hanımefendi, rahatsız olmayın. Bir adımın ne pahasına atıldığını çok iyi bilirim ben.”</p>

    <p class="normal">Dışarı çıkarken hastasını görmeye gelen Lison Teyze’yle karşılaştı. Lison Teyze hiçbir şey fark etmemişti. Ona bir şey söyleyen olmadığından, her zamanki gibi olan biten her şeyden habersiz kaldı.</p>
  </div>

  <div class="calibre1" id="calibre_pb_16"></div>
</body>
</html>
