<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_4">4</h1>

    <p class="normal">Baron bir sabah Jeanne daha kalkmadan odasına girdi ve yatağının ayak ucuna oturarak, “Sayın Vikont de Lamare seni bizden istedi” dedi.</p>

    <p class="normal">Kızın içinden yüzünü örtülerin altına gizlemek geldi.</p>

    <p class="normal">Babası devam etti: “Cevabımızı daha sonra vereceğimizi söyledik.” Kız heyecan içinde, nefes nefese kalmıştı. Bir dakika kadar sonra baron gülümseyerek ekledi: “Seninle konuşmadan bir şey yapmak istemedik. Annen ve ben bu evliliğe karşı değiliz. Ama bu seni etkilemesin. Ondan çok daha zenginsin ama hayatta mutlu olmak söz konusu olduğunda parayı düşünmemeli. Hiçbir akrabası yok. Dolayısıyla onunla evlenirsen bizim de bir oğlumuz olacak ama bir başkasıyla evlenirsen kızımız yabancıların yanına gidecek. Biz bu delikanlıdan hoşlandık. Sen de hoşlandın mı?”</p>

    <p class="normal">Kız saçlarının diplerine kadar kızararak kekeledi: “Ben de istiyorum baba.”</p>

    <p class="normal">Babası gözlerinin içine bakarak güldü ve mırıldandı: “Pek şüphem de yoktu Matmazel.”</p>

    <p class="normal">Akşama kadar ne yaptığını bilmeden sarhoş gibi dolaştı durdu. Farkında olmadan yanlış bir şeylere el atıyor, hiç yürümediği halde yorgunluktan bitkin düşen bacakları birbirine dolanıyordu.</p>

    <p class="normal">Saat altıya doğru Annecik’le çınarların altında otururlarken, vikont göründü.</p>

    <p class="normal">Jeanne’ın kalbi deli gibi atmaya başladı. Delikanlı yaklaşırken pek de heyecanlı görünmüyordu. Yanlarına geldiğinde baronesin elini tutup öptü, sonra genç kızın titreyen elini kaldırarak dudaklarına götürdü, şefkat ve saygı dolu uzun bir öpücük kondurdu.</p>

    <p class="normal">Böylece nişanlıların güzel günleri başlamış oldu. Salonun bir köşesinde ya da yabani bitkilerle kaplı koruluğun yeşil örtüsü üzerinde oturup başbaşa uzun sohbetler ediyor, zaman zaman Annecik’in gezinti yolunda dolaşıp geleceklerinden söz ediyorlardı. Böyle anlarda genç kız gözlerini baronesin tozlu ayak izlerinden ayıramıyordu.</p>

    <p class="normal">Karar alınınca, süreci hızlandırmak istediler. Törenin altı hafta sonra, 15 Ağustos’ta yapılmasına karar verildi. Gençler hemen ardından balayı seyahatine çıkacaklardı. Hangi ülkeye gitmek istediği sorulan Jeanne, İtalya’daki şehirlerde olacaklarından daha fazla yalnız kalabilecekleri Korsika’da karar kıldı.</p>

    <p class="normal">Fazla sabırsızlanmadan ama aceleci parmakların anlamsız okşamalarının tarifsiz çekiciliğinin, ruhlar birbirine katışacakmışçasına uzun süren tutkulu bakışların tadını çıkararak muhteşem bir sıcaklığın içine gömülmüş birleşecekleri anı bekliyorlardı. Büyük kucaklaşmaların neden olduğu kararsız bir istekle fazlasıyla alt üst oluyorlardı.</p>

    <p class="normal">Düğüne baronesin Versailles Manastırı’nda pansiyoner olarak kalan kızkardeşi Lison Teyze dışında kimseyi davet etmemeye karar verildi.</p>

    <p class="normal">Barones, babası öldükten sonra kızkardeşini yanına almak istemişti ama herkesi rahatsız ettiği konusunda gereksiz olan fikrinden bir türlü kurtulamayan yaşlı kız, hayatta yapayalnız ve bahtsız olan insanlara oda kiralayan dini evlerden birine kapanmayı tercih etmişti.</p>

    <p class="normal">Zaman zaman gelip ailenin yanında bir iki ay geçirirdi.</p>

    <p class="normal">Lison Teyze fazla konuşmayan, varlığını bile unutturan, yalnızca yemek saatlerinde ortaya çıkan ve hemen ardından odasına kapanan ufak tefek bir kadındı.</p>

    <p class="normal">İyi niyetli bir ihtiyara benziyordu. Oysa yalnızca kırk iki yaşındaydı. Sakin ve hüzünlü bakışları vardı. Ailede hiçbir zaman ciddiye alınmamıştı. Çok ufak tefek olduğu gibi, pek güzel ve çekici de sayılmazdı. Örneğin kimse ona sarılıp öpmek istemezdi. Kendi köşesinde sessiz sakin yaşayıp giderdi. O zamandan beri hep o kurban oldu. Genç kızken de kimse onunla ilgilenmezdi.</p>

    <p class="normal">Bir gölge, sıradan bir eşya, her gün görmeye alışılan ama hakkında hiç endişe edilmeyen bir eşya gibiydi.</p>

    <p class="normal">Aile evinden kalma alışkanlıkla ablası da onu anlamsız, kayıp bir varlık gibi görüyordu. Aşağılama barındıran bir rahatlıkla davranılırdı ona. Adı Lise’di ve bu gençlere yakışan, sevimli adından rahatsız olur gibiydi. Evlenmediği ve muhtemelen de hiç evlenmeyeceği anlaşılınca Lise adı Lison’a dönüştürülmüştü. Jeanne doğduktan sonra ise “Lison Teyze” olmuştu.</p>

    <p class="normal">Ufak tefek, akça pakça, fazlasıyla çekingen bir akrabaydı. Hatta kızkardeşi ve eniştesi onu bu özelliklerinden dolayı seviyordu. Ama üzerinde durmadıkları bu sevgide ayırt etmeden herkese gösterilen bir yakınlık, bilinçsiz bir şefkat ve doğal bir yumuşaklık yer tutuyordu.</p>

    <p class="normal">Barones gençliğindeki bazı uzak anılardan söz ederken kesin bir tarih vermek istediğinde bazen “Lison’un çılgın dönemleriydi” diye söz ederdi.</p>

    <p class="normal">Ama asla daha fazlası anlatılmıyordu. Bu “çılgın dönem” hep bir sis perdesinin ardında kalıyordu.</p>

    <p class="normal">Lise, yirmi yaşındayken bir akşam bilmedikleri bir nedenle sulara bırakmıştı kendini. Gündelik hayatında, tavırlarında bu çılgınlığı yapacağına dair hiçbir işaret yoktu. Yarı ölü halde çıkarılmıştı sudan. Öfkeye kapılan ailesi, bu gizemli hareketin nedenlerini araştıracağı yerde, yakın zamanlarda yol kenarındaki çite takılıp bacağını kırdığı için vurmak zorunda kaldıkları atları “Coco”nun geçirdiği kazadan söz eder gibi, “çılgın dönem” diye adlandırmayı tercih etmişlerdi.</p>

    <p class="normal">Kısa bir süre sonra da Lison adını alan Lise, bundan sonra zayıf bir ruh olarak kabul edilmeye başlanmıştı. Yakınlarına verdiği tatlı bir küçümseme duygusu yavaş yavaş çevresindeki herkese yayılmıştı. Küçük Jeanne bile, çocukların doğal olarak sahip oldukları uzağı görme yetisiyle onunla ilgilenmiyor, yatağına çıkıp öpücükler kondurmuyor, hatta odasına bile girmiyordu. Bu odaya girip bazı işleri halleden hizmetçi Rosalie nerede yaşadığını bilen tek kişi gibiydi.</p>

    <p class="normal">Lison Teyze öğle yemeği için yemek odasına girdiğinde, “Küçük” koşup ona alnını uzatma alışkanlığı edinmişti. Hepsi bu kadardı.</p>

    <p class="normal">Onunla konuşmak isteyen olursa, bir hizmetçi gönderip çağırtılırdı. Ortalıkta olmadığında onunla ilgilenen, onu düşünen, onun için endişelenip “Bu sabah Lison’u gören oldu mu?” diye soran olmazdı.</p>

    <p class="normal">Varlığı hissedilmiyordu. Yakınlarına bile hep yabancı kalan, hiç keşfedilemeyen ve ölümüyle evde eksiklik ya da boşluk yaratmayan, yanında yaşayanların varoluşuna, alışkanlıklarına, sevgilerine dahil olmayı bilmeyen varlıklardan biriydi.</p>

    <p class="normal">“Lison Teyze” dediklerinde, bu iki sözcük kimsenin içinde herhangi bir duygu yaratmazdı. “Kahve fincanı ya da şekerlik” denmiş gibi algılanırdı.</p>

    <p class="normal">Her zaman sessiz ve aceleci adımlarla yürürdü. Asla gürültü yapmaz, neredeyse hiçbir şeye çarpmazdı. Herhangi bir ses çıkarmamak için nesnelerle iletişim kurardı sanki. Pamuk elleriyle her şeye son derece hafif, son derece nazik dokunurdu.</p>

    <p class="normal">Temmuz ortasında geldi. Bu evlilik fikri onu alt üst etmişti. Ondan gelen bir sürü hediye neredeyse hiç fark edilmeden bir köşede atıldı kaldı.</p>

    <p class="normal">Gelişinin ertesi gününden başlayarak orada olduğu bile unutuldu.</p>

    <p class="normal">Ama olağandışı bir heyecan içindeydi. Gözlerini nişanlılardan ayıramıyordu. Kimsenin ziyaretine gitmediği odasında sıradan bir terzi gibi çalışıyor, tuhaf bir enerji, ateşli bir hareketlilikle gelinin çeyiziyle meşgul oluyordu.</p>

    <p class="normal">Zaman zaman kendi elleriyle işlediği mendilleri, peçeteleri götürüp baronese gösteriyor ve “Böyle iyi mi Adélaide?” diye soruyordu. Annecik uyuşuk uyuşuk elindekilere bakıp cevap veriyordu: “Kendini bu kadar yorma zavallı Lison’cuğum.”</p>

    <p class="normal">Ay sonuna doğru, çok sıcak bir günün ardından bir akşam insanın ruhunu harekete geçiren, duygulandıran, heyecanlandıran, bütün gizli şiirini ortaya çıkaran aydınlık ve ılık bir gecenin içinde ay doğdu. Kırların tatlı soluğu huzur içindeki salona kadar ulaşıyordu. Barones ve eşi yuvarlak bir abajurun masaya vuran ışığında sakin sakin iskambil oynuyorlardı. Aralarında oturan Lison Teyze örgü örüyordu. Açık pencereden dışarı bakan gençler ay ışığıyla aydınlanan bahçeyi seyrediyordu.</p>

    <p class="normal">Ihlamur ve çınar ağaçları, kapkara koruluğa kadar solgun ama aydınlık uzanan çimenliğe gölgelerini yayıyordu.</p>

    <p class="normal">Gecenin ılık çekiciliğine, ağaçlar ve koruluğun puslu aydınlığına karşı koyamayan Jeanne ailesine döndü: “Babacık, biz gidip şatonun önündeki çimenlikte bir tur atacağız” dedi. Baron oyundan kafasını kaldırmadan: “Gidin çocuklar” diye cevap verdi ve partiye devam etti.</p>

    <p class="normal">Çıkıp dipteki küçük koruya kadar uzanan büyük aydınlık arazide ağır ağır yürümeye koyuldular.</p>

    <p class="normal">Saat ilerliyordu ama geri dönmek akıllarından bile geçmiyordu.</p>

    <p class="normal">Yorulan barones odasına çıkmak istedi: “Âşıkları çağırmak gerek” dedi.</p>

    <p class="normal">Baron aydınlık bahçeyi şöyle bir gözleriyle taradı ve iki gölgeyi hemen fark etti.</p>

    <p class="normal">“Bırak çocukları, dışarıda hava çok güzel. Lison onları bekler, değil mi Lison?” dedi.</p>

    <p class="normal">Yaşlı kız endişe dolu gözlerini kaldırdı ve çekingen bir sesle cevap verdi: “Tabii beklerim.”</p>

    <p class="normal">Babacık, baronesi kaldırdı. O günkü sıcaktan o da yorgun düşmüştü: “Ben de yatacağım” dedi. Karısıyla birlikte yukarı çıktı.</p>

    <p class="normal">Bunun üzerine Lison Teyze ayağa kalktı ve yeni başladığı örgüyü, yünü ve tığı koltuğun üzerine bırakarak pencerenin kenarına çöktü ve güzel geceyi izlemeye başladı.</p>

    <p class="normal">İki nişanlı kapının eşiğinden koruluğa, koruluktan eşiğe mekik dokuyordu. Birbirlerinin ellerini sımsıkı tutmuş, bedenlerini terk edip, yeryüzünden yayılan görünmez şiirin bir parçası olmuş gibi hiç konuşmuyorlardı.</p>

    <p class="normal">Jeanne birden pencerede içerideki lambanın ışığıyla ortaya çıkan silueti fark etti.</p>

    <p class="normal">“Baksana, Lison Teyze bizi izliyor” dedi.</p>

    <p class="normal">Vikont başını kaldırdı ve hiç düşünmeden, umursamaz bir sesle cevap verdi: “Evet, Lison Teyze bizi izliyor.”</p>

    <p class="normal">Sonra düş kurmaya, ağır ağır yürümeye ve birbirlerini sevmeye devam ettiler.</p>

    <p class="normal">Ama yerdeki otlar çiyle kaplanıyordu. Serinlik biraz ürpermelerine neden oldu.</p>

    <p class="normal">“Girelim artık” dedi Jeanne.</p>

    <p class="normal">Geri döndüler.</p>

    <p class="normal">Salona girdiklerinde Lison Teyze örgüsüne geri dönmüştü. Başını yaptığı işe gömmüş gibiydi, zayıf parmakları çok yorulmuş gibi titriyordu.</p>

    <p class="normal">Jeanne yaklaştı: “Teyze uyuyacağız artık.”</p>

    <p class="normal">Yaşlı kız gözlerini kaldırdı. Ağlamış gibi kıpkırmızıydılar. Âşıklar farkına varmadı ama genç adam birden genç kızın terliklerinin su içinde olduğunu fark etti. Endişeye kapılıp, şefkatle sordu: “O küçücük ayaklarınız üşümedi mi?”</p>

    <p class="normal">Birden teyzenin elleri öyle bir titremeye kapıldı ki örgüsünü düşürdü, yün yumağı parkenin üzerine yuvarlanıp uzaklaştı ve aniden yüzünü ellerine gömen kadın hıçkırıklarla sarsılarak ağlamaya başladı.</p>

    <p class="normal">İki nişanlı şaşkınlık içinde kalakalmış ona bakıyorlardı. Jeanne hemen diz çöküp, teyzesinin kollarını araladı. Alt üst olmuş bir şekilde tekrarlıyordu: “Ama neyin var, neyin var Lison Teyze?”</p>

    <p class="normal">Bunun üzerine zavallı kadın göz yaşları içinde kekeleyerek ve bedeni acıdan kasılmış halde cevap verdi: “Sana sordu... ‘Küçük... Küçücük ayaklarınız... Üşüdü mü?’ diye... Bana hayatta kimse böyle... Böyle şeyler söylemedi... Bana.... Asla... Asla...”</p>

    <p class="normal">Şaşıran, içi acıyan Jeanne yine de bir âşığın taşkın şefkat duygusunun Lison’a dokunuşu karşısında gülme isteği duydu. Vikont ise gülüşünü saklamak için arkasını dönmüştü bile.</p>

    <p class="normal">Ama birden ayağa kalkan kadın yününü yere, örgüsünü de koltuğa bıraktı ve kaçıp gitti. Loş merdivenleri el yordamıyla çıkıp odasına sığındı.</p>

    <p class="normal">Yalnız kalan iki genç duygulanmış halde, gülümseyerek birbirlerine baktılar. Jeanne mırıldandı: “Zavallı Teyzem!...”</p>

    <p class="normal">Julien ekledi: “Bu akşam aklı pek yerinde değildi galiba.”</p>

    <p class="normal">El ele tutuşmuş öylece dikiliyor, bir türlü ayrılamıyorlardı. Lison Teyze’den boşalan koltuğun önünde yavaşça, çok yavaşça ilk öpücüklerini verdiler birbirlerine.</p>

    <p class="normal">Ertesi gün, yaşlı kızın gözyaşları hiç akıllarına gelmedi.</p>

    <p class="normal">Evlilikten önceki iki hafta Jeanne yaşadığı tatlı duygulardan yorgun düşmüş gibi oldukça dingin ve sakindi.</p>

    <p class="normal">Son günün sabahında da düşünecek zamanı olmadı. Yalnızca teninin altında bütün eti, kanı, kemikleri eriyip birbirine girmiş gibi bütün bedeninde büyük bir boşalma hissediyordu. Bir şeylere dokunduğunda parmaklarının fena halde titrediğini fark ediyordu.</p>

    <p class="normal">Ancak tören sırasında kilisedeki kürsünün karşısına geçince kendine gelebildi.</p>

    <p class="normal">Evli! Evet evlenmişti! Şafaktan beri birbirini izleyen koşuşturmalar, olaylar ona bir rüya, gerçek bir rüya gibi gelmişti. Çevredeki her şeyin değiştiği sanılan anlardan biriydi. Yapılan hareketlerin bile yeni bir anlamı vardı. Artık hiçbir şey asıl yerinde değildi sanki.</p>

    <p class="normal">Sersemlemiş, aslında şaşkına dönmüş hissediyordu kendini. Daha bir gün önce varoluşunda hiçbir değişiklik yoktu. Yalnızca hayata başlamasının daha yakın, elle tutulacak kadar yakın olduğu gibi sonsuz bir umudu vardı. Bir genç kız olarak uykuya dalmıştı, şimdiyse bir kadındı.</p>

    <p class="normal">O halde düşlerini kurduğu bütün o sevinçleri, mutlulukları gizleyen geleceğe açılan eşikten geçmiş olmalıydı. Önünde bir kapının açıldığını hissediyordu. Beklenen’e adım atacaktı.</p>

    <p class="normal">Tören sona eriyordu. Kutsal odaya geçtiler. Neredeyse bomboştu çünkü kimseyi davet etmemişlerdi. Sonra dışarı çıkıldı.</p>

    <p class="normal">Kilisenin kapısında göründüklerinde, olağanüstü bir gürültü genç evlileri yerinden sıçratırken, baronesin çığlık atmasına neden oldu: Köylüler havaya ateş açıyordu. Peuples’e varana kadar sesler hiç kesilmedi.</p>

    <p class="normal">O bölgenin ve Yport’un rahipleri, Belediye Başkanı ve çevredeki büyük çiftlik sahipleri için bir davet düzenlenmişti.</p>

    <p class="normal">Akşam yemeğini beklerken bahçeye dolaşmaya çıkıldı. Baron, barones, Lison Teyze, Belediye Başkanı ve Rahip Picot, Annecik’in yürüyüş yolunda dolaşmaya koyuldular. Tam karşı yolda diğer rahip geniş adımlarla yürürken dua kitabını okuyordu.</p>

    <p class="normal">Şatonun diğer tarafında elma ağaçları altında elma şarabı yudumlayan köylülerin neşeli gürültüleri geliyordu. O günü tatil ilan eden bütün köylüler avluyu doldurmuştu. Genç erkeklerle kızlar birbirlerinin peşinde dolanıyordu.</p>

    <p class="normal">Jeanne ve Julien çimenliği geçip, yamaca tırmandılar. İkisi de konuşmuyordu. Denizi seyretmeye koyuldular. Ağustos ortası olmasına rağmen hava biraz serindi. Rüzgâr kuzeyden esiyordu ve güneş masmavi gökyüzünde ışıl ışıldı.</p>

    <p class="normal">Gençler bir gölgelik bulmak için sağa dönen yolu izlediler ve Yport’a doğru inen gölgeli ve ağaçlıklı vadiye girdiler. Koruluğa ulaşır ulaşmaz, en ufak bir esinti duymaz oldular. Yapraklar arasından giden küçük bir patika bulmak için ana yoldan ayrıldılar. Birbirlerine sarılmış ilerliyorlardı. O sırada Jeanne belinden aşağı ağır ağır inen bir el hissetti.</p>

    <p class="normal">Kalbi çarpıyordu, soluğu kesilmiş hiçbir şey söyleyemiyordu. Alçak dallar saçlarını okşuyordu. Geçebilmek için sık sık eğilmek zorunda kalıyorlardı. Jeanne bir çiçek kopardı. Üzerinde iki narin kırmızı kabuklu böcek üst üste duruyordu.</p>

    <p class="normal">Bunun üzerine biraz kendini toplayıp, bütün masumluğuyla. “Bak bir çift” dedi.</p>

    <p class="normal">Julien ağzını kızın kulağına dokundurarak, “Bu akşam karım olacaksınız” dedi.</p>

    <p class="normal">Jeanne o sırada kırlardaki hayattan, aşkın şiirinden başka bir şey düşünemediğinden şaşırdı. Karısı mı? Zaten karısı değil miydi?</p>

    <p class="normal">Sonra Julien şakağına ve boynuna, saçlarının diplerine küçük aceleci öpücükler kondurmaya başladı. Alışkın olmadığı bu erkeksi öpücüklerle her defasında sarsılan kız aslında hoşuna giden bu okşayıştan kaçınmak için başını içgüdüsel olarak öteki tarafa eğiyordu.</p>

    <p class="normal">Kendilerini birden ormanın kıyısında buldular. Jeanne bu kadar uzaklaşmaktan rahatsız olup durakladı. Haklarında ne düşünürlerdi? “Dönelim” dedi.</p>

    <p class="normal">Julien belini sardığı koluyla kendine çekti onu ve yüz yüze geldiler. Nefeslerini yüzlerinde hissedecek kadar yakınlardı birbirlerine. Göz göze kaldılar. İç içe geçmek isteyen iki ruhun sabit, keskin, delici bakışlarıyla baktılar. Gözlerinde, gözlerinin ardında, içine sızamadıkları yabancıyı arıyor, sessiz, kararlı bir sorgulamaya girişiyorlardı sanki. Birbirleri için ne anlam taşıyacaklardı? Birlikte başladıkları bu hayat nasıl olacaktı? Evliliğin ayrılmamacasına birleştirdiği bu uzun hayatta birbirlerine ne tür sevinçler, mutluluklar ya da hayal kırıklıkları yaşatacaklardı? İkisi de diğerini daha önce hiç görmemiş gibi hissetti kendini.</p>

    <p class="normal">Birden Julien iki eliyle karısını omuzlarından tuttu ve bütün ağzıyla, kızın daha önce hiç yaşamadığı derin, ıslak bir öpücük kondurdu. Öpücük Jeanne’ın damarlarına, hatta iliklerine kadar işlemişti. Öyle tuhaf bir titreyişle sarsıldı ki farkında olmadan iki koluyla birden ittiği Julien’in sırt üstü düşmesine neden oldu.</p>

    <p class="normal">“Hadi gidelim. Gidelim hadi” diye kekeledi.</p>

    <p class="normal">Julien cevap vermedi ama ellerini alıp elleri arasında tuttu.</p>

    <p class="normal">Eve dönene kadar tek kelime konuşmadılar. Öğleden sonranın kalan kısmı onlara çok uzun geldi.</p>

    <p class="normal">Hava kararırken masaya oturuldu.</p>

    <p class="normal">Akşam yemeği Norman geleneklerinin aksine mütevazı ve oldukça kısaydı. Konuklar bir tür rahatsızlıkla kasılmıştı. Yalnızca iki rahip, Belediye Başkanı ve dört çiftçi düğünlerde olması gereken o abartılı neşeyi sergiliyordu.</p>

    <p class="normal">Davetliler kahkaha atmayı unutmuşlardı sanki. Belediye Başkanı’nın bir sözü ortalığı canlandırdı. Saat dokuza geliyordu. Kahve içme zamanı gelmişti. Dışarıda, birinci avludaki elma ağaçlarının altında, bir kır düğünü başlamıştı. Açık pencereden kutlamalar görülüyordu. Dallara asılan fenerler yapraklara yeşil-gri tonları veriyordu. Köylüler kadınlı erkekli halka olmuş, üzeri örtülmüş büyük bir mutfak masasının üzerine tünemiş iki keman ve bir klarnetin eşlik ettiği kaba dans şarkıları söyleyerek dans ediyorlardı. Köylülerin gürültülü şarkıları bazen çalgıların sesini bile bastırıyordu. Zincirlerinden boşanmış seslerin mahvettiği müzik gökyüzünden parça parça, kırık notalar halinde dökülüyordu.</p>

    <p class="normal">Kalabalığa çevresinde meşaleler yanan iki büyük fıçıdan içki dağıtılıyordu. İki hizmetçi bir kovanın içinde sürekli bardak ve maşrapa yıkıyor, daha suları damlarken fıçıların kırmızı şarap ya da elma şarabı akan musluklarının altına uzatıyordu. Susayan dansçılar, sakin sakin oturan ihtiyarlar, ter içinde kalan kızlar bir bardak kapmak için birbirini eziyor, kollarını uzatıyor ve sonunda başlarını geriye atıp ellerindeki sıvıyı gırtlaklarına boşaltıyorlardı.</p>

    <p class="normal">Masanın üzerinde ekmek, tereyağı, peynir ve sosis vardı. Herkes ara ara uğrayıp ağzına bir şeyler tıkıştırıyor, aydınlatılan yaprakların altındaki bu canlı, heyecanlı kutlama salondaki ölgün konukların dans etme, fıçıdan içki içip, tereyağı ve kuru soğanla bir parça ekmek yeme isteğiyle kıvranmasına neden oluyordu.</p>

    <p class="normal">Bıçağıyla tempo tutan Belediye Başkanı bağırdı: “Hey be! Her şey çok güzel! Ganache düğünleri gibi!”</p>

    <p class="normal">Herkes hâkim olmaya çalıştıkları kahkahalarla sarsılıyordu. Ama her türlü sivil otoritenin doğal düşmanı olan Rahip Picot, “Cana demek istiyorsunuz herhalde!” dedi. Öteki bu düzeltmeyi kabul etmedi. “Hayır Sayın Rahip, Ganache dediğimde, Ganache’ı kastederim.”</p>

    <p class="normal">Kalktılar ve salona geçtiler. Ardından kısa bir süreliğine içki âlemindeki halkın arasına karışmaya gittiler. Sonunda davetliler gitti.</p>

    <p class="normal">Baron ve barones alçak sesle bir şeyler tartışıyordu. Her zamankinden daha yorgun olan Bayan Adélaide kocasının isteğine itiraz eder gibiydi. Sonunda, neredeyse yüksek sesle, “Hayır sevgilim yapamam, ne diyeceğimi bilemem” dedi.</p>

    <p class="normal">Bunun üzerine Babacık aniden yanından ayrılıp Jeanne’a yaklaştı, “Biraz benimle gelir misin kızım?” diye sordu. Kız büyük bir heyecanla cevap verdi: “Nasıl istersen baba.” Çıktılar.</p>

    <p class="normal">Deniz tarafındaki kapıya çıkar çıkmaz keskin kuru bir rüzgâr çarptı yüzlerine. Sonbahar kokusu taşıyan serin yaz rüzgârlarından biri.</p>

    <p class="normal">Gökyüzünde bulutlar hızla hareket ediyor, yıldızların önünü bir kapatıyor bir açıyordu.</p>

    <p class="normal">Baron kızının elini şefkatle tutmuş, kolunu bedenine yapıştırmıştı. Birkaç dakika yürüdüler. Kararsız, rahatsız görünüyordu. Sonunda cesaretini topladı.</p>

    <p class="normal">“Küçüğüm, aslında annenin yapması gereken zor bir rolü, o reddettiği için ben üstlenmek, onun yerini almak zorundayım. Varoluşla ilgili ne kadar bilgili olduğunu bilmiyorum. Çocuklardan, özellikle de gelecekteki mutluluğundan sorumlu olacak erkeğin kollarına bırakana kadar her şeyiyle saf ve temiz kalması gereken kızlardan özenle sakladığımız konular bunlar. Hayatın bu tatlı sırrının perdesini aralamak o erkeğe kalıyor. Daha önce merak edip bir şeyler öğrenenler, bazen düşlerin ardında biraz da olsa kaba bir gerçeklikle karşılaşabiliyorlar. Ruhları, bedenleri yaralanıp, yasaların, insanlığın yasalarının, doğanın yasalarının onlara mutlak bir hak olarak verdiği şeyi kocalarına sunmayı reddedebiliyorlar. Sana daha fazlasını söyleyemem tatlım ama artık tamamen kocana ait olduğunu unutmamalısın.”</p>

    <p class="normal">Tam olarak ne biliyordu? Ne tahmin ediyordu? Bir önseziyle içini kemiren canını yakan bir melankolinin altında ezilip titremeye başladı.</p>

    <p class="normal">Geri döndüler. Salon kapısında onları bir sürpriz bekliyordu. Bayan Adélaide, Julien’in göğsüne kapanmış ağlıyordu. Hıçkırıkları, zorla çıkardığı gürültülü hıçkırıkları aynı anda burnundan, ağzından ve gözlerinden fışkırıyor gibiydi. Genç adam, bir tanesini, küçüğünü, taptığı kızını ona emanet ederken kollarına yığılan bu şişman kadını beceriksizce tutuyordu.</p>

    <p class="normal">Baron aceleyle ilerledi, “Ah! Fazla uzatmayalım, duygusallaşmayın, rica ederim” dedi ve karısını alarak gözyaşlarını silmesi için bir koltuğa oturttu. Sonra Jeanne’a döndü: “Hadi küçüğüm, bir an önce anneni öp ve yatmaya git.”</p>

    <p class="normal">Jeanne da ağlamaya hazır halde hızla anne ve babasını öptü ve kaçar gibi gitti.</p>

    <p class="normal">Lison Teyze çoktan odasına çekilmişti. Baron ve karısı, Julien’le yalnız kaldılar. Üçü de bulundukları durumdan öylesine rahatsızdı ki, edecek tek söz bulamıyorlardı. İki adam, üzerlerinde gece kıyafetleri, gözleri boşluğa çakılmış ayakta dikiliyor, Bayan Adélaide boğazında kalan hıçkırıklarla koltuğunda bitkin oturuyordu. Sıkıntıları dayanılmaz hale geldiğinde Baron gençlerin birkaç gün içinde çıkacağı yolculuktan söz açtı.</p>

    <p class="normal">Jeanne odasında, pınar gibi gözyaşları döken Rosalie’nin kendisini soyan ellerine teslim olmuştu. Elleri rasgele üzerinde dolaşan Rosalie ne kordonları ne iğneleri bulabiliyor, hanımından çok daha heyecanlı gibi görünüyordu. Jeanne hizmetçisinin gözyaşlarına aldırmıyordu. Tanıdıklarından, sevdiklerinden ayrılmış, tek başına başka bir dünyanın, başka bir evrenin ortasına atılmış gibi hissediyordu kendini. Bütün hayatı, düşünceleri alt üst olmuştu. Hatta şu tuhaf soru geçti aklından: “Kocasını seviyor muydu?” Birdenbire çok az tanıdığı bir yabancı gibi algıladı evlendiği adamı. Üç ay önce dünya üzerinde varolduğunu bile bilmezken, şimdi karısı olmuştu. Neden peki? Neden ayakları altında açılıveren bir deliğe düşer gibi bu kadar çabuk düşüvermişti evliliğin içine?</p>

    <p class="normal">Geceliğini giyer giymez yatağa girdi. Hafif serin olan çarşaflar ürpermesine neden olurken, iki saatten beri ruhunun üzerine çöken üşüme, yalnızlık, hüzün duygusunu daha da artırdı.</p>

    <p class="normal">Rosalie hıçkırmaya devam ederek kaçıp gitti. Jeanne ise bekliyordu. Sıkıntı içinde, kalbi çarparak, ne tahmin edeceğini bilemeden bekliyordu. Babasının seçtiği sözcükler, aşkın büyük sırrı konusundaki gizemli açıklamaları daha da kafasını karıştırmıştı.</p>

    <p class="normal">Merdivenlerde ayak sesleri işitmemişti ama kapısına hafif hafif üç kez vurulduğunu duydu. Dehşet içinde yerinden sıçradı ama cevap vermedi. Kapı bir kez daha vurulduktan sonra kapı kolu gıcırdadı. Jeanne başını yatak örtülerinin altına sakladı. Odasına bir hırsız girmişti sanki. Parkenin üzerinde ayakkabı gıcırtıları işitildi ve aniden biri yatağına dokundu.</p>

    <p class="normal">Gerilen sinirleriyle yerinden sıçrayarak küçük bir çığlık attı. Kafasını çıkarıp önünde dikilen ve gülümseyerek olan bakan Julien’i gördü. “Ah! Beni korkuttunuz!” dedi.</p>

    <p class="normal">Julien cevap verdi: “Beni beklemiyor muydunuz?” Kız cevap vermedi. Julien’in giysileri üzerindeydi, ağırbaşlı, yakışıklı görüntüsünü koruyordu. Jeanne bu kadar hoş görünen bir adamın karşısında öylece yatıyor olmaktan çok büyük bir utanç duydu.</p>

    <p class="normal">Hayatlarında paylaşacakları en özel mutlulukların bağlı olduğu bu ciddi ve belirleyici anda birbirlerine bakmaya bile cesaret edemiyor, ne yapacaklarını bilemiyorlardı.</p>

    <p class="normal">Julien, düşlerle beslenmiş bir bakire ruhun sonsuz kırılganlığı, aşılması güç utangaçlığı karşısında kendini tutmak, akıllıca şefkat göstermek zorunluluğuyla bir savaş meydanında gibi hissediyordu belki de kendini.</p>

    <p class="normal">Sonra yavaşça kızın elini tuttu ve öptü. Yatağın önünde kilisedeki gibi diz çökerek, nefes kadar alçak bir sesle, “Beni sevecek misiniz?” diye sordu. Birden rahatlayan kız yastığın dantelleri içine gömülü başını kaldırdı: “Sizi zaten seviyorum” dedi.</p>

    <p class="normal">Julien ağzını karısının küçük parmaklarının üzerine bastırdı ve bu etten tıkaçla değişen sesiyle, “Beni sevdiğinizi kanıtlamak istiyor musunuz?” dedi.</p>

    <p class="normal">Kız yeniden allak bullak oldu. Babasının sözlerini hatırlayarak, pek de ne dediğini bilmeden cevap verdi: “Sizinim.”</p>

    <p class="normal">Julien bileğini ıslak öpücüklerle kapladı ve ağır ağır doğrularak yüzünü kızın saklamaya başladığı yüzüne yaklaştırdı.</p>

    <p class="normal">Bir kolunu yatağın üzerine uzatarak karısının üzerindeki örtüleri kaldırırken, diğer kolunu da aniden yastığın altına kaydırdı ve kızın başıyla birlikte kaldırdı ve çok ama çok alçak bir sesle sordu: “Bana yanınızda küçücük bir yer açmak ister misiniz?”</p>

    <p class="normal">Kız korkmuştu. İçgüdüsel bir korkuydu bu. Kekeledi: “Ama hemen olmasın lütfen.”</p>

    <p class="normal">Julien hayal kırıklığına uğramış gibiydi. Biraz yüzü buruştu, her zamanki yalvaran ses tonunu kullanmasına rağmen, daha kabaydı: “Sonunda yapacağımıza göre neden daha sonra olsun?”</p>

    <p class="normal">Bu sözler üzerine kız boyun eğdi ve ikinci bir kez “Sizinim” diyerek teslim oldu.</p>

    <p class="normal">Bunun üzerine Julien hızla banyoya koştu. Kız çıkarılan giysilerin hışırtısını, para cüzdanının şıkırtısını, ayakkabıların birbiri ardına düşüşünü açıkça duyabiliyordu.</p>

    <p class="normal">Birden üzerinde don ve çoraplarla odayı koşarak geçen Julien saatini koymak için şömineye seyirtti. Sonra yine koşarak yandaki küçük odaya geçti, bir süre daha koşuşturdu. Geldiğini işittiğinde Jeanne gözlerini kapayarak hızla arkasını döndü.</p>

    <p class="normal">Bacağında soğuk ve tüylü başka bir bacak hissettiğinde yataktan atlamak ister gibi sıçradı. Ellerini yüzüne kapamış, kendini kaybetmişti. Korkudan ve dehşetten çığlık atmaya hazırdı. Yatağın en kenarında büzüldü kaldı.</p>

    <p class="normal">Az sonra Julien onu kollarına aldı. Sırtını dönmüş olduğundan, neredeyse saldırır gibi boynunu öpüyor, yüzü geceliğindeki ve saçlarındaki dantellere sürtünüyordu.</p>

    <p class="normal">Jeanne güçlü bir elin dirsekleriyle sakladığı göğsünü aradığını hissederken, sıkıntıdan kaskatı kesilmiş, kımıldayamıyordu. Bu kaba dokunuşlar karşısında allak bullak olmuş, soluğu kesilmişti. Kaçmak, evin başka bir köşesine kaçıp, bu adamdan saklanmak isteğiyle yanıp tutuşuyordu.</p>

    <p class="normal">Julien artık kımıldamıyordu. Jeanne sırtında onun sıcaklığını hissediyordu. Bunun üzerine korkusu bir kez daha yatıştı ve birden onu öpmek için arkasına dönmesinin yeterli olacağını düşündü.</p>

    <p class="normal">Sonunda sabırsızlanmaya başlayan Julien üzgün bir sesle, “Benim karım olmak istemiyor musunuz?” diye sordu. Jeanne parmaklarının arasından mırıldandı: “Karınız değil miyim?” Julien kötücül bir sesle cevap verdi: “Pek sayılmaz şekerim, benimle alay etmiyorsunuzdur umarım.”</p>

    <p class="normal">Jeanne bu sesteki hoşnutsuzluk karşısında iyice heyecanlandı. Birden özür dilemek için arkasına döndü.</p>

    <p class="normal">Julien ona susamış gibi, çılgınca üzerine atılıp onu kollarına aldı. Aceleci, acıtıcı, çılgın öpücükler Jeanne’ın bütün yüzünde, gerdanında geziniyor, okşamalardan boğulacakmış gibi hissetmesine neden oluyordu. Ellerini açmış, ne kendisinin ne de diğerinin ne yaptığını anlayamadan, bir şeyleri anlamasını engelleyen allak bullak olmuş kafasıyla hareketsiz duruyordu. Ama ani bir acıyla içinin yırtıldığını hissetti. Kendisine zorla sahip olan kocasının kollarında kıvranarak inlemeye başladı.</p>

    <p class="normal">Sonra ne oldu? Hiç hatırlayamayacaktı çünkü kendini kaybetmişti. Yalnızca kocasının, dudaklarına memnuniyet dolu küçük öpücükler kondurduğunu fark ediyordu.</p>

    <p class="normal">Sonra Julien konuşmuş, o da cevap vermiş olmalıydı. Ardından kocası dehşetle reddettiği yeni girişimlerde bulundu. Kız çırpındığından, daha önce bacağında hissettiği o kılları bu kez göğsünde hissediyor ve birdenbire gelen bir üşüme duygusuyla geri çekiliyordu.</p>

    <p class="normal">Nihayet başarısız girişimlerden bıkan Julien sırtüstü kıpırdamadan yatmaya başladı.</p>

    <p class="normal">Jeanne düşünmeye koyuldu. Ruhunun en derinlerine kadar umutsuzlukla doluydu. O kadar farklı hayal ettiği bir hazzın yanılgısı, yerle bir edilen, parçalanan mutluluk beklentisinin hayal kırıklığı içindeydi: “İşte karısı olmaktan anladığı bu. Yalnızca bu! Yalnızca bu!”</p>

    <p class="normal">Gözleri duvar kâğıtlarında, odasını kaplayan eski aşk efsanelerinin temsillerinde boş boş dolaşırken, yıkılmış halde öylece kaldı uzun süre.</p>

    <p class="normal">Julien konuşmadığından, hatta hareket etmediğinden, ağır ağır bakışlarını ona döndürme cesaretini buldu ve uyuduğunu fark etti! Evet uyuyordu, ağzı aralık, yüzü huzur doluydu! Uyuyordu!</p>

    <p class="normal">Buna inanamıyordu. Kendini aşağılanmış hissediyordu. Kabalığından çok bu uykuyla hakarete uğramış gibi hissediyordu. Böyle bir gecede nasıl uyuyabilirdi? Aralarında onu etkileyecek hiçbir şey geçmemiş miydi? Ah! Dövülmeyi, tekrar tecavüze uğramayı, bilincini kaybedene kadar iğrenç okşamalarla hırpalanmayı tercih ederdi.</p>

    <p class="normal">Bir dirseğinin üzerinde ona doğru eğilip, bazen belli belirsiz bir horlama halini alan hafif soluğunun dudakları arasından çıkışını dinleyerek öylece kalakaldı.</p>

    <p class="normal">Güneş doğmaya başlamıştı. Önce donuk, sonra soluk, ardından kızıl, nihayet ışıl ışıl. Julien gözlerini açtı, esnedi, kollarını gerdi, karısına baktı, gülümsedi ve sordu: “Güzel uyudun mu sevgilim?”</p>

    <p class="normal">Jeanne artık ona “sen” dediğini fark etti ve şaşkın cevap verdi: “Evet. Ya siz?” Julien: “Ah! Ben çok iyi uyudum.” Ona doğru dönerek öptü ve sakin bir sohbete başladı. Hayatıyla ilgili projelerini, yapılması gereken tasarrufları anlattı. Tasarruf sözcüğünün birkaç kez tekrarlan- ması Jeanne’ı şaşırtmıştı. Sözcükleri tam ayırt edemeden dinliyor, yüzüne bakıyor, aklından karmakarışık halde geçen binlerce şey düşünüyordu.</p>

    <p class="normal">Saat sekizi vurdu. Julien, “Hadi kalkmamız lazım, daha fazla yatakta kalırsak alay konusu oluruz” dedi ve ilk o indi yataktan. Hazırlanmayı bitirdikten sonra, Rosalie’yi çağırmasına izin vermeden bütün nezaketiyle karısının hazırlanmasına yardım etti.</p>

    <p class="normal">Çıkma zamanı geldiğinde, durdu. “Artık kendi aramızda sen diye konuşabiliriz ama anne ve babanın yanında biraz daha beklesek iyi olur. Balayımızdan geldikten sonrası daha doğal olacaktır” dedi.</p>

    <p class="normal">Jeanne öğle yemeği saatine kadar ortalarda görünmedi. Gün olağanüstü bir şey olmamış gibi akıp geçiyordu. Evde fazladan bir insan daha vardı yalnızca.</p>
  </div>

  <div class="calibre1" id="calibre_pb_10"></div>
</body>
</html>
