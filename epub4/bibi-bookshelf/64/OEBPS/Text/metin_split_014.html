<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_13">13</h1>

    <p class="normal">Araba iki saat sonra, ana yolun kıyısında, öreke biçiminde budanmış armut ağaçları ekilmiş bir meyve bahçesinin ortasında inşa edilmiş briketten küçük bir evin önünde durdu.</p>

    <p class="normal">Üzerlerine hanımeli ve filbaharlar sardırılmış dört kafesli çardak, bahçenin dört köşesini belirliyordu. Bahçenin iç kısmında, kenarlarına meyve ağaçları sıralanmış dar yollar küçük kareler halindeki sebze bahçelerini birbirinden ayırıyordu.</p>

    <p class="normal">Arazinin çevresi oldukça yüksek, canlı bir çitle çevriliydi. Arazi yan çiftlikten bir tarlayla ayrılıyordu. Yolun yüz adım kadar ilerisinde bir nalbant dükkânı vardı. Sonrasındaki en yakın yapılar bir kilometre uzaklıktaydı.</p>

    <p class="normal">Çevrede, Caux Bölgesi’nin, elma ağaçlarıyla dolu avlularını çevreleyen dört yüksek ağaç sırası ardında kurulmuş çiftliklerinin serpiştirildiği ovaları göz alabildiğine uzanıyordu.</p>

    <p class="normal">Jeanne gelir gelmez dinlenmek istedi ama Rosalie tekrar sevimsiz düşlere dalması endişesiyle izin vermedi.</p>

    <p class="normal">Goderville marangozu da oradaydı. Yerleşmelerine yardım etmeye gelmişti. Çok geçmeden ulaşacağını düşündükleri son arabayı da beklerken, daha önce getirilmiş eşyaları yerleştirmeye koyuldular.</p>

    <p class="normal">Bu uzun uzun düşünüp önemli kararlar almalarını gerektiren ciddi bir işti.</p>

    <p class="normal">Bir saat kadar sonra at arabası da çitin öteki ucunda göründü. Eşyaları yağmur altında boşaltmak zorunda kaldılar.</p>

    <p class="normal">Akşam çöktüğünde ev, öylece üst üste yığılmış eşyalarla dolu, karmakarışık bir haldeydi. Bitkin düşen Jeanne yatağa uzanır uzanmaz uyudu.</p>

    <p class="normal">Sonraki günlerde işlerden o kadar yoruluyordu ki, düşünüp üzülecek zamanı olmuyordu. Hatta oğlunun geri döneceği umudunu aklından çıkaramadığından, yeni evini güzelleştirmeye çalışmaktan biraz da olsa zevk bile aldı. Eski odasındaki halılar aynı zamanda salon olarak kullanılacak yemek odasına serildi. Kendi kafasında “Poulet’nin dairesi” olarak adlandırdığı ilk iki odayı ayrı bir özenle düzenledi.</p>

    <p class="normal">İkinci odayı kendine ayırmıştı. Rosalie yukarıda, çatı katında kalacaktı.</p>

    <p class="normal">Özenle döşedikleri küçük ev sevimliydi. Jeanne ilk zamanlar burada olmaktan hoşlanıyordu ama adını koyamadığı bir şeyin eksikliğini çekiyordu.</p>

    <p class="normal">Bir sabah Fécamp Noteri’nin yardımcısı, Peuples’de bıraktıkları, bir halıcı tarafından satın alınan eşyalarının karşılığı olarak üç bin frank getirdi. Jeanne bu parayı alırken keyifle ürperdiğini hissetti. Adam gider gitmez aceleyle şapkasını giydi. Beklemediği bu parayı bir an önce Paul’e ulaştırmak için Goderville’e gitmek niyetindeydi.</p>

    <p class="normal">Ama ana yolda hızla yürürken pazardan gelen Rosalie’yle karşılaştı. Hizmetçi olan biteni hemen anlayamadıysa da olağanüstü bir şeyler olduğundan şüphelendi. Az sonra Jeanne hiçbir şey saklamayı beceremediğinden durumu keşfettiğinde, rahat rahat kızabilmek için sepetini yere bıraktı.</p>

    <p class="normal">Ellerini beline koyup bağırmaya koyuldu. Sonra sepetini sol koluna takıp, sağ koluyla hanımının kolundan yakaladı ve kızgınlık içinde eve doğru yürümeye başladı.</p>

    <p class="normal">Eve girer girmez parayı ona vermesini emretti. Jeanne parayı verirken altı yüz frankını kendine sakladı ama bu kurnazlığı da hizmetçi tarafından çabuk anlaşıldı. Tamamını teslim etmek zorunda kaldı.</p>

    <p class="normal">Yine de Rosalie bu paranın delikanlıya gönderilmesine ikna oldu.</p>

    <p class="normal">Paul birkaç gün sonra teşekkür etti.</p>

    <p class="normal">Bana büyük bir iyilik yaptın sevgili anneciğim, çünkü büyük bir sefalet içindeyiz.</p>

    <p class="normal">Jeanne her şeye rağmen Batteville’e alışamıyordu. Sürekli olarak eskisi kadar rahat nefes alamadığını, daha da yalnız, daha da terk edilmiş, daha da zavallı olduğunu düşünüyordu. Çevrede dolaşmaya çıkıyor, Verneuil köyüne kadar uzanıyor, Trois-Mares üzerinden geri dönüyordu. Eve döner dönmez gitmesi gereken yere, ulaşmak istediği yere gidememiş gibi yeniden dışarı çıkma isteğiyle yere göğe sığamıyordu.</p>

    <p class="normal">Bu durum her gün tekrarlanıyor ama bu tuhaf eksiklik duygusunun nedenini bir türlü anlayamıyordu. Ama bir akşam, bu sıkıntılı halinin sırrını açığa çıkaran bir cümle geliverdi aklına. Akşam yemeği için otururken, “Ah! Nasıl da denizi görmek istiyor canım!”</p>

    <p class="normal">Bu kadar şiddetle eksikliğini hissettiği, yirmi beş yıldır en önemli komşusu olan denizdi. Tuzlu havası, öfkeleri, gürleyen sesi, güçlü esintileri ile Peuples’deki penceresinden her sabah seyrettiği, gece gündüz kokusunu içine çektiği, yanı başında hissettiği, mutlak bir güvenle sevilen bir insan gibi sevdiği deniz.</p>

    <p class="normal">Katliam büyük bir sıkıntıyla yaşamaya devam ediyordu. Geldikleri akşamdan itibaren mutfak dolabının içine yerleşmiş, oradan çıkarmaları mümkün olmamıştı. Bütün gün neredeyse hiç hareket etmiyor, yalnızca ara sıra içli bir inlemeyle bir yandan diğer yana dönüyordu.</p>

    <p class="normal">Ama gece çöker çökmez ayağa kalkıyor ve bahçe kapısına doğru duvarlara çarpa çarpa sürünüyordu. Birkaç dakika kadar dışarıda kaldıktan sonra geri dönüyor, hâlâ sıcak olan fırının üzerine oturuyor ve iki hanımı yatmaya gider gitmez ulumaya başlıyordu.</p>

    <p class="normal">Bütün gece, acıklı, yardım isteyen bir sesle öylece bağırıyor, bazen bir saat kadar susup, sonra daha da iç parçalayıcı bir tondan devam ediyordu. Bazen evin önündeki bir varile bağlıyorlardı onu. Bu sefer pencerenin altında uluyordu. Sonra kötürüm ve ölmek üzere olmasına acıyıp tekrar mutfağa alıyorlardı.</p>

    <p class="normal">İhtiyar hayvanın inlemelerini ve evinde olmadığını anlayıp, getirildiği bu yeni evi tanıma çabasıyla yerlerde sürünmesini işiten Jeanne’ın uyuması mümkün olmuyordu.</p>

    <p class="normal">Hiçbir şey sakinleştiremiyordu hayvanı. Hareket etmesine engel olan kötürümlüğünün bilinciyle, bütün canlıların yaşadığı, hareketli olduğu gündüz saatlerinde bütün gün pinekleyen köpek, gece çöker çökmez, yalnızca bütün varlıkları kör eden karanlıklarda yaşamaya ve hareket etmeye cesaret edebiliyormuşçasına durmak bilmeden dolanmaya koyuluyordu.</p>

    <p class="normal">Bir sabah ölü buldular onu. Bu durum büyük bir rahatlama yarattı.</p>

    <p class="normal">Kış ilerliyordu ve Jeanne üstesinden gelemediği bir umutsuzluğun pençesinde kıvrandığını hissediyordu. Ruhunu ezen o keskin acılardan biri değildi bu. Daha iç karartıcı ve hüzün dolu bir acıydı.</p>

    <p class="normal">Hiçbir şey oyalayamıyordu onu. Kimse ilgilenmiyordu onunla. Kapının önündeki yol sağda ve solda neredeyse her zaman bomboş uzanıyordu. Zaman zaman rüzgârda şişen gömleğiyle bir tür mavi balona dönüşen kırmızı suratlı bir adamın sürdüğü çift kişilik hafif at arabalarından biri dört nala gelip geçiyordu. Bazen bu ağır bir yaysız yük arabası da olabiliyordu. Bazen de biri erkek biri kadın iki köylü uzaklarda beliriyordu. Ufukta küçücükken gitgide büyüyor, evi geçtikten sonra yeniden ufalıyor, uzaklarda, göz alabildiğine uzanan, yeryüzünün kıvrımlarıyla yükselip alçalan beyaz çizgi üzerinde iki böceğe dönüşüyorlardı.</p>

    <p class="normal">Otlar bitmeye başladığında, kısa etekli bir kız çocuğu her sabah çitin önünden, yolun kıyısındaki hendekte otlayan iki cılız inekle birlikte geçmeye başladı. Akşamları da aynı dalgın edayla geri dönüyor, hayvanların ardında on dakikada bir adım atıyordu.</p>

    <p class="normal">Jeanne her gece hâlâ Peuples’de oturduğu rüyası görüyordu.</p>

    <p class="normal">Eskiden olduğu gibi babası ve Annecik’iyle, hatta bazen Lison Teyze’yle birlikte evlerinde oluyorlardı. Eskide kalan, unuttuğu şeyleri yeniden yapıyor, yürüyüş yolunda dolaşan Bayan Adélaide’ın koluna girdiğini hayal ediyordu.</p>

    <p class="normal">Sürekli olarak Paul’ü düşünüyor ve kendine, “Şimdi ne yapıyordur? Nasıldır? Ara sıra beni düşünüyor mudur?” diye soruyordu. Çiftlikler arasında kalan çukur alanda ağır ağır yürürken, ona işkence eden bütün bu düşünceler aklında dönüp duruyor ama en çok da oğlunu ondan çalan o yabancı kadına karşı hissettiği yatışmak bilmeyen kıskançlıktan dolayı acı çekiyordu. Harekete geçmesini, oğlunu aramaya gitmesini, evine kadar sızmasını engelleyen de bu nefretti. Oğlunun metresinin kapıda dikilip “Burada ne işiniz var Madam?” diye sorduğunu işitir gibi oluyordu. Annelik gururu böyle bir karşılaşma olasılığıyla bile isyan ediyordu. Her zaman temiz kalmayı başarmış, kusursuz, lekesiz mağrur bir kadın olarak, insanın kalbini bile zayıf düşüren bu tensel aşkın kirli oyunlarına kapılan insanların iğrençliklerine gitgide daha çok öfkeleniyordu. Duyguların ahlaksız gizemlerini, onları küçülten okşamaları, birbirinden ayrılmaz çiftler arasında olabilecek bütün o sırları düşündükçe insan olmak bile tiksindirici geliyordu ona.</p>

    <p class="normal">İlkbahar ve yaz da geçti.</p>

    <p class="normal">Ama uzun süren yağmurları, gri gökyüzü ve karanlık bulutlarıyla sonbahar geri döndüğünde hayata karşı bir tür bıkkınlığa kapıldı ve Poulet’sini geri almak için ciddi bir çaba sarf etmeye karar verdi.</p>

    <p class="normal">Delikanlının tutkusu şimdiye kadar yıpranmış olmalıydı.</p>

    <p class="normal">Ona göz yaşartıcı bir mektup yazdı.</p>

    <p class="normal">Sevgili çocuğum, sana yanıma dönmen için yalvarıyorum. Yaşlı ve hastayım, üstelik yıl boyu bir hizmetçiyle yapayalnızım. Artık yol kıyısındaki küçük bir evde oturuyorum. Burası çok hüzünlü. Ama sen yanımda olsan, benim için her şey farklı olurdu. Dünyada senden başka hiçbir şeyim yok ve seni de yedi yıldır görmüyorum! Ne kadar çok acı çektiğimi ve sana ne kadar bağlı olduğunu asla bilemezsin. Sen benim hayatım, düşüm, tek umudum, tek aşkımdın, sana ihtiyacım var, beni terk ettin.</p>

    <p class="normal">Ah! Geri dön sevgili Poulet’m, gel de sarılayım sana. Umutsuz kollarını sana doğru uzatan yaşlı annenin yanına dön.</p>

    <p class="normal">JEANNE</p>

    <p class="normal">Birkaç gün sonra cevap geldi.</p>

    <p class="normal">Sevgili anneciğim, seni görmeye gelmeyi çok isterdim ama tek kuruşum yok. Bana para gönderirsen gelirim. Benden istediğin her şeyi yapmama olanak sağlayacak bir proje için seninle konuşmaya gelmek istiyordum zaten.</p>

    <p class="normal">İçinde bulunduğum bu korkunç dönemde sevgilimin bana bağlılığı ve sevgisi sınırsız olmaya devam ediyor. Aşkını ve kendini sadakatle bana adayışını herkese ilan etmeden devam etmem mümkün değil artık. Üstelik senin de beğeneceğin çok iyi özelliklere sahip. Çok iyi bir eğitim almış, çok okuyor. Bu nedenle de her zaman yanımda olacağından şüphen olmasın. Ona adımı vermezsem kaba bir köylüden farkım kalmaz. Dolayısıyla onunla evlenmek için iznini istiyorum. Kaçışımı affedersen, yeni evinde hep birlikte yaşarız.</p>

    <p class="normal">Onu tanısan hemen izin verirdin. Mükemmel ve çok özel biri olduğuna seni temin ederim. Onu seveceğinden eminim. Bana gelince, onsuz yaşayamam.</p>

    <p class="normal">Cevabını sabırsızlıkla bekliyorum sevgili anneciğim. Seni bütün kalbimle kucaklıyorum.</p>

    <p class="normal">Oğlun Vikont PAUL DE LAMARE</p>

    <p class="normal">Jeanne yıkıldı. Mektup dizlerinin üzerinde öylece kalakaldı. Oğlunu sürekli olarak yanında tutan, bir kez bile gelmesine izin vermeyen, zamanın, ihtiyar umutsuz annenin oğlunu kucaklama isteğine direnemeyeceği, zayıf düşeceği, her şeyi kabul edeceği zamanın gelmesini bekleyen bu kızın kurnazlığını tahmin edebiliyordu.</p>

    <p class="normal">Paul’un ısrarla bu yaratığı tercih ediyor olmasının verdiği büyük acı kalbini parçalıyordu. Sürekli, “Beni sevmiyor. Beni sevmiyor” diye tekrarlıyordu.</p>

    <p class="normal">Rosalie içeri girdi. Jeanne kekeledi: “Şimdi de onunla evlenmek istiyor.”</p>

    <p class="normal">Hizmetçi irkildi: “Ah hanımefendi! Buna sakın izin vermeyin. Bay Paul bu fahişeyle başa çıkamaz.”</p>

    <p class="normal">Jeanne yıkılmıştı ama isyan ediyordu: “Bu asla olmayacak kızım. Buraya gelmek istemiyorsa, ben gider bulurum onu. Hangimizi seçeceğini göreceğiz.”</p>

    <p class="normal">Zaman kaybetmeden Paul’e yanına geleceğini ve o fahişeyle oturduğu ev dışında bir yerde görüşmek istediğini bildiren bir mektup yazdı.</p>

    <p class="normal">Sonra cevap beklerken hazırlıklarını tamamladı. Rosalie eski bir bavula hanımının giysilerini ve eşyalarını doldurmaya başlamıştı. Bir elbiseyi, eski bir elbiseyi katlarken birden bağırdı: “Sırtınıza giyecek hiçbir şeyiniz yok. Böyle gitmenize izin veremem. Herkesi utandırırsınız. Parisli kadınlar size bir hizmetçiymişsiniz gibi bakar.”</p>

    <p class="normal">Jeanne istediğini yapmasına izin verdi. İki kadın Goderville’e gidip yeşil kareli bir kumaş seçip kasabadaki bir terziye bıraktılar. Sonra biraz bilgi edinmek için her yıl başkente on beş günlük bir seyahat yapan Noter Roussel’e uğradılar. Jeanne yirmi sekiz yıldır Paris’i görmemişti.</p>

    <p class="normal">Noter arabalardan kaçınmanın, hırsızlardan korunmanın yolları konusunda birçok tavsiyede bulunduktan sonra, parasını elbisesinin astarına dikmesini ve ihtiyacı olandan fazlasını cebinde taşımamasını söyledi. Makul fiyatlı, özellikle de kadınların da gidebileceği iki üç restorandan uzun uzun söz etti, kendisinin de kaldığı, garın hemen yanındaki Normandiya Oteli’ni tavsiye etti. Adını verebilirlerdi.</p>

    <p class="normal">Kimsenin ağzından düşmeyen bu demiryolu seferleri Paris ve Le Havre arasında altı yıldan beri yapılıyordu. Ama acılardan yakasını kurtaramayan Jeanne bütün ülkede devrim yaratan bu buharlı arabaları henüz görememişti bile.</p>

    <p class="normal">Bu arada Paul’den cevap gelmedi.</p>

    <p class="normal">Jeanne sekiz gün, sonra on beş gün bekledi. Her sabah postacıyı yolda karşılıyor ve titreyerek, “Bana bir şey getirmediniz mi Malandain Baba?” diye soruyordu. Adam her seferinde havaların kötü gitmesiyle birlikte kısılan sesiyle cevap veriyordu: “Yine bir şey yok hanımefendi.”</p>

    <p class="normal">Paul’ün cevap vermesini o kadının engellediğine şüphe yoktu!</p>

    <p class="normal">Sonunda Jeanne hemen yola çıkmaya karar verdi. Rosalie’yi de yanına almak istiyordu ama hizmetçi seyahat masraflarını yükseltmemek için onunla gitmeyi reddetti.</p>

    <p class="normal">Zaten hanımının yanına üç yüz franktan fazla almasına da izin vermeyecekti: “Daha fazla paraya ihtiyacınız olursa bana yazın, size ulaştırması için hemen notere giderim. Yanınıza daha fazla verirsem Bay Paul cebine indirir.”</p>

    <p class="normal">Bir aralık sabahı, onları gara götürmek için gelen Denis Lecoq’un arabasına bindiler. Rosalie hanımına gara kadar eşlik edecekti.</p>

    <p class="normal">Önce bilet fiyatları üzerine bilgi edindiler. Her şey ayarlandıktan ve bavul kaydettirildikten sonra, demiryolunun önünde dikilip gördükleri nesnenin nasıl işlediğini anlamaya çalışarak vakit geçirdiler. Bu gizemle öylesine meşgullerdi ki, seyahatin aslında üzücü olan nedenleri akıllarından çıkmıştı.</p>

    <p class="normal">Sonunda uzaklardan gelen bir düdük sesi başlarını çevirmelerine neden oldu. Gitgide büyüyen kapkara bir makineyle karşılaştılar. Makine korkunç bir gürültüyle yaklaşıp, önlerinden uzun bir tekerlekli küçük evler zinciri şeklinde akıp geçti. Bir memur kapıyı açınca Jeanne ağlayarak Rosalie’yi kucakladı ve demir kafeslerden birine bindi.</p>

    <p class="normal">Heyecanlanan Rosalie, “Güle güle hanımefendi. İyi yolculuklar, yakında görüşmek üzere!” diye bağırıyordu.</p>

    <p class="normal">“Hoşçakal kızım.”</p>

    <p class="normal">Bir düdük sesi daha yükseldi. Arabalardan oluşan sıra önce ağır ağır, sonra daha hızlı, ardından da ürkütücü bir hızla hareket etmeye başladı.</p>

    <p class="normal">Jeanne’ın bulunduğu kompartımanda iki beyefendi sırtlarını iki ayrı köşeye vermiş uyuyorlardı.</p>

    <p class="normal">Jeanne trenin hızından ürkmüş, kırların, ağaçların, çiftliklerin, köylerin akıp geçişini izliyor, kendini yeni bir hayata atılmış, ait olmadığı, o huzurlu gençliğine ve monoton yaşamına uymayan yeni bir dünyaya sürüklenmiş gibi hissediyordu.</p>

    <p class="normal">Tren Paris’e girdiğinde akşam oluyordu.</p>

    <p class="normal">Bir hamal Jeanne’ın bavulunu kaptı. Jeanne ürkmüş halde, bu kadar hareket halinde bir kalabalığın arasında dolaşmaya alışkın olmadığı için sürekli birileri tarafından itelenip kakalanarak, gözden kaybetmekten endişe ettiği adamın arkasından neredeyse koşarak ilerliyordu.</p>

    <p class="normal">Otel lobisine geldiğinde aceleyle, “Sizi bana Bay Roussel tavsiye etti” diye açıkladı.</p>

    <p class="normal">Fazlasıyla iri yarı, ciddi bir kadın olan patron oturduğu sandalyeden sordu: “Bay Roussel da kim?”</p>

    <p class="normal">Şaşıran Jeanne devam etti: “Her yıl otelinizde kalan Goderville Noteri tabii.”</p>

    <p class="normal">Şişman kadın, “Olabilir. Onu tanımıyorum. Oda mı istiyorsunuz?” dedi.</p>

    <p class="normal">“Evet hanımefendi.”</p>

    <p class="normal">Bir komi bavulunu alıp önden merdivenleri çıkmaya başladı.</p>

    <p class="normal">Jeanne kalbinin sıkıştığını hissediyordu. Küçük bir masanın önüne çöktü ve çorbayla tavuk kanadı getirmelerini istedi. Şafaktan beri hiçbir şey yememişti.</p>

    <p class="normal">Mum ışığında, binlerce şey düşünerek, balayı dönüşü bu şehirden geçişlerini, Paris’te kaldıkları süre içinde Julien’in karakterinin ilk belirtilerinin ortaya çıkışını hatırlayarak hüzün içinde yedi yemeğini. Üstelik o zamanlar gençti, kendine güveniyordu, sağlıklıydı. Şimdiyse kendini yaşlı, şaşkın, endişeli, hatta zayıf hissediyor, bir hiç için alt üst olabiliyordu. Yemeğini bitirince pencerenin önüne oturdu ve insanlarla dolu sokağa baktı. Dışarı çıkmak istiyor ama cesaret edemiyordu. Kesin kaybolurum, diye düşünüyordu. Yattı ve mumu üfledi.</p>

    <p class="normal">Ama gürültü, tanımadığı bir şehirde olmanın ve yolculuğun heyecanı uyumasına engel oldu. Saatler akıp geçiyordu. Dışarıdaki sesler yavaş yavaş azalsa da, büyük şehirlerin o yarı durgunluğuyla sinirleri bozulmuş uyuyamıyordu. Kırların insanları, hayvanları, bitkileri, her şeyi gevşeten sakin ve huzurlu uykusuna alışkındı. Şimdiyse çevresinde gizemli bir telaş hissediyordu. Belli belirsiz sesler otelin duvarlarından süzülüp geçerek ona kadar ulaşıyordu. Bazen döşemeler çıtırdıyor, bir kapı kapanıyor, bir zil çalıyordu.</p>

    <p class="normal">Gecenin ikisine yaklaşırken hafiften uyuklamaya başladığında, yan odalardan birinden bir kadın çığlığı işitildi. Jeanne yatağında doğruldu, ardından bir erkek kahkahası işittiğini sandı.</p>

    <p class="normal">Gün yaklaştıkça Paul’ün düşüncesi kaplıyordu içini. Şafak söker sökmez giyindi.</p>

    <p class="normal">Paul, Cité’de, Sauvage Sokağı’nda oturuyordu. Rosalie’nin tasarrufla ilgili tavsiyelerine uymak için yürüyerek gitmek istiyordu. Hava açıktı, soğuk hava tenini ısırıyordu. Kaldırımlarda telaşlı insanlar koşuşturuyordu. Sonunda sağa, ardından da sola dönmesi gereken bir yol boyunca olabildiğince hızlı ilerliyordu. Nihayet bir meydana geldiğinde yolun devamını sorup öğrenecekti. Ama meydanı bulamadı. Adres sorduğu fırıncı farklı bilgiler verdi. Tekrar yola koyuldu, yanlış yollara saptı, şaşaladı, her söylenene uydu, büsbütün kayboldu.</p>

    <p class="normal">Deliye dönmüş, nereye gittiğini bilmez halde yürüyordu artık. Tam bir arabacıya el etmeye karar vermişti ki, Seine’i gördü. Gidip rıhtıma çöktü.</p>

    <p class="normal">Yaklaşık bir saatin sonunda kapkaranlık dar bir sokak olan Sauvage’a giriyordu. Kapının önünde durdu. O kadar heyecanlıydı ki, bir adım daha atamayacaktı.</p>

    <p class="normal">Poulet’si buradaydı, işte bu evde.</p>

    <p class="normal">Dizlerinin ve ellerinin titrediğini hissediyordu. Sonunda içeri girdi, koridoru izledi, kapıcı bölmesini gördü ve biraz para uzatarak sordu: “Gidip Bay Paul’e annesinin dostu olan yaşlı bir kadının kendisini aşağıda beklediğini söyler misiniz?”</p>

    <p class="normal">Kapıcı cevap verdi: “Artık burada oturmuyor hanımefendi.”</p>

    <p class="normal">Şiddetli bir ürperti bedeninden akıp geçti. Kekeledi:</p>

    <p class="normal">“Ah! Şimdi... Şimdi nerede oturuyor peki?”</p>

    <p class="normal">“Bilmiyorum.”</p>

    <p class="normal">Sersemlemişti, olduğu yere yığılacağını sandı. Bir süre konuşmadan kaldı.</p>

    <p class="normal">Sonunda büyük bir çabayla aklını başına topladı ve mırıldandı: “Ne zaman taşındı?”</p>

    <p class="normal">Adam istediğinden fazlasını anlattı. “On beş gün kadar oldu. Bir akşam öylece çıkıp gittiler, aynı geldikleri gibi. Mahallede herkese borçları vardı. Tabii bu nedenle adres de bırakmadılar.”</p>

    <p class="normal">Jeanne gözünün önünde fişekler patlıyormuş gibi ışıklar, büyük alev topları görüyordu. Ama sabit bir fikir onu ayakta tutuyor, sakin ve düşünceli görünmesini sağlıyordu. Poulet’sinin nerede olduğunu bilmek ve onu bulmak zorundaydı.</p>

    <p class="normal">“Peki giderken hiçbir şey söylemedi mi?”</p>

    <p class="normal">“Ah! Tek kelime etmedi. Borçlarını ödememek için kaçıp gittiler, hepsi bu.”</p>

    <p class="normal">“Ama birini gönderip mektuplarını aldıracaktır.”</p>

    <p class="normal">“Mektuplarını genellikle ben götürürdüm. Yılda ondan fazla gelmezdi zaten. Gidişlerinden iki gün önce de bir mektup götürmüştüm.”</p>

    <p class="normal">Bu şüphesiz onun mektubuydu. Aceleyle, “Dinleyin, ben onun annesiyim ve onu aramaya geldim. Alın size on frank. Ondan yeni bir haber alırsanız ya da hakkında bir şeyler öğrenirseniz Havre Sokağı’ndaki Normandiya Oteli’ne gelin, karşılığını öderim” dedi.</p>

    <p class="normal">Koşarak çıktı.</p>

    <p class="normal">Nereye gittiğine bakmadan yürümeye koyuldu. Önemli bir işi varmış gibi acele ediyordu. Duvar diplerinden ilerliyor, insanlara çarpıyordu. Arabaların gelip gelmediğine bakmadan karşıdan karşıya geçiyor, arabacılar arkasından sövüyordu. Kaldırım basamaklarını çıkarken dikkatsizlikten tökezliyordu. Yitirdiği ruhu önünden koşuyordu.</p>

    <p class="normal">Birden kendini bir parkta buldu ve çok yorulduğunu fark ederek bir banka oturdu. Burada uzun süre kaldı. Farkında değildi ama herhalde ağlıyordu çünkü gelip geçenler durup ona bakıyordu. Sonra çok üşüdüğünü fark etti. Gitmek için ayağa kalktı. Bacakları kendisini güçlükle taşıyordu, bitkin ve zayıf düşmüştü.</p>

    <p class="normal">Bir restorana girip bir tas çorba içmek istiyordu ama gözle görülür hale geldiğini fark ettiği acısından bir tür utanç duruyor, korkuyor, binaların içine girmeye cesaret edemiyordu. Kapının önünde bir an duraklayıp içeri bakıyor, masaların çevresine oturmuş yemeklerini yiyen insanları izliyor ve iyice çekinerek kaçıyor, kendi kendine, “Bir sonrakine girerim” diyordu. Bir sonrakine de hiç giremiyordu.</p>

    <p class="normal">Sonunda bir fırından küçük bir ekmek aldı ve yürürken onu kemirmeye koyuldu. Çok susamıştı ama nereden su alabileceğini bilmiyordu. Vazgeçti.</p>

    <p class="normal">Bir tonozun altından geçti ve kendini sıra sıra kemerlerle dolu başka bir bahçede buldu. O sırada Kraliyet Sarayı’nı tanıdı.</p>

    <p class="normal">Yürüyüşün ve güneşin etkisiyle biraz olsun ısındığından, bir iki saat de burada oturdu.</p>

    <p class="normal">Büyük bir kalabalık içeri girip çıkıyordu. Aralarında sohbet eden, birbirlerine gülümseyen, selam veren, yalnızca dış görünüşleri ve hazları için yaşayan güzel kadınlardan ve zengin erkeklerden oluşan bir kalabalıktı bu.</p>

    <p class="normal">Bu ışıltılı güruhun ortasında olmaktan ürken Jeanne kaçmak için ayağa kalktı ama birden aklına burada Paul’le karşılaşabileceği düşüncesi geldi. Herkesin yüzüne dikkatli dikkatli bakarak, bahçenin bir ucundan diğerine, aceleci küçük adımlarla gidip gelmeye başladı.</p>

    <p class="normal">İnsanlar dönüp ona bakıyor, bazıları gülüyor, birbirlerine gösteriyorlardı. Durumu fark edince, dış görünüşü, Rosalie tarafından seçilen ve Goderville terzisinin tavsiyelerine göre dikilen yeşil kareli elbisesine güldüklerini düşünerek kaçtı.</p>

    <p class="normal">Yanından geçenlere yol sormaya bile cesaret edemiyordu. Rasgele dolaşmaya başladı ve sonunda otelini bulabildi.</p>

    <p class="normal">Günün kalanını yatağının ayak ucundaki bir sandalyede kıpırdamadan oturarak geçirdi. Sonra bir gün önceki gibi çorba ve bir parça etten oluşan akşam yemeğini yedi. Ardından ne yaptığını bilmeden, mekanik hareketlerle hazırlandı ve yattı.</p>

    <p class="normal">Ertesi gün çocuğunu bulmalarını istemek için Emniyet Müdürlüğü’ne gitti. Ona herhangi bir söz veremediler, yine de ilgileneceklerdi.</p>

    <p class="normal">Bunun üzerine onunla karşılaşma umuduyla sokaklarda dolandı durdu. Bu telaşlı kalabalık arasında kendini ıssız kırlarda olduğundan daha yalnız, daha zavallı, daha sefil hissediyordu.</p>

    <p class="normal">Akşam otele döndüğünde, Bay Paul tarafından gönderilen bir adamın onu sorduğunu ve ertesi gün tekrar geleceğini söylediler. Kalbi bir anda çarpmaya başladı ve bütün gece gözünü kırpmadı. O olabilir miydi? Evet, ona verilen ayrıntılardan tanıyamadıysa bile, o olduğuna şüphe yoktu.</p>

    <p class="normal">Sabah dokuz sularında kapıya vurulunca seslendi: “Girin!” Kollarını açıp ileri atılmaya hazırdı. Yabancı kendini tanıttı. Onu rahatsız ettiği için özür dileyip, Paul’ün bir borcunu talep etmek için geldiğini açıklarken, Jeanne ağladığını hissediyor, fark edilmemesi için parmak uçlarıyla göz pınarlarından süzülen yaşları kuruluyordu.</p>

    <p class="normal">Gelişini Sauvage Sokağı’ndaki kapıcıdan öğrenmiş ve delikanlıya ulaşamadığı için annesine başvurmuştu. Adamın uzattığı kâğıdı hiçbir şey düşünmeden aldı. Üzerinde bir rakam okudu: 90 frank. Parayı çıkardı ve ödedi.</p>

    <p class="normal">O gün dışarı çıkmadı.</p>

    <p class="normal">Ertesi gün başka alacaklılar ortaya çıktı. Yirmi frankı bir kenara ayırarak elinde kalanın tamamını dağıttı ve durumu anlatmak için Rosalie’ye bir mektup yazdı.</p>

    <p class="normal">Hizmetçisinden cevap beklerken günlerini ne yapacağını bilemez halde, geçmek bilmeyen iç karartıcı saatleri nerede öldüreceğini bilemeden, kendisine tatlı bir söz söyleyecek, sefaletini bilen kimseyi görmeden, sokaklarda dolaşarak geçiriyordu. Gitme, oralara, ıssız bir yolun kıyısındaki küçük evine dönme isteğiyle yanıp tutuşurken bilinçsizce yürüyordu sokaklarda.</p>

    <p class="normal">Daha birkaç gün önce üzüntüsünden o evde daha fazla yaşayamayacağını düşünmüştü, oysa şimdi, tekdüze alışkanlıklarının kök saldığı o yerden başka bir yerde yaşayamayacağını açıkça hissediyordu.</p>

    <p class="normal">Sonunda bir akşam bir mektup ve iki yüz frank geldi. Rosalie şöyle diyordu:</p>

    <p class="normal">Jeanne Hanımefendi, çabuk dönün çünkü size daha fazla para göndermeyeceğim. Bay Paul’e gelince, yeni bir haber gelirse onu aramaya ben giderim.</p>

    <p class="normal">Selamlar. Hizmetkârınız,</p>

    <p class="normal">ROSALIE</p>

    <p class="normal">Jeanne karlı bir sabah, çok soğuk bir havada Batteville’e gitmek üzere yola çıktı.</p>
  </div>

  <div class="calibre1" id="calibre_pb_28"></div>
</body>
</html>
