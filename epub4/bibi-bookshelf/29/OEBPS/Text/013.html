<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>İyi Bir Fikir - ve Hayal Kırıklığı</title>
</head>

<body>
  <h1 class="h11">İyi Bir Fikir - ve Hayal Kırıklığı</h1>

  <p>Cambazlar birer birer içeri giriyordu; tekerleklerin üzerinde zıplıyor, türlü türlü hareketler yapıyorlardı. Bir tanesi vücudunu öylesine arkaya doğru eğmişti ki kafasını bacaklarının arasına dahi alabiliyordu. Bu aslında oldukça garip bir görüntü oluşturuyordu.</p>

  <p>Peter, Colin&rsquo;i dürttü. &ldquo;Colin! Şu başı bacaklarının arasında olanı görüyor musun? O da çalılıklarda gördüğümüz adam gibi tıraşlı ve onun da siyah saçları var!&rdquo;</p>

  <p>Colin başını salladı. &ldquo;Evet, o olabilir gerçekten! Diğer hepsinin bıyıkları var. Bakalım yüksek bir yere falan tırmanacak mı?&rdquo; Gizli Yediler gözlerini bu cambaz üzerine diktiler. Diğerlerinin bıyıkları vardı, böylece eleniyorlardı; ama bu cambaz tarife uyuyordu - koyu saçlı ve bıyıksızdı!</p>

  <p>Yüksek bir yere çıkabilecek kadar atik miydi? İzleyenlere yükseğe kolayca tırmandığını sergileyeceği bir numara yapacak mıydı? Ciddiyetle izlediler. Tıraşlı adam şüpheye yer bırakmayacak şekilde cambazların en beceriklisiydi. Sanki bir tüy kadar hafifti. Çemberin üzerinden zıplarken ayakları neredeyse yere hiç değmiyordu.</p>

  <p>Adam aynı zamanda ip üzerinde ustalıkla yürüyen bir cambazdı. Uzunca bir merdiven kaldırılıp çadırın tepesindeki bir kabloya sabitlendi. Çocuklar merdivenin üzerine kolaylıkla çıkan adamı izleyip birbirlerine baktılar. Evet, eğer ayaklarını ve ellerini dahi kullanamadan böylesine bir merdivene çıkabiliyorsa, üç metrelik bir duvara da rahatça tırmanabilirdi!</p>

  <p>&ldquo;Hırsızın o olduğundan eminim,&rdquo; diye fısıldadı Janet, Peter&rsquo;a. Peter kafasını sallayarak onayladı. O da artık emindi. Hem de o kadar emindi ki, hırsızı bulmak için artık beynini kurcalamayacaktı.</p>

  <p>Aslına bakarsanız bu oldukça güzel bir sirkti. Bir sonraki gösteride birbirleriyle ve bakıcılarıyla boks yapan tatlı ayılar geldi. Gerçekten hoş vakit geçiriyor gibiydiler. Küçük bir ayı, bakıcısını o kadar çok seviyordu ki, bacaklarına sarılıp adamın gitmesine izin vermedi.</p>

  <p>Janet sevebileceği küçük bir ayısının olmasını ne kadar çok istediğini düşündü.</p>

  <p>&ldquo;Tıpkı büyük bir oyuncak ayıya benziyor,&rdquo; dedi Pam&rsquo;e. Pam başıyla onayladı.</p>

  <p>Palyaçolar yeniden salona geldi. Çok geçmeden üç tane daha palyaçonun yanında, iki değnek cambazı salona girdi. Değnek cambazları gülünç görünüyordu. Yüksek tahta ayakların üzerine uzun etekler giymişlerdi ve bu da onları aşırı uzun insanlar gibi gösteriyordu. Yanlarında yürüyen palyaçolar komik yürüyüşleriyle dalga geçiyor ve ıslık çalıyordu.</p>

  <p>Ardından kükreyen aslanlarla dolu bir kafes göründü. Janet geriye doğru çekildi. &ldquo;Bu biraz korkunç,&rdquo; dedi. &ldquo;Aslanlar bu kafeslerin içine hapsedilmemeli, sadece gülünç görünüyorlar. Ah, şuradakine baksana. Tabureye çıkmak istemiyor. Kesin bakıcısının üzerine saldıracak.&rdquo;</p>

  <p>Elbette ki dediği gibi olmadı. Bakıcısı aslanı iyi tanıdığı için ustalıkla diğerlerinin yanına aldı. Sonrasında ise aslanlar kükreyerek bir kez daha seyircilerin önünde dolandılar.</p>

  <p>Tüm bunların ardından koca bir fil geldi ve bakıcısıyla kriket oynamaya başladı. Seyircilerin çığlıklarıyla topa vurmaktan zevk alıyor olmalıydı ki, topa tam altı defa vurdu ve her seferinde de herkes coşkuyla alkışladı.</p>

  <p>Çocuklar müthiş eğleniyordu. Dışarıya çıkıp da yeniden büyük alana geldiklerinde gösteri sona erdiği için üzgündüler.</p>

  <p>&ldquo;Sadece sirklerdeki hırsızları avlamamız gerekseydi çok eğlenceli olabilirdi,&rdquo; dedi Janet. &ldquo;Peter, ne düşünüyorsun? Sence de o koyu renk saçlı, tıraşlı cambaz mı hırsız? Yalnızca o, tarif ettiğiniz adama benziyordu.&rdquo;</p>

  <p>&ldquo;Haklısın. Diğer hepsinin bıyıkları vardı,&rdquo; diye yanıt verdi Peter. &ldquo;Şimdi ne yapmamız gerektiğini düşünüyorum. Belki de en iyi şey onu bulup konuşmaktır. İşimize yarayacak bir şeyler söyleyebilir.&rdquo;</p>

  <p>&ldquo;Ama yanına gidip ne söyleyeceğiz ki?&rdquo; diye sordu George.</p>

  <p>&ldquo;İmzasını almak istediğimizi söyleyebiliriz mesela!&rdquo; dedi Peter. &ldquo;Bunun doğal olduğunu düşünecektir!&rdquo;</p>

  <p>Diğerleri bu zekice fikre hayranlık duydu. Ne kadar da akıllıcaydı. Peter&rsquo;dan başka böylesine iyi bir fikir öneren olamazdı.</p>

  <p>&ldquo;Bakın,&rdquo; diye fısıldadı Barbara. &ldquo;Şuradaki o değil mi, ayı terbiyecisiyle konuşan? Evet, o! Gördüğün hırsızı anımsatıyor mu, Peter? Şimdi daha da yakından görebilirsin.&rdquo;</p>

  <p>Peter kafasını salladı. &ldquo;Evet, benziyor. Hadi, gayet sıradan bir şekilde gidip imza isteyelim. Gözlerinizi ve kulaklarınızı dört açın.&rdquo;</p>

  <p>Cambaza doğru yürüdüler. Adam şaşırarak arkasını döndü. &ldquo;Evet, ne istiyorsunuz bakalım?&rdquo; diye tebessümle sordu. &ldquo;İpin üzerinde yürümenin sırrını mı yoksa?&rdquo;</p>

  <p>&ldquo;Hayır. Mümkünse imzanızı lütfen,&rdquo; dedi Peter. Adama baktığında suratının sahnede gördüğünden daha yaşlı olduğunu fark etti. Cambaz bir kahkaha attı. Kırmızı, büyük bir mendille alnını sildi.</p>

  <p>&ldquo;Çadırın içi pişiyordu,&rdquo; dedi. &ldquo;Evet, elbette ki imzamı alabilirsiniz ama önce izin verin peruğumu çıkartayım. Kafam yanıyor!&rdquo;</p>

  <p>Ve çocukların afallamış bakışları karşısında adam siyah saçlarını tümüyle kafasından sıyırdı! Bu bir peruktu ve altındaki cambazın kafası tamamıyla keldi. Koca bir hayal kırıklığı!</p>

  <p><a id="a14"></a><a id="a15"></a><span class="t5">&nbsp;</span></p>
</body>
</html>
