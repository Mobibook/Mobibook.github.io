<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Bir Kızılderili Öğleden Sonrası</title>
</head>

<body>
  <h1 class="h11">Bir Kızılderili Öğleden Sonrası</h1>

  <p>Saatler iki buçuğu gösterdiğinde Gizli Yediler birer ikişer ortaya çıkmaya başladı. İlk gelen Jack oldu, rozeti yeniden üzerindeydi. Anlaşılan Susie&rsquo;yi kovalayıp yakalamış ve rozetini geri almıştı.</p>

  <p>Susie, &ldquo;Yine gelip kapınızı çalacağım! Şifreyi de bağıracağım üstelik,&rdquo; diye tehditler savurmuştu.</p>

  <p>Jack ise, &ldquo;Hiçbir işe yaramaz, yeni bir tane bulduk bile!&rdquo; demişti.</p>

  <p>Herkes şifreyi rahatsız edici Susie&rsquo;nin duymaması için dikkatlice söyledi.</p>

  <p>&ldquo;Kızılderililer!&rdquo;</p>

  <p>&ldquo;Kızılderililer!&rdquo;</p>

  <p>Şifre, yedi kişi de içeride bir araya gelinceye kadar fısıldandı. Herkes Kızılderili kıyafetlerini ve başlıklarını yanında getirmişti. Çok geçmeden elbisesi olmayan Colin dışında herkes giyinmeye başlamıştı bile.</p>

  <p>&ldquo;Artık Küçük Fundalık&rsquo;a gidebiliriz,&rdquo; dedi Peter, elindeki ürkünç baltayla zıplayarak. Neyse ki gerçek bir balta değil, yalnızca tahtadan yapılmış bir oyuncaktı. &ldquo;Jack ve Janet benimle olsunlar. George, sen de Barbara ve Pam&rsquo;i alabilirsin. Colin de arayıp yakalamaya çalışacağımız kurbanımız olacak.&rdquo;</p>

  <p>&nbsp;&ldquo;Beni ağaçlara bağlayıp üzerime oklar atmak yok ama,&rdquo; dedi Colin ciddiyetle. &ldquo;Bu sadece sizin için eğlenceli, benim için değil. Anlaştık mı?&rdquo;</p>

  <p>Colin hariç diğerleri yüzlerine garip desenler çizdiler. Jack, kauçuk bıçağını Scamper&rsquo;a batırıyormuş gibi yaptı. Gerçekten de bir Kızılderili topluluğuna benzemişlerdi.</p>

  <p>Yarım kilometre uzaklıkta, karşı tarafta bulunan Küçük Fundalık için her şey hazırdı. Fundalık, Milton Konağı diye bilinen yüksek duvarlı binanın yanında uzanıyordu.</p>

  <p>&ldquo;Şimdi yapacağımız şey Fundalık&rsquo;ın iki farklı ucundan başlamak,&rdquo; dedi Peter. &ldquo;Benim takımım bu tarafı ve senin üçlün de diğerini alabilir, George. Colin&rsquo;in ortaya gitmesi gerek. Daha sonra da gözlerimizi kapatıp yüze kadar sayacağız ve Colin&rsquo;i avlamaya başlayacağız.&rdquo;</p>

  <p>&ldquo;Ve ben de içinizden birini işaret ederek adını söylersem ayağa kalkıp kendinizi göstermelisiniz,&rdquo; diye ekledi Colin. &ldquo;O zaman yanmış olursunuz.&rdquo;</p>

  <p>&ldquo;Ve eğer birimiz yanına kadar gelmeyi başarır da, üzerine atlarsa tutsağımız olursun,&rdquo; dedi Peter. &ldquo;Küçük Fundalık bu oyun için ideal bir yer!&rdquo;</p>

  <p>Söylediği doğruydu. Çalılar ve ağaçlar iç içeydi burada. Büyük ot kümeleri, gür çimenler, küçük çalılıklar ve farklı boyda ağaçların hepsi bir aradaydı. Saklanılabilecek birçok yer vardı ve dikkatlice çömeldiğiniz takdirde birine sessizce ve görünmeden yaklaşabilirdiniz.</p>

  <p>İki takım da dağıldı ve Fundalık&rsquo;ın farklı yanlarına gitti. Ormanlık araziyi bir tarafta çitler, diğer taraftaysa Milton Konağı&rsquo;nın yüksek, ihtişamlı duvarları komşularından ayırıyordu. Eğer ki Colin iki uçtan birine görünmeden ulaşmayı başarırsa, oyunu kazanmış olacaktı!</p>

  <p>Ortada durup diğerlerinin gözleri kapalı yüze kadar saymasını bekledi. Peter geri saymaya başladıklarını işaret etmek için mendilini salladı. Colin ise işareti gördüğü anda ağaçlardan birine doğru koşmaya başladı. Hızlıca ağacın kalın dallarına tırmandı ve en geniş olanına kuruldu. Sırıtarak gülüyordu.</p>

  <p>&ldquo;İstedikleri kadar beni bulmaya çalışabilirler; ama beni göremeyecekler!&rdquo; diye düşündü. &ldquo;Ve aramaktan yorulup pes ettiklerinde aşağı inip yanlarına gideceğim.&rdquo;</p>

  <p>Geriye sayım artık son bulmuştu. Altı Kızılderili etrafa dağılıp çalılıkların ve ağaçların arasında sessizce avlarını aramaya koyuldu.</p>

  <p>Colin üzerinde oturduğu daldan, arkadaşlarının nerede hareket ettiğini görebiliyordu. Ağacının dalları arasından çenesini ovuşturarak avcıları izlemek eğlenceliydi!</p>

  <p>Tam bu sırada aniden gözlerine hiç beklemediği bir şey takıldı. Milton Konağı&rsquo;nı çevreleyen yüksek duvarların tepesinde biri vardı. Adam bir anda duvardan aşağıya atlayıp görünürden kayboldu. Çalılıklardan gelen çıtırtıların ardından her şey sanki eski haline, normale dönmüştü. Colin adamı tam olarak görememişti bile. Gözlerine takılan şey gerçekten şaşırtıcıydı. Gördüğü adam duvarın tepesine tırmanmış ne yapıyor olabilirdi ki?</p>

  <p>Colin ne yapması gerektiğini bilemedi. Ağaçtan diğerlerine öylece seslenemezdi. Yakınlarda bir yerde hareket eden siluete baktı. Peter veya Kızılderililerden diğeriydi. Ama Colin&rsquo;in adamı gördüğü yere çok yakın olduğu kesindi.</p>

  <p>Evet, sahiden de bu Peter&rsquo;dı. Çalılıklardan gelen sesi duyup Colin&rsquo;den şüphelenmişti. Tam yolunun üzerinde hareket eden bir şey. Sesi duyduğu yere gitgide daha da yaklaşıyordu.</p>

  <p>Evet, kesinlikle çalıların içinde birinin olduğundan emindi. Şimdi yanına geldiği, üzeri çiçeklerle bezenmiş, koskocaman bir katırtırnağıydı.</p>

  <p>Colin kesin içeride! diye düşündü Peter.</p>

  <p>Dikkatlice karnının üzerinde eğilerek çalılığa doğru sokuldu. Şüpheyle kahverengi dalları araladı ve şaşkınlık içinde, tam karşısında duran adamı gördü. Adam afallamış, Peter&rsquo;a bakıyordu.</p>

  <p>İyi de bu Colin değildi ki!</p>

  <p>Adam öylece donmuş, neyle karşılaştığını anlayamamıştı bile. Bir anda korkunç, boyalı bir yüz çalıların arasından kendisine doğru bakmış ve ona sipsivri, ürpertici bir balta doğrultmuştu. Adam baltanın yalnızca tahtadan yapıldığını elbette ki bilemezdi!</p>

  <p>Hemen ayağa kalkıp kaçmaya başladı. Peter ise o kadar afallamıştı ki takip etmek dahi aklına gelmedi!</p>

  <p><a id="a6"></a>&nbsp;</p>
</body>
</html>
