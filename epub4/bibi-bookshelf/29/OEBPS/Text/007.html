<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Colin&rsquo;i Şaşırtan Olay</title>
</head>

<body>
  <h1 class="h11">Colin&rsquo;i Şaşırtan Olay</h1>

  <p>Peter ödünü patlatan adamın nereye gittiğini görmek için ayağa kalktığmda adam tamamıyla gözden kaybolmuştu bile. Nerede olduğuna dair ardında hiçbir ipucu bırakmamıştı.</p>

  <p>&ldquo;Kahretsin!&rdquo; dedi Peter sinirlenerek. &ldquo;Gerçekten de çok iyi bir Kızılderiliyim. Burnumun ucundaki birini bile yakalayamıyorum. Hangi cehenneme kaçmış olabilir?&rdquo;</p>

  <p>Şaşkınlık içinde oraya buraya bakınıyordu. Onu gören diğerleriyse garip bir şey olduğunu sezdiler. Merakla seslendiler. &ldquo;Peter! Ne oldu? Neden gizlenmiyorsun?&rdquo;</p>

  <p>&ldquo;Bu çalılıkların altında saklanan bir adam vardı,&rdquo; diye karşılık verdi Peter. &ldquo;Neden diye merak ediyorum. Ama aniden kalktı ve kaçmaya başladı. Nereye gittiğini gören var mı?&rdquo;</p>

  <p>Hiç kimse adamı görmemişti ve bahsedilenlerden haberleri bile yoktu. Herkes Peter&rsquo;ın çevresini sardı. &ldquo;Harika! Yedimiz de burada gizleniyoruz ve birimiz bile kaçan bir adamı göremiyor,&rdquo; dedi Pam. &ldquo;Colin&rsquo;i bile bulamadık daha!&rdquo;</p>

  <p>&ldquo;Bugünkü oyun bitsin artık bence,&rdquo; dedi Peter. Tanımadığı başka bir adamla daha karşılaşmak istemiyordu. Bu aslında biraz garipti. &ldquo;Colin&rsquo;e de haber verelim.&rdquo;</p>

  <p>Hep bir ağızdan Colin&rsquo;e seslendiler. &ldquo;Colin! Dışarı çık, her neredeysen! Oyun bitti.&rdquo;</p>

  <p>Arkadaşlarının dışarı çıkıp kendisini göstermesini beklediler. Ama hiçbir şey olmadı. Çağrılarına cevap alamıyorlardı. Colin hiçbir yerde yoktu.</p>

  <p>&ldquo;Colin!? diye tekrar seslendiler hep bir ağızdan. &ldquo;Hadi artık dışarı çık.&rdquo;</p>

  <p>Fakat halen Colin&rsquo;den iz yoktu. İşte bu gerçekten garipti.</p>

  <p>&ldquo;Komik olma!&rdquo; diye bağırdı George. &ldquo;Oyun bitti! Neredesin?&rdquo;</p>

  <p>Oysaki Colin ağacın tepesinde oyunun başından beri saklandığı yerdeydi. Peki ama neden arkadaşlarına cevap vermiyordu o halde? Neden ağaçtan inip de zaferinin tadını çıkartmıyordu?</p>

  <p>Aslına bakarsanız, arkadaşları arasında en çok korkan Colin olmuştu ve çok önemli bir nedenden dolayı kendini ifşa edemiyordu.</p>

  <p>Duvardan aşağı indikten sonra çalıların arasına gizlenen adamı gördüğünde şaşkına dönmüştü. Ardından, aynı adamın hemen yanındaki çalılıkta yeniden belirmesi ve gizlendiği ağaca yönelmesi Colin&rsquo;i tir tir titretmeye yetmişti.</p>

  <p>Devamındaysa adam tüm bunlar fazla değilmiş gibi, bir de Colin&rsquo;in üzerinde olduğu ağaca tırmanmıştı.</p>

  <p>Colin&rsquo;in kalbi delicesine çarpıyordu. Bunu hiç sevmemişti. Adam olur da Colin&rsquo;i görürse ne söyleyecekti? Kesinlikle çok sinirlenecekti.</p>

  <p>Neyse ki adam ağacın tepesine kadar çıkmadan durmuştu. Ama neredeyse Colin&rsquo;in üzerinde gizlendiği dalın hemen altına kadar da tırmanmıştı. Dal büyük bir adamı taşımak için yeterince güçlü değildi; ancak Colin&rsquo;i taşıyabilirdi.</p>

  <p>Adam, Colin&rsquo;in tam altındaki ağacın çatallaşan gövdesindeki dala sarıldı. Nefes nefeseydi; ama elinden geldiğince sessizce nefes almaya çabalıyordu. Peter fazla uzakta olmadığından, adamın soluma seslerini her an duyması işten değildi.</p>

  <p>Colin bir taş kadar sessizliğe büründü. Bu adam da kimdi? Neyin nesiydi? Duvarın tepesinde ne işi vardı? Peki neden Küçük Fundalık&rsquo;ta saklanıyordu? Kızılderili kılığına bürünmüş Gizli Yediler&rsquo;in orada gizlendiğini bilseydi böyle bir şeyi bir daha asla yapmazdı herhalde!</p>

  <p>Tüm bunlar yetmezmiş gibi şimdi de Colin&rsquo;in ağacındaydı, hâlâ saklanıyordu ve her an yukarı bakıp Colin&rsquo;i fark edebilirdi. Bu kesinlikle hiç hoş olmazdı.</p>

  <p>Çok geçmeden Colin kendisine seslenen arkadaşlarını bir kez daha duydu. &ldquo;Colin! Hadi ortaya çık, her neredeysen - oyun bitti!&rdquo;</p>

  <p>Ama zavallı Colin dışarı çıkmaya cesaret edemiyordu. Nefes dahi zor alıyordu; hapşırmamak ve öksürmemek için dua ediyordu. Orada tıpkı bir fare gibi sessizce ne olacağını bekliyordu.</p>

  <p>Adam da kendinden pek farklı durumda sayılmazdı aslında. Aşağıdaki tanımadığı altı tane çocuğu ağacın yaprakları arasından afallamış bir vaziyette izliyordu. Colin, Scamper da keşke bizimle olsaydı diye içinden geçirdi. O zaman etrafı bir güzel koklayıp saklanan adamın ağacın tepesinde olduğunu kolayca bulabilir ve diğerlerine haber verebilirdi.</p>

  <p>Ama Scamper'ı Kızılderililer oyununu oynarken çok heyecanlanıyor ve herkesin saklandığı yeri buluyor diye yanlarında getirmemişlerdi.</p>

  <p>Diğerleri bir süre daha Colin&rsquo;e seslendikten ve bekledikten sonra yürümeye başladı. &ldquo;Bizden kaçıp eve gitmiş olmalı,&rdquo; dedi Peter. &ldquo;Tamam, biz de gidelim artık. O adamı bulamayız ne de olsa, bulmak istediğimden de emin değilim zaten. Bana pek de hoş olmayan bir iş gibi göründü.&rdquo;</p>

  <p>Colin umutsuzca arkadaşlarının Küçük Fundalık&rsquo;tan ayrılışlarını ve yoldan kayboluşlarını izledi. Adam da tam altında aynı şeyi yapıyordu. Çocuklar tamamen gözden kaybolduktan sonra, adam homurdanıp ağaçtan aşağı indi.</p>

  <p>Colin adamın kafasının tepesi ve kulakları hariç hiçbir şey görememişti. Adam kesinlikle tüm Gizli Yediler Kızılderililerinden çok daha atak ve becerikliydi. Orası açıktı.</p>

  <p>Peki artık Colin için aşağı inmek güvenli miydi acaba? Bütün bir gece ağaçta kalması da imkânsızdı doğrusu!</p>

  <p><a id="a7"></a>&nbsp;</p>
</body>
</html>
