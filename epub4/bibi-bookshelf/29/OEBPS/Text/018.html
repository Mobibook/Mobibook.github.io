<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Başka Sıra Dışı İzler</title>
</head>

<body>
  <h1 class="h11">Başka Sıra Dışı İzler</h1>

  <p>Yediler sirki çevreleyen çitlerin üzerine oturdu. Kendilerini cesaretleri kırılmış hissediyorlardı.</p>

  <p>&ldquo;Giydiği ceket, bulduğumuz şapkayla birebir uyan birini bulduk ama kafasındaki saçlar farklı olduğu için hırsızın o olmadığını öğreniyoruz!&rdquo; diye söylendi Peter.</p>

  <p>&ldquo;Söylemem gerek ki bu en çıkmaza düştüğümüz macera. O kadar şey keşfediyoruz ama her seferinde boşa kürek çekmiş oluyoruz!&rdquo;</p>

  <p>&ldquo;Eğer ki o çorapları giyen birini bulsak bile, bu onun hırsız olduğu anlamına gelmez artık,&rdquo; diye ekledi Janet. &ldquo;Hırsız adamın amcası veya başka biri de olabilir pekâlâ!&rdquo;</p>

  <p>Bu herkesin kahkahalara boğulmasına neden oldu. &ldquo;Her neyse,&rdquo; dedi Peter, &ldquo;Şapkanın hırsızlıkla alakalı olduğundan bile emin değiliz zaten. Onu sadece bir ağacın tepesinde bulduk, hepsi bu!&rdquo;</p>

  <p>&ldquo;Ama bu tamamen tesadüf olamaz,&rdquo; dedi George. &ldquo;Bir şekilde o şapkanın da olayla bir ilgisi var, sadece nasıl olduğunu bilmiyoruz.&rdquo;</p>

  <p>Yediler çitlerin üzerinde oturmuş, kafalarındaki onlarca soru işaretiyle etrafa bakınıyordu. Bu ne kadar da karmaşık bir maceraydı böyle! Janet aniden bir çığlık attı.</p>

  <p>&ldquo;Ne oldu? Aklına bir şey mi geldi?&rdquo; dedi Peter.</p>

  <p>&ldquo;Hayır. Ama bir şey görüyorum,&rdquo; diye karşılık verdi Janet ve sağ taraftaki bir şeyi işaret etti. Diğerleri de gösterdiği yere baktılar.</p>

  <p>Baktıkları taraftaki toprak çamur kıvamına gelmişti ve üzerinde tıpkı duvarın önünde inceledikleri izlerin aynıları vardı! Tıpkı tek ayaklı adamın takma bacağıyla bıraktığı izler gibi.</p>

  <p>&ldquo;Sanırım&nbsp;bu&nbsp;izlerin boyutları ölçtüklerimizle aynı olabilir,&rdquo; dedi Peter heyecanla ileri atılarak. &ldquo;Tek bacak William&rsquo;ınkinden daha büyük gibiler. Bunları da ölçeceğim.&rdquo;</p>

  <p>Peter bir parça ipini cebinden çıkarttıktan sonra dikkatlice yerdeki izlerden birinin üzerine yerleştirdi. Sonra bir diğerine ve bir diğerine. Işıl ışıl gözleriyle kafasını kaldırıp diğerlerine baktı.</p>

  <p>&ldquo;Görüyor musunuz? Tamamen aynılar! Tüm bu izler hırsızın tırmandığı duvarın dibinde gördüklerimizle aynı!&rdquo;</p>

  <p>&ldquo;O halde burada da tek bacaklı bir adam olmalı - aynı izlerden bırakabilecek başka bir tahta bacaklı adam,&rdquo; dedi Colin heyecanla. &ldquo;Bu kişinin hırsız olamayacağı kesin çünkü tek bir bacakla duvara tırma-namaz. Ama her kimse bir şekilde hırsızla suç ortağı olmalı!&rdquo;</p>

  <p>&ldquo;Onu bulmalıyız,&rdquo; dedi George. &ldquo;Eğer ki yakın bir arkadaşını veya karavanını paylaştığı kişiyi bulabilirsek, hırsıza da rahatça ulaşabiliriz. Büyük bir ihtimalle de hırsız o çorapları giyiyordur! İşte şimdi adam gibi bir şeylere ulaşmaya başladık!&rdquo;</p>

  <p>Peter biraz önce parendeler atan küçük kıza yanına gelmesi için işaret etti. &ldquo;Bakar mısın!&rdquo; dedi. &ldquo;Buradaki tek bacaklı adamla konuşmak istiyoruz. Hangi karavanda kalıyor?&rdquo;</p>

  <p>&ldquo;Dalga mı geçiyorsun,&rdquo; diye karşılık verdi küçük kız. &ldquo;Burada tek bacaklı bir adam yok. Öyle birinin sirkte ne işi olabilir ki? Burada hepimizin iki tane bacağı vardır! Zaten ikisine de ihtiyacımız var! Komik olduğunu mu zannediyorsun?&rdquo;</p>

  <p>&ldquo;Hadi ama,&rdquo; dedi Peter inanmamış bir tavırla. &ldquo;Burada tek bacaklı biri olduğunu biliyoruz ve onu gerçekten görmemiz lazım. Bak burada nerede olduğunu söylemen için bir parça çikolata bile var.&rdquo;</p>

  <p>Kız çikolatayı kapıp yüzsüz bir şekilde güldü. &ldquo;Vay canına! Koca bir hiç için çikolata!&rdquo; dedi. &ldquo;Sizler delisiniz! Tekrar söylüyorum, burada tek bacaklı biri falan yok!&rdquo;</p>

  <p>Kız, Yediler&rsquo;in bir soru daha sormalarına fırsat bile vermeden taklalar atarak ortadan kayboldu!</p>

  <p>Yandaki karavanlardan bir kadın, &ldquo;İstiyorsanız peşinden gidin,&rdquo; diye seslendi.</p>

  <p>&ldquo;Ama size farklı bir şey söylemeyecektir. Çünkü burada tek bacaklı biri yok!&rdquo;</p>

  <p>Kadın karavanın içerisine girip kapıyı kapattı. Yediler bir kez daha afallayıp kalmıştı. &ldquo;Önce Chimney Kulübesi&rsquo;nin hemen önünde izler bulup hırsıza ait olduklarını sandık,&rdquo; dedi Peter ve ekledi, &ldquo;Sonra da izlerin olayla ilgisi olmayan tek bacaklı bir adama ait olduğunu öğrendik. İşte şimdi yine aynı izlerden bulduk ama burada da tek bacaklı bir adam olmadığını söylüyorlar! Delirmek üzereyim!&rdquo;</p>

  <p>&ldquo;Hadi izleri takip edelim en azından,&rdquo; dedi Janet. &ldquo;Şuradaki uzun otların içinde izleri takip etmemiz çok zor ama yeterince dikkatli olursak belki de becerebiliriz.&rdquo;</p>

  <p>Gizli Yediler zor da olsa izleri takip edebilmeyi başardı. İzler dosdoğru aslanların kafesinin hemen yanındaki bir karavana gidiyordu. Karavanın yakınındaysa Louis&rsquo;in basamaklarında oturduğu başka bir karavan daha vardı. Çocuklar izleri takip ederken Louis şaşkınlıkla onları izliyordu.</p>

  <p>Yediler ilerleyip yavaşça küçük karavanın basamaklarına çıktı. Dikkatlice camdan bakmaya çalıştılar. İçeride birçok, tuhaf, kullanılmayan sirk eşyası vardı. Birisinin yaşadığı türde bir yere benzemiyordu.</p>

  <p>Yanlarına aniden düşen bir taş hepsini yerinden zıplattı. &ldquo;Siz ne yaptığınızı sanıyorsunuz orada öyle, haddiniz olmayan işlere burnunuzu sokmayın!&rdquo; diye bağırdı Louis. Eline başka bir taş aldı. &ldquo;Dediğimi duymadınız mı, ikileyin!&rdquo;</p>

  <p><a id="a24"></a><a id="a25"></a>&nbsp;</p>
</body>
</html>
