<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-8.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:7f730855-abfd-44b4-b05b-8c888e89fc4d"/>
	</head>
	<body>
		<div id="x4-8.html" xml:lang="tr-TR">
			<div class="Basic-Text-Frame-2">
				<p class="anabaslik" id="toc_marker-9" xml:lang="en-GB"><span class="char-style-override-6">9</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara Kimoto cep telefonundan aradığında, Tsukuru, masasının üzerinde yığılmış belgeleri sınıflandırıp gereksizleri atarak, çekmecesinde biriken kırtasiye malzemelerini düzenleyerek zaman öldürüyordu. Sara ile önceki buluşmasından beş gün sonra, perşembe günüydü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Müsait misin?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Elbette” dedi Tsukuru. “Bugünlük işler normalde olduğundan daha durgun.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İyi öyleyse” dedi Sara. “Bugün kısa bir süre için de olsa görüşebilir miyiz? Saat yedide yemekli bir toplantım var, ama öncesinde uygun olursan zaman yaratabilirim. Eğer Ginza’ya kadar gelebilirsen çok iyi olur.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru saate baktı. “Sanırım beş buçukta Ginza’da olabilirim. Yer söyleyebilir misin?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara, Yonçome Kavşağı yakınlarındaki bir kafenin adını verdi. Tsukuru o kafenin yerini biliyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Saat beşten önce işleri toparlayıp şirketten çıktı, Şincuku İstasyonu’ndan Marunouçi Hattı’na binip Ginza’ya gitti. Sanki önceden ayarlamış gibi, Sara’nın hediye ettiği mavi kravatı takmıştı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara kafeye daha önce gelmiş, kahve içerek bekliyordu. Tsukuru’nun o kravatı taktığını görünce neşeyle gülümsedi. Gülümsediğinde dudağının kenarında iki şirin çizgi beliriveriyordu. İş çıkışı buluşan insanlar yüzünden kafe kalabalıktı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bu kadar uzağa yordum seni. Kusura bakma” dedi Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Arada bir Ginza’ya gelmek fena olmuyor” dedi Tsukuru. “Gelmişken bir yerlerde güzel bir yemek de yiyebilseydik çok daha iyi olurdu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara dudaklarını büzüp derin derin iç geçirdi. “Keşke yapabilseydik, ama bu akşamki bir iş yemeği. Fransa’dan gelen önemli bir misafiri çay seremonili yemekle ağırlamam gerekiyor. Geriliyorum, yediğimin tadına varamıyorum. Bu işler bana göre değil aslında.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Gerçekten de her zamankinden daha fazla özen göstererek giyindiği belli oluyordu. Üzerinde, kaliteli, özel dikim kahverengi bir döpiyes vardı; yakasına iliştirdiği broşun ortasındaki küçük elmasın ışıltıları göz alıyordu. Eteği kısaydı, onun altına kıyafetiyle aynı renkte, ince desenli bir külotlu çorap giymişti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara dizinin üstüne koyduğu, açık kahverengi, mine deseni süslemeli el çantasını açıp, içinden büyükçe bir zarf çıkarttı. Zarfın içinde katlanmış halde duran birkaç bilgisayar çıktısı vardı. Sonra tıkırtısı rahatlıkla duyulacak şekilde çantayı kapattı. Çevredeki insanların istemeden de olsa dönüp bakmalarına neden olacak, hoş bir sesti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Dört arkadaşının son zamanlarda nerede olduklarını, neler yaptıklarını buldum. Geçen sefer söz vermiştim ya.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru şaşırmıştı. “İyi de, daha bir hafta bile olmadı.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yapacak bir iş oldu mu seri çalışırım. Ne yapacağımı bildikten sonra, uğraştıracak bir iş de değildi zaten.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ben asla beceremezdim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Her insanın kendine özgü, yetenekli olduğu alanlar vardır. Ben de asla bir istasyon inşa edemem.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Çizim taslağı da çıkartamazsın kesin.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara gülümsedi. “İki yüz yıl yaşasam bile, öyle bir şeyi yapamam.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ee, o dördünün nerede olduklarını buldun yani ha?” diye sordu Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bir anlamda öyle” dedi Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“</span><span class="char-style-override-8" xml:lang="tr-TR">Bir anlamda</span><span class="char-style-override-7" xml:lang="tr-TR">” diye tekrarladı Tsukuru. Bu ifadede bir parça tuhaf bir tını vardı. “Bu ne anlama geliyor şimdi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara kahvesinden bir yudum alıp fincanı tabağına bıraktı. Sonra araya bir boşluk koymak istermiş gibi tırnaklarına sürdürdüğü ojeyi kontrol etti. Tırnakları, çantasıyla aynı (biraz daha açık) kahverengiye boyanmıştı. </span><span class="char-style-override-8" xml:lang="tr-TR">Bir aylık maaşıma bahse girerim ki bu tesadüf değildir,</span><span class="char-style-override-7" xml:lang="tr-TR"> diye geçirdi içinden Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sırayla anlatmama izin ver. Aksi takdirde tam anlamıyla doğru ifade edemem” dedi Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını sallayarak onayladı. “Elbette. Senin için nasıl kolay olacaksa öyle anlat.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara ilkönce hızlıca araştırma yöntemini anlattı. Önce internetten faydalanmıştı. Facebook, Google, Twitter... Mümkün olan tüm araştırma yollarına başvurarak, o dördünün hayatlarının izini sürmeyi başarmıştı. Mavi ve Kızıl’ın güncel durumlarını aşağı yukarı kavrayabilmişti. İkisi hakkındaki bilgilere ulaşmak pek zor olmamıştı. Aslına bakılırsa onlar kendileri hakkındaki, çoğunlukla işle ilgili pek çok bilgiyi herkese açık bir şekilde ortaya sermekteydiler.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Şöyle bir düşününce tuhafıma gidiyor” dedi Sara. “Sence de öyle değil mi? Temelde insanların birbirine karşı ilgisiz olduğu bir çağda yaşadığımız halde, başkaları hakkında muazzam miktarda bilgiyle çevrelenmiş durumdayız. Yeter ki isteyelim, insanlar hakkındaki bu bilgileri rahatlıkla elde edebiliriz. Buna rağmen, yine de başkaları hakkında gerçekte hiçbir şey bilmiyoruz.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Felsefi gözlem yapmak bugünkü şık kıyafetinle sana çok yakışıyor” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Teşekkür ederim” dedi Sara, gülümseyerek.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kara’yla ilgili araştırma pek kolay olmamıştı. Mavi ve Kızıl’dan farklı olarak, kendisiyle ilgili bilgileri sosyal paylaşım ortamlarında sergileyeceği bir işle uğraşmıyordu çünkü. Yine de, Aiçi İli Güzel Sanatlar Üniversitesi’nin el sanatları bölümüyle ilgili siteler yoluyla, onun ayak izlerine ulaşmayı da başarmıştı Sara.</span></p>
				<p class="metin" xml:lang="en-US"><span class="char-style-override-8" xml:lang="tr-TR">Aiçi İli Güzel Sanatlar Üniversitesi’nin el sanatları bölümü?</span><span class="char-style-override-7" xml:lang="tr-TR"> Onun Nagoya’daki kızlara özel bir üniversitenin İngiliz Filolojisi bölümüne girmiş olması gerekiyordu. Fakat Tsukuru bundan bahsederek Sara’nın sözünü kesmek istemedi. Soru işaretini kafasına kaydetmekle yetindi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yine de, onunla ilgili bilgi çok sınırlıydı” dedi Sara. “O yüzden, Kara Hanım’ın ailesinin evine telefon ettim. Onun liseden sınıf arkadaşı olduğum yalanını uydurdum. Aynı yıl mezun olanlar için bir dergi hazırladığımızı söyledim, mümkünse güncel adresini vermelerini rica ettim. Annesi çok nazik bir kadın, birçok bilgi verdi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Asıl sen bilgi almak konusunda çok ustasın sanırım” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Belki onun da etkisi olmuştur” dedi Sara, kendini ön plana çıkartmak istemiyormuş gibi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kadın garson gelerek Sara’nın fincanındaki kahveyi tazelemek istediyse de, o elini kaldırarak reddetti. Garson uzaklaşınca tekrar konuşmaya başladı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ak Hanım hakkında bilgi toplamak bir açıdan çok zor oldu, bir açıdan da çok kolay. Onunla ilgili neredeyse hiçbir kişisel bilgi bulamadım ama eski gazetelerdeki haberler ihtiyacım olan bilgiyi sağladı.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Gazetelerdeki haberler?” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara dudağını dişlerinin arasına kıstırdı. “Bu çok hassas bir konu. O yüzden, az önce söylediğim gibi, sırasıyla anlatmama izin ver.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kusura bakma” diye özür diledi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Öncelikle bilmek istediğim bir şey var: Eğer o dördünün şu anda nerede olduklarını bilirsen onlarla yüzleşmeye kararlı mısın, değil misin? Şu andan itibaren öğreneceğin gerçekler içinde, keşke hiç haberim olmasaydı diye düşüneceğin türden gerçekler olsa bile.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını sallayarak onayladı. “Bu gerçeklerin ne tür şeyler olduğuna dair tahmin bile yürütemem, ama o dördüyle buluşacağım. Bu konuda kararım kesin.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara bir süre Tsukuru’yu süzdü. Sonra konuştu:</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kara dediğin Eri Kurono, şu an Finlandiya’da yaşıyor. Japonya’ya da neredeyse hiç gelmiyor.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Finlandiya?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Finli kocası ve iki küçük kızıyla birlikte Helsinki’de yaşıyor. O yüzden, eğer onunla görüşmek istersen, oraya kadar gitmekten başka yolu yok gibi görünüyor.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru, zihninde ana hatlarıyla Avrupa haritasını canlandırdı. Sonra da, “Şöyle bir düşününce, şimdiye kadar doğru dürüst hiç seyahate çıkmadım. Ücretli izinlerim de birikti. Kuzey Avrupa’daki demiryollarının durumunu yerinde incelemek pek fena olmaz” dedi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara gülümsedi. “Helsinki’deki evlerinin adresini ve telefon numaralarını yazdım. Neden bir Finli ile evlenip Helsinki’ye yerleştiğini ya kendin araştır ya da gidip kendisine sor.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Teşekkür ederim. Adres ve telefon numarasını bilmem yeterli.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Eğer Finlandiya’ya gitmek istersen, seyahatinle ilgili olarak sanırım yardım edebilirim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Profesyonelsin ne de olsa.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Üstelik akıllı ve becerikliyim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Elbette” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara bir sonraki çıktıyı açtı. “Mavi dediğin Etsuo Oumi, Nagoya şehir merkezindeki Lexus galerisinde satış görevlisi olarak çalışıyor. Bir hayli yetenekli olsa gerek, son yıllarda birkaç kez en fazla araç satışı yapan kişi olarak birincilik ödülü almış. Genç yaşına rağmen satış departmanının şefliğine getirilmiş.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Lexus” diye tekrarladı Tsukuru, kendi kendine mırıldanarak.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru, Mavi’yi takım elbise giymiş, güçlü ışıklarla aydınlatılmış bir galeride hayal etmeye çalıştı; müşterilere, lüks sedan arabanın gerçek deriden koltuklarına dokunmanın yarattığı his ya da boyasının kalınlığı hakkında neşeyle açıklamalar yapıyordu. Fakat gözünde canlandırması kolay olmadı. Hayalinde canlanan, </span><span class="char-style-override-8" xml:lang="tr-TR">rugby</span><span class="char-style-override-7" xml:lang="tr-TR"> eşofmanı içinde tere batmış, direkt demlikten ağzını dayayarak buğday çayı içen, iki kişilik yemeği tek başına rahatlıkla silip süpüren Mavi’ydi yalnızca.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Aklına gelmez miydi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Biraz tuhafıma gitti” dedi Tsukuru. “Fakat şimdi sen söyleyince, Mavi’nin karakteri pazarlama işine uygundu belki de. Aslında düz bir insandı, ağzı laf yapardı diyemem ama doğallığıyla insanların güvenini kazanırdı. Ufak numaraları beceremese de, uzun vadede düşününce yaptığı işte başarılı olabilir.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bir de, Lexus’un kendisi de güvenli bir araba olarak biliniyor.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Fakat o kadar usta bir satıcıysa, karşılaştığımız anda bana da bir Lexus aldırır belki de.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara güldü. “Belki de.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru, babasının iri kasa Mercedes Benz’den başka arabaya binmeyişini anımsadı. Babası düzenli olarak üç yılda bir aynı sınıf arabanın yenisini alırdı. Daha doğrusu o hiçbir şey söylemese bile, üç yılda bir bayi temsilcisi gelir, arabasını en yeni ve tam donanımlı modelle değiştirip giderdi. Arabasında tek bir çizik bile olmaz, hep pırıl pırıl parlardı. Babası o arabayı hiç kendisi sürmezdi. Her zaman şoförü vardı. Camları koyu gri olur, içerisi görünmezdi. Jantları darphaneden yeni çıkmış gümüş para gibi göz alıcı ışıltılar saçardı. Kapıları bankalardaki kasa odalarının kapısı gibi tok bir ses çıkartarak kapanır, arabanın içi kapalı bir hazne gibi olurdu. İnsan arka koltuğa oturunca dışarıdaki dünyanın tüm karmaşası çok uzaklarda kalmış gibi hissederdi. Tsukuru çocukluğundan beri o arabaya binmekten hoşlanmazdı. Aşırı sessizdi. Yolcularla tıklım tıkış dolu, kalabalık istasyon ve trenleri tercih ederdi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Mavi Bey, üniversiteyi bitirdikten sonra epey bir süre Toyota pazarlamada çalışmış, orada da üstün başarılar göstermiş. 2005 yılında ise Japonya iç pazarına yönelik Lexus markası piyasaya sürüldüğünde, transfer edilerek oraya geçmiş. Hoşça kal Corolla, merhaba Lexus” dedi Sara. Sonra bir kez daha sağ elinin ojesini kısa bir bakış atarak kontrol etti. “İşte böyle. Yani senin Mavi ile görüşmen o kadar zor bir olay değil. Lexus galerisine gidecek olursan, orada bulursun.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Demek öyle” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara sonraki sayfayı açtı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Öte yandan senin Kızıl dediğin, Kei Akamatsu’nun yaşamı bir hayli fırtınalı geçmiş. Nagoya Üniversitesi’nin iktisat fakültesinden üstün başarıyla mezun olmuş. Bu başarısına uygun şekilde büyük bankalardan birine girmiş. Şu mega-bank olarak bilinenlerden birine. Ancak nedense üç yıl sonra oradan ayrılıp, başka bir şirkete geçmiş. Nagoya sermayeli bir şirkete. Uzatmadan söylemek gerekirse, hakkında pek de iyi şeyler söylenmeyen, üçkâğıtçı, tefeci şirketlerden biri. İnsanın aklının almayacağı bir kariyer değişikliği; ama iki yıl sonra orayı da bırakıp, bu sefer bir yerlerden sermaye bularak kendi şirketini kurmuş. Kişisel gelişim seminerleri ile meslek içi eğitimleri bir araya getiren bir şirket. Kızıl yaptıkları şeyi ‘yaratıcı gelişim semineri’ diye tanımlıyormuş. Şirket inanılmaz başarılı olmuş. Nagoya şehir merkezinin göbeğinde bulunan çok katlı gökdelenlerden birinde ofis açmış, bir sürü eleman çalıştırıyor. Yaptıkları işin detaylarını öğrenmek istersen internette kolayca bulabilirsin. Şirketinin adı </span><span class="char-style-override-8" xml:lang="tr-TR">BEYOND</span><span class="char-style-override-7" xml:lang="tr-TR">. Biraz yeni moda bir havası var.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yaratıcı gelişim semineri...”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Adı yeni bir şeymiş gibi bir izlenim yaratıyor ama temelde kişisel gelişim seminerlerinden pek farklı değil” dedi Sara. “Kısacası profesyonel hayat savaşçılarını yetiştirmek için hızlı ve kolayca beyin yıkama kursu. Kutsal kitap yerine eğitim kitapçığı, aydınlanma ya da cennet yerine kariyer ve yüksek yıllık gelir vaadi. Pragmatizm çağının yeni dini. Fakat din gibi akıl sınırlarını aşan unsurları yok, her şeyin altında bir teori var, her şey dijital. Son derece şeffaf ve anlaşılması kolay. Bu kurstan olumlu yönde etkilenip havaya giren kişilerin sayısı da azımsanacak gibi değil. Fakat temelde bazı insanların işine gelecek bir düşünce sisteminin hipnoza yakın bir yolla beyne sokulmasından farklı bir şey yok. Teorileri de, istatistikleri de amaca uygun olanlar arasından ustalıkla toplanmış. Yine de, şirketin itibarı şu an için gayet yüksek. Bir sürü yerel şirketle sözleşme yapmışlar. Şirketin web sitesine bakacak olursan bir sürü ilgi çekici şey yapıyorlar: İşe yeni giren şirket elemanlarına yönelik staj kamplarından tut, daha orta düzey elemanlara yönelik olarak, yaz sıcaklarından kaçılabilecek serin yerlerdeki lüks otellerde yapılan meslek içi eğitimlere, üst düzey pozisyondakiler için lüks öğlen yemeklerine varana kadar bir dolu değişik, orijinal şey var. En azından ambalaj çok güzel. Özellikle genç şirket elemanlarına, çalıştıkları şirketlerin görgü kuralları ve doğru iletişim kurma teknikleri gibi konularda titizlikle eğitim verdiklerini söylüyorlar. Şahsen ben bu tür şeylerden uzak durmayı tercih ederim ama şirketler için hayat kurtarıcı olabilir. Ne tür bir iş yaptığını ana hatlarıyla anlayabildin mi acaba?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ana hatlarıyla anladım” dedi Tsukuru. “Fakat bir iş kurabilmek için o işin kapasitesi ölçüsünde sermaye gerekir mutlaka. O kadar sermayeyi Kızıl nereden buldu acaba? Babası üniversite hocası ve çok akıllı bir adam benim bildiğim kadarıyla, ama o kadar varsıl olduğunu sanmıyorum. Her şey bir yana, risk alarak böylesi bir girişime kendi isteğiyle atılıp yatırım yapacağını da düşünmüyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İşin o kısmı sır” dedi Sara. “Fakat o bir yana da, bu Akamatsu lise çağlarında da böyle guru gibi rollere yatkın bir tip miydi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını iki yana salladı. “Hayır, nasıl biri olduğunu anlatmam gerekirse, uysal, meselelere nesnel bakan, bilime yatkın biriydi diyebilirim. Hızlı düşünür, meseleleri derinlemesine kavramayı becerirdi ve gerektiğinde ağzı çok iyi laf yapardı. Fakat normalde mümkün olduğunca bu yönlerini ön plana çıkarmamak için gayret ederdi. Belki böyle söylemem hoş olmayabilir, ama bir adım geride durarak kendi kendine planlar yapan tiplerdendi. Onun insanları coşkuyla konuşarak şevke getirdiğini, havaya soktuğunu hayalimde pek canlandıramıyorum.” </span></p>
				<p class="metin" xml:lang="en-US"><span class="char-style-override-7" xml:lang="tr-TR">“İnsanlar kolayca değişebilir” dedi Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Elbette” dedi Tsukuru. “İnsanlar kolayca değişebilir. Üstelik bir zamanlar ne kadar samimi, ne kadar birbirimize içimizi açmış olsak bile, aslında hiçbirimiz diğeri için neyin gerçekten önemli olduğunu pek bilmiyorduk belki de.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara bir süre Tsukuru’nun yüzüne baktı, sonra konuştu: “Her neyse. İkisinin de şu an işyerleri Nagoya şehrinde ve ikisi de doğdukları şehirden hiç ayrılmamışlar denebilir. Okulları Nagoya’daymış, işyerleri Nagoya’da. Sanki Conan Doyle’un </span><span class="char-style-override-8" xml:lang="tr-TR">Kayıp Dünya</span><span class="char-style-override-7" xml:lang="tr-TR">’sı gibi. Söylesene, Nagoya gerçekten insana kendini bu kadar rahat hissettiren bir yer mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru bu soruya nasıl yanıt vereceğini bilemedi. Yalnız içini tuhaf bir his kaplamıştı. Koşullar farklı olsaydı, o da Nagoya’dan dışarı bir adım bile atmayacağı bir hayat sürüp, bu durumu hiç sorgulamadan yaşayıp gidecekti belki de.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara bir süredir susuyordu. Kâğıt çıktılarını katlayarak zarfın içine koyup masanın kıyısına bıraktı, bardağındaki suyu içti. Sonra sesine biraz daha resmi bir ton katarak konuştu:</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Geriye kalan tek kişi, Ak dediğin Yuzuki Şirane hakkında bir şeyler söylemek gerekirse, o kız maalesef güncel bir adrese sahip değil.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Güncel bir adrese sahip değil” dedi Tsukuru mırıldanır gibi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Bu da yine garip bir ifadeydi. </span><span class="char-style-override-8" xml:lang="tr-TR">Güncel adresine ulaşamadım,</span><span class="char-style-override-7" xml:lang="tr-TR"> demiş olsa mesele kolaydı. Fakat </span><span class="char-style-override-8" xml:lang="tr-TR">güncel bir adrese sahip değil</span><span class="char-style-override-7" xml:lang="tr-TR"> ifadesi her haliyle doğallıktan uzaktı. Tsukuru bunun ne anlama gelebileceğini düşündü. Acaba onun nerede olduğu bilinmiyor muydu? Evini barkını bırakıp evsiz bir yaşamı tercih edecek hali yoktu ya.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Senin için üzgünüm, ama o kız artık bu dünyada değil” dedi Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bu dünyada değil mi?” </span></p>
				<p class="metin" xml:lang="en-US"><span class="char-style-override-7" xml:lang="tr-TR">Her nedense Ak’ın bir uzay mekiğine binmiş uzayda dolaşan halinin görüntüsü bir an Tsukuru’nun gözlerinin önünden geçiverdi. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara yanıtladı: “Altı yıl önce ölmüş. Bu yüzden de güncel bir adresi yok. Nagoya şehri banliyösünde mezarı var yalnızca. Sana böyle bir şeyi iletmek durumunda kalmak beni de üzdü.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru bir süre söyleyecek söz bulamadı. Torbada açılan küçük bir delikten suyun sızması gibi vücudundan güç çekilip gidiverdi. Çevresindeki uğultu uzaklaştı, Sara’nın sesi bile kulaklarına zorlukla ulaşıyordu. Fakat onun sesi dahi, bir havuzun dibinden duyulan ses gibi, anlamı olmayan uzak bir uğultudan öteye geçmiyordu. Tsukuru bir şekilde gücünü toplayarak, suyun dibinden yükselip başını su yüzeyine çıkarttı. Böylelikle kulakları nihayet yeniden duyabilir hale geldi. Sesler bir nebze anlam kazanmaya başlamıştı. O arada Sara, ona bir şeyler anlatmaya devam ediyordu:</span></p>
				<p class="metin" xml:lang="en-US"><span class="char-style-override-7" xml:lang="tr-TR">“... Tutup da onun ne şekilde öldüğüyle ilgili ayrıntıları öğrenmeye kalkmadım. Bunu senin, muhtemelen kendi yönteminle öğrenmenin daha iyi olacağını düşündüm çünkü. Öğrenmek zaman alsa bile.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru mekanik bir hareketle başını sallayarak onayladı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Altı yıl önce? Altı yıl önce hayata veda ettiyse, öldüğünde 30 yaşındaydı. </span><span class="char-style-override-8" xml:lang="tr-TR">Daha</span><span class="char-style-override-7" xml:lang="tr-TR"> 30 yaşında. Tsukuru Ak’ın 30 yaşındaki görüntüsünü hayalinde canlandırmaya çalıştı fakat başaramadı. Gözünde canlanan, kızın 16-17 yaşlarındaki haliydi yalnızca. Tsukuru’nun içine dayanılması güç bir hüzün çöktü. </span><span class="char-style-override-8" xml:lang="tr-TR">Şu işe bak! Onunla birlikte yaş almayı bile beceremedim.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara vücuduyla masaya hafifçe yüklenerek elini usulca Tsukuru’nun elinin üzerine koydu. Sıcak, küçük bir eldi. Tsukuru bu içten dokunuştan mutlu olmuş, Sara’ya minnet duymuştu ama yine de sanki bu dokunuş uzak bir yerde tesadüfen eşzamanlı olarak başka birinin başına gelen bir şeymiş gibi hissetti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kusura bakma ortaya böyle bir sonuç çıktığı için” dedi Sara. “Fakat birileri mutlaka bir gün sana söyleyecekti.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Biliyorum” dedi Tsukuru. Elbette biliyordu. Yalnız, yüreğinin bu gerçeğe ayak uydurması biraz zaman alıyordu, o kadar. Bu hiç kimsenin suçu değildi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Artık ben gideyim” dedi Sara, kol saatine bakarak. Sonra zarfı Tsukuru’ya uzattı. “Dört arkadaşınla ilgili dokümanların çıktıları burada. Yalnız, sadece minimum bilgiler yazılı. Bu insanlarla kendin görüşerek konuşmanın senin için daha önemli olacağını düşündüm çünkü. Ayrıntılar onlarla görüşmelerinde açığa çıkacaktır.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Zahmetlerin için teşekkürler” dedi Tsukuru. Uygun sözcükleri arayıp bulduktan sonra bu sözcükleri seslere dönüştürmesi biraz zaman almıştı. “Yakında neler olup bittiğini anlatmak için seni ararım sanıyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Aramanı bekleyeceğim. Eğer bu arada benim yapabileceğim herhangi bir şey olursa çekinmeden söyle.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru bir kez daha teşekkür etti.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">İkisi kafeden çıkınca, yolda ayrıldılar. Tsukuru caddenin başında durup, açık kahverengi yazlık döpiyes giymiş olan Sara’nın el sallayarak insan seli arasında kaybolup gidişini izledi. Mümkün olsaydı onunla öylece oturup biraz daha birlikte kalmak isterdi. Daha fazla içine sindire sindire, zamana yayarak konuşmak. Fakat elbette, Sara’nın da kendi hayatı vardı. Söylemeye gerek bile yok ki, Sara’nın hayatının büyük kısmı Tsukuru’nun bilmediği yerlerde geçiyordu, Tsukuru ile ilgisi olmayan şeyler üzerine kuruluydu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara’dan aldığı zarf ceketinin iç cebindeydi. Zarfın içinde dört arkadaşının Tsukuru’dan sonraki yaşamlarının sade bir şekilde özetlendiği çıktılar, güzelce katlanmış şekilde duruyordu. İçlerinden biri artık </span><span class="char-style-override-8" xml:lang="tr-TR">burada</span><span class="char-style-override-7" xml:lang="tr-TR"> değildi. Bir avuç beyaz küle dönüşmüştü. Düşünceleri, fikirleri, hisleri, arzuları ve rüyaları... Bunların hepsi silinip gitmişti. Hiçbir iz bırakmadan. Geride kalan bir tek </span><span class="char-style-override-8" xml:lang="tr-TR">onunla</span><span class="char-style-override-7" xml:lang="tr-TR"> ilgili anı parçalarıydı. Siyah, uzun ve düz saçları, piyano tuşları üzerinde gezinen güzel parmakları, porselen gibi pürüzsüz, beyaz ve zarif (fakat garip bir şekilde etkileyici) baldırları, Franz Lizst’ten çaldığı “Le Mal du Pays”. Onun ıslak apışarası tüyleri, sertleşen meme uçları... </span><span class="char-style-override-8" xml:lang="tr-TR">Hayır hayır, bunlar anı parçaları değil. Bunlar... Hayır, bunları düşünmeyi bırakmalıyım.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru, sokak lambasının direğine yaslanarak, oradan nereye gideceğini düşündü. Kol saati yediye az bir zaman kaldığını gösteriyordu. Hava hâlâ bir parça aydınlıktı, ama caddede sıralanan vitrinler insanları davet edercesine her an daha ışıltılı bir hal alıyordu. Saat daha erkendi ve Tsukuru’nun yapmak zorunda olduğu hiçbir şey de yoktu. Henüz eve dönmek istemiyordu. Sessiz bir yerde tek başına kalmak istemiyordu. Gitmek istedikten sonra, Tsukuru istediği her yere gidebilirdi. </span><span class="char-style-override-8" xml:lang="tr-TR">Neredeyse</span><span class="char-style-override-7" xml:lang="tr-TR"> her yere. Fakat nereye gitmesi iyi olurdu, Tsukuru’nun aklına hiçbir yer gelmiyordu.</span></p>
				<p class="metin" xml:lang="en-US"><span class="char-style-override-8" xml:lang="tr-TR">Daha çok içebilseydim keşke, böyle zamanlarda ne iyi olurdu ama,</span><span class="char-style-override-7" xml:lang="tr-TR"> diye düşündü. Sıradan bir erkek olsa, herhalde bir meyhane bulup girer, sarhoş olmaya çalışırdı. Onun bünyesi ise belli bir miktarın üzerinde alkolü kaldırmıyordu. Alkollü içkiler duygularını uyuşturmadığı gibi onu rahatlatacak bir unutma da sağlamıyordu. Ertesi sabahki baş ağrısı kalıyordu elinde bir tek.</span></p>
				<p class="metin" xml:lang="en-US"><span class="char-style-override-8" xml:lang="tr-TR">Hadi bakalım, nereye gideyim ben şimdi?</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sonuçta gidebileceği tek bir yer vardı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru anacaddeden Tokyo İstasyonu’na kadar yürüdü. Yaesu girişindeki turnikeden geçerek istasyon binasına girip, Yamanno Hattı’nın peronundaki bir banka oturdu. Sonra hemen hemen dakikada bir art arda gelerek sayısız insanı perona boşaltan ve yine sayısız insanı bir kargaşa içerisinde yutup giden, sıra sıra yeşil renkli vagonları izleyerek bir saatten fazla zaman geçirdi. Bu süre boyunca hiçbir şey düşünmemiş, kendinden geçmiş gibi yalnızca o görüntüyü izlemişti. Bu görüntü Tsukuru’nun yüreğindeki acıyı hafifletmedi. Fakat orada sürüp giden sonsuz tekrar her zamanki gibi onu büyülemiş, en azından zaman algısını uyuşturmuştu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">İnsanlar her yönden akın akın geliyor, kendiliğinden oluşan kuyruklara dahil olup, düzgün bir sırayla vagonlara binerek bir yerlere götürülüyorlardı. Dünyada bu kadar çok insan olması Tsukuru’yu gerçekten hayrete düşürüyordu. Ayrıca bu dünyada bu kadar çok sayıda yeşil renkli demiryolu vagonunun var olması da aynı şekilde şaşırtıcıydı. Bu tam anlamıyla bir mucize diye düşünüyordu. Bu kadar çok sayıda insan bu kadar çok sayıda vagonla, sanki çok da basit bir şeymiş gibi sistemli bir şekilde taşınıyor. Nasıl oluyor da bu kadar çok insanın gidecek bir yeri, dönecek bir yeri var?</span></p>
				<p class="metin" xml:lang="en-US"><span class="char-style-override-7" xml:lang="tr-TR">İş çıkışı saatinin dalga dalga akın eden kalabalığı nihayet durulduğu sıralarda Tsukuru Tazaki yavaşça oturduğu yerden kalkıp, perona gelen trenin bir vagonuna binerek evine döndü. Yüreğindeki acı hâlâ olduğu yerde duruyordu. Ama aynı zamanda, artık yapmak zorunda olduğu bir şey vardı, biliyordu.</span></p>
			</div>
		</div>
	</body>
</html>