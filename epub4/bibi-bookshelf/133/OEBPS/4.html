<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:7f730855-abfd-44b4-b05b-8c888e89fc4d"/>
	</head>
	<body>
		<div id="x4.html" xml:lang="tr-TR">
			<div class="Basic-Text-Frame-2">
				<p class="anabaslik" id="toc_marker-1" xml:lang="en-GB"><span class="char-style-override-6">1</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru Tazaki, üniversite ikinci sınıftayken, temmuz ayından ertesi senenin ocak ayına kadar neredeyse sadece ölmeyi düşünerek yaşadı. O arada 20 yaşına da girmişti ama bu dönüm noktası bir anlam taşımıyordu. O günlerde kendi iradesiyle hayatına son vermek, ona her şeyden doğal ve mantıklı geliyordu. O son adımı neden o günlerde atmadığına, şimdi bile bir türlü anlam veremiyordu. Oysa o zamanlarda yapabilseydi, yaşam ile ölümü ayıran sınır çizgisinin ötesine geçmek, çiğ yumurta içmekten daha kolay olurdu. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru’nun gerçekte intiharı denememesi, belki de ölüm hakkındaki düşüncelerinin fazlasıyla katıksız ve yoğun olmasından, bu yoğunluğa uygun düşecek bir ölme yöntemini aklında somut olarak canlandıramamasından kaynaklanıyordu. Somut bir yöntem bulmak aslında burada ikincil bir meseleydi. Eğer o sıralarda elinin ulaşacağı bir yerde ölüme bağlanan bir kapı olsaydı, mutlaka tereddüt etmeden itip açardı o kapıyı. Derinlemesine düşünmeksizin, deyim yerindeyse günlük hayatında sıradan bir şey yaparmış gibi... Fakat talih mi, yoksa talihsizlik mi demeli, Tsukuru elini uzatıp ulaşabileceği öylesi bir kapıyı bulmayı başaramadı.</span></p>
				<p class="metin" xml:lang="en-US"><span class="char-style-override-8" xml:lang="tr-TR">O sıralarda ölseydim daha iyi olurdu,</span><span class="char-style-override-7" xml:lang="tr-TR"> diye sık sık aklından geçirirdi Tsukuru Tazaki. Öyle yapsaydı, şimdi içinde yaşadığı dünya da var olmayacaktı. Çekici, büyüleyici bir düşünceydi bu. İçinde yaşadığı dünya var olmayacak, burada gerçeklik olarak görülen şeyler gerçek olmaktan çıkacaktı... Nasıl ki bu dünya açısından kendisi var olmayacaksa, aynı nedenle kendisi açısından da bu dünya var olmayacaktı...</span></p>
				<p class="metin" xml:lang="en-US"><span class="char-style-override-7" xml:lang="tr-TR">Öte yandan, o sırada neden böyle ölümün kıyısına kadar gelmek zorunda kaldığına da Tsukuru gerçekten anlam veremiyordu. Tamam, somut bir sebep vardı; ama ölüm düşüncesi neden böylesine aklını başından alabilmiş, yarım seneye yakın bir süre boyunca onu kuşatabilmişti? </span><span class="char-style-override-8" xml:lang="tr-TR">Kuşatmak</span><span class="char-style-override-7" xml:lang="tr-TR">... Evet, tam yerinde bir ifade... Kendisini yutan dev balinanın midesinde hayatta kalan, kutsal kitaptaki peygamber gibi, Tsukuru ölümün midesine düşmüş, o karanlık ve puslu mağaranın içinde tarihi atılmamış günler geçirmişti.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru o günleri uyurge<a id="Anchor"/>zer gibi, hatta ölmüş olduğunun farkına henüz varamamış bir ölü gibi yaşadı. Güneş yükseldiğinde uyanıyor, dişlerini fırçalıyor, eline geçen ilk giysiyi üzerine geçiriyor, trene binip üniversiteye gidiyor, sınıfta not tutuyordu. Fırtınaya yakalanmış bir kişinin sokak lambası direğine sımsıkı sarılması gibi, gündelik rutine sarılmıştı. İşi düşmedikçe kimseyle konuşmuyor, tek başına yaşadığı apartman dairesine dönünce yere oturup duvara yaslanarak ölümü, bazen de hayatta eksik olan şeyleri düşünmeye dalıyordu. Sanki önünde ağzını kocaman açmış derin kuyunun karanlığı, yerkürenin merkezine kadar uzanıyordu. Orada görebildiği, kesif bir bulut halinde girdap oluşturan bir hiçlik, duyabildiğiyse kulak zarına basınç yapan derin bir sessizlikti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Ölümü düşünmediği zamanlarda, hiçbir şey düşünmüyordu. Hiçbir şey düşünmemek o kadar da zor değildi. Gazete okumuyor, müzik dinlemiyor, cinsel istek bile duymuyordu. Dış dünyada meydana gelen olaylar onun için hiçbir anlam ifade etmiyordu. Odasına kapanıp kalmaktan yorulduğunda, dışarı çıkıp amaçsızca çevrede yürüyüşler yapıyordu. Bazen de istasyona gidiyor, uzun uzun trenlerin durup kalkışını izliyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Her sabah saçlarını özenle şampuanlayarak duş alıyor, haftada iki kez çamaşır yıkıyordu. Sımsıkı sarıldığı direklerden biri de titizlikti. Çamaşır, banyo ve diş fırçalama. Ne yediğine neredeyse hiç dikkat etmiyordu. Öğlen yemeklerini üniversite yemekhanesinde yiyor, bunun dışında da doğru dürüst bir şey yemiyordu. Yakınlardaki marketten elma, sebze gibi şeyler alarak ucundan kemiriyordu. Bazen tost ekmeğini olduğu gibi yiyor, sütü karton kutusundan bardağa boşaltmadan içiyordu. Yatma zamanı geldiğinde, sanki ilaç içer gibi yalnızca bir bardak viski içiyordu. Şansına alkole çok dayanıklı olmadığından, azıcık viski bile onu uyku âlemine götürmeye yetiyordu. Hiç rüya görmüyordu. Görse bile, rüyasındaki görüntüler, bilincinin tutunacak hiçbir yer olmayan kaygan yamaçlarından aşağı, hiçliğin içine doğru kayıp gidiveriyordu.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru Tazaki’nin ölüm düşüncesine kendini böylesine güçlü bir şekilde kaptırmasının nedeni açıktı. Bir gün en yakın dört arkadaşı, “Biz artık seni görmek, seninle konuşmak istemiyoruz” deyivermişlerdi. Doğrudan, ödün vermez bir şekilde, birdenbire. Bir de, böylesine sert bir şekilde ilan edilen bu karara neden maruz kaldığına dair tek bir açıklama bile yapmamışlardı. O da sormaya cesaret edememişti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">O dört arkadaşıyla lise yıllarından beri samimiydiler, ama Tsukuru çoktan memleketinden ayrılmış, Tokyo’daki üniversitede öğrenim görmeye başlamıştı. O yüzden, gruptan ihraç edilmiş olması günlük yaşantısında bir sorun teşkil etmiyordu. Yolda onlarla karşılaşıp kendini kötü hissetmesi gibi bir durum da söz konusu değildi. Fakat bunlar, nihayetinde sıradan akıl yürütmelerdi. O dördünden uzakta olmakla, Tsukuru’nun acısı normalde olacağından daha da şiddetli bir hal almış, üzerine daha büyük bir karabasan gibi çöküvermişti. Dışlanma ve yalnızlık, kilometrelerce uzunlukta bir kablo haline gelmiş, devasa bir vinç o kabloyu gıcırtılar eşliğinde sararak germişti. Sonra o gerginleşen hat yoluyla, gece gündüz demeden deşifre edilmesi güç mesajlar gelmeye başlamıştı. O sesler, ağaçların arasından esen sert rüzgâr gibi, bir şiddetlenip bir hafifleyerek kulaklarına iğne gibi batıyordu.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Beşi, Nagoya şehrinin bir banliyösündeki devlet lisesinde aynı sınıftaydılar. Üç erkek, iki kız. Birinci sınıfın yaz tatilinde gönüllü çalıştıkları bir etkinlik sayesinde arkadaş olmuşlar, bir üst sınıfa geçip de sınıfları ayrılsa bile, aynı şekilde samimi bir grup olmayı sürdürmüşlerdi. Bu etkinlik, okul tarafından yaz tatili için verilen sosyal bilgiler dersi ödeviydi, ama belirlenen süre tamamlansa bile grup kendi isteğiyle gönüllü çalışmayı sürdürmüştü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Gönüllü işler dışında da, yaz tatili sırasında topluca yürüyüşlere çıkmış, tenis oynamış, Çita Yarımadası’nda yüzmeye gitmiş, içlerinden birinin evinde toplanarak sınavlara hazırlanmak için ders çalışmışlardı. Bazı zamanlarda (aslında en çok yaptıkları da buydu ama) bir yerlerde takılıp, kafa kafaya vererek sohbet etmişlerdi. Bir konu belirleyerek konuşuyor değillerdi, ama sohbet edecek konu sıkıntısı da çekmezlerdi hiç.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Beşi tamamen bir tesadüf eseri buluşmuşlardı. Ödev olarak verilen gönüllü etkinlikler arasında bazı seçenekler vardı ve ilkokulda normal derslerine uyum sağlayamayan (çoğunluğu okulu asan) öğrencilere okul bittikten sonra derslerinde yardım etmek de bu seçeneklerden biriydi. Katolik Kilisesi’nin organize ettiği bir programdı bu ve otuz beş kişilik sınıf içerisinde bu programı seçen yalnızca o beşi olmuştu. Beşi, Nagoya şehrinin bir banliyösünde kurulan yaz kampına üç gün katılmış, kamptaki çocuklarla derin bir samimiyet kurmuşlardı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kamptaki işlerinden vakit buldukça sohbet etmek için bir araya gelmiş, birbirlerine düşüncelerini ve o günlere nasıl geldiklerini anlatmışlardı. Umutlarından bahsetmiş, yaşadıkları sorunları paylaşmışlardı. Sonra yaz kampı bittiğinde, her biri içinde, “Ben şu an doğru yerdeyim ve doğru insanlarla bağ kurdum” hissini taşımaya başlamıştı. Bu, tesadüfen ortaya çıkan kimyevi bir bileşimi andırıyordu. Aynı malzeme yeniden bir araya gelse, bütün hazırlıklar düzgün biçimde aynı şekilde yapılsa da bir daha asla aynı sonucun ortaya çıkması mümkün olmazdı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kamptan sonra da hafta sonlarında, yaklaşık ayda iki kez okul sonrası çalışmasına katılarak çocuklara derslerinde yardım edip kitap okuyor, birlikte spor yaparak onları eğlendiriyorlardı. Bunların dışında, bahçedeki çimlerin biçilmesi, binaların boyanması, oyuncakların onarılması gibi işlere de bakıyorlardı. Bu gönüllü etkinlikleri, liseden mezun olana dek iki buçuk yıl kadar daha sürmüştü. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Yalnız, üç erkek iki kızdan oluşan bir grup, daha baştan itibaren gerilim yaratacak unsurları bünyesinde barındırabilir. Sözgelimi, kızlı erkekli iki çift ortaya çıkacak olursa, bir kişi boşta kalır. Bu tür olasılıklar başlarının üzerinde karanlık bir bulut gibi dolaşıp duruyordu. Fakat böyle bir şey olmadığı gibi, olması ihtimali bile ortaya çıkmadı.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Tesadüf mü demek gerekir, beşi de büyük şehir banliyösünde yaşayan “üst orta gelirli” ailelerin çocuklarıydılar. Aileleri savaş sonrası bebek furyası olarak bilinen kuşaktandı ve babaları ya uzman oldukları meslekte ya da birinci sınıf şirketlerde çalışıyorlardı. Çocuklarının eğitiminde masraftan kaçınmıyorlardı. Aileleri, en azından dışarıya karşı huzurluydu, aralarında anne babası boşanmış olan yoktu ve annelerin çoğu da ev hanımıydı. Okulları sınavla girilen okullardandı ve hepsinin de başarı düzeyi yüksekti. Yaşam ortamları açısından bakılacak olursa, beşinin farklılıklarından ziyade ortak noktaları çok daha fazlaydı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Ayrıca, Tsukuru Tazaki dışında, diğer dördünün tesadüfen ufak bir ortak noktası daha vardı. Soy isimlerinde renklerin yer alması. Erkeklerden birinin soyadı Akamatsu yani “kızıl çam”, diğerininki Oumi yani “mavi deniz”di. Kızlardan birinin soyadı Şirane yani “ak kök”, diğerininki de Kurono yani “kara ova”ydı. Yalnızca Tazaki (“girintili çıkıntılı kıyı”) soyadının renklerle alakası yoktu. Bundan dolayı, Tsukuru en baştan itibaren hafif bir dışlanmışlık hissine kapılmıştı. Elbette adında renk olup olmamasının kişiliğiyle herhangi bir alakası olamazdı. Bunu çok iyi anlayabiliyordu. Ama yine de bir tür hayal kırıklığına kapılmış, kendisini de şaşırtacak ölçüde incindiğini hissetmişti. Diğerleri çok doğal bir şeymiş gibi, birbirlerini renkleriyle çağırıyorlardı. “Kızıl”, “Mavi”, “Ak”, “Kara” diye. Ona ise sadece “Tsukuru” diyorlardı. Eğer benim soyadımda da bir renk olsaydı ne kadar hoş olurdu, diye Tsukuru defalarca ciddi ciddi düşünmüştü. İşte o zaman her şey mükemmel olurdu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, diğerlerine fark atacak kadar üstün başarıları olan bir öğrenciydi. Hiç de kendini adayarak ders çalışıyormuş gibi bir hali yoktu, ama tüm branşlarda ilk sıralarda yer alıyordu. Fakat bununla böbürlenmediği gibi, bir adım geri çekilerek, çevresindekilere şans tanımayı ihmal etmezdi. Sanki bu kadar zeki olmasından biraz utanıyor gibiydi. Yalnız ufak tefek insanlarda (boyu hep 1,60’ta kaldı) sık rastlandığı gibi, kafasına bir şey koyduğunda, ne kadar önemsiz bir mesele olursa olsun, kolay kolay geri adım atmama gibi bir eğilimi vardı. Mantığına ters gelen kurallara, donanımsız bulduğu öğretmenlere ciddi ciddi sinirlendiği anlar sık karşılaşılan bir durumdu. Doğuştan yenilmekten hoşlanmayan bir yapısı vardı, tenis maçlarında yenilince siniri bozulurdu. Yenilmeyi hazmedemezdi denemez, yenildiğinde alışılmadık biçimde suskunlaşırdı. Diğer dördü, onun bu sinirli halini komik bulur, sık sık onunla alay ederlerdi. Sonunda Kızıl’ın kendisi de gülerdi. Babası Nagoya Üniversitesi’nde iktisat profesörüydü. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Mavi, </span><span class="char-style-override-8" xml:lang="tr-TR">rugby</span><span class="char-style-override-7" xml:lang="tr-TR"> takımında forvetti ve yapılı vücuduna diyecek yoktu. Üçüncü sınıfta takımın kaptanlığına seçilmişti. Omuzları geniş, göğsü kaslı, alnı geniş, ağzı büyüktü; iri bir burnu vardı. Canla başla mücadele eden bir oyuncuydu ve sık sık sakatlanırdı; ders çalışmaya pek gelemezdi, ama neşeli bir kişiliği vardı. Okul arkadaşlarının çoğu tarafından da sevilirdi. İnsanların gözlerinin içine bakarak, rahatlıkla anlaşılabilen bir ses tonuyla konuşurdu. Acayip çok yemek yer, önüne ne konursa konsun sanki müthiş lezzetli bir şey yiyormuş gibi yalayıp yutardı. Neredeyse hiç arkadan konuşmaz, bir görüşte insanların adını ve yüzünü aklına kazırdı. Başkalarının söylediklerini can kulağıyla dinler, konuşma dağıldığında sohbeti ustalıkla toparlardı. Tsukuru </span><span class="char-style-override-8" xml:lang="tr-TR">rugby</span><span class="char-style-override-7" xml:lang="tr-TR"> maçları öncesinde onun diğer oyuncularla bir daire oluşturup takım arkadaşlarını cesaretlendirirkenki halini şimdi bile çok iyi anımsıyordu. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Şöyle haykırırdı: “Bana bakın! Bugün biz kazanacağız! Bizim için mesele nasıl yeneceğimiz, ne kadar fark atacağımız! Kaybetme seçeneği yok bizim için! Tamam mı?! Kaybetmek diye bir şey yok!”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yok öyle bir şey!” diye takım oyuncuları da haykırarak yanıt verir, sonra sahaya yayılırlardı. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Fakat onların lisesinin </span><span class="char-style-override-8" xml:lang="tr-TR">rugby</span><span class="char-style-override-7" xml:lang="tr-TR"> takımı pek de güçlü değildi. Mavi’nin kendisi sporda kabiliyetli, akıllı bir oyuncuydu, ama takımın geneli idare edecek düzeydeydi. Burs vererek ülkenin her yerinden yetenekli oyuncuları toplayan özel liselerin güçlü takımları karşısında sık sık çaresiz bir yenilgiye uğrarlardı. Fakat maç bitince Mavi yenmiş ya da yenilmiş olmaya pek fazla kafasını takmaz, “Önemli olan kazanma azmi. Durum bundan ibaret” derdi sık sık. “Gerçek hayatta insan hep kazanamaz ki. Kazanmak da var, kaybetmek de.” </span></p>
				<p class="metin" xml:lang="en-US"><span class="char-style-override-7" xml:lang="tr-TR">“Dahası gün olur yağmur yağar, maç ertesi güne kalır” demişti, ironik sözler etmek konusunda usta olan Kara. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Mavi hayıflanır gibi, “Sen </span><span class="char-style-override-8" xml:lang="tr-TR">rugby</span><span class="char-style-override-7" xml:lang="tr-TR">’yi beyzbolla, tenisle karıştırıyorsun” demişti. “</span><span class="char-style-override-8" xml:lang="tr-TR">Rugby</span><span class="char-style-override-7" xml:lang="tr-TR">’de yağmur yağdı diye maç ertelenmez.” </span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yağmur yağsa da maç yapılıyor mu?” diye sormuştu Ak. Onun hiçbir spora karşı merakı olmadığı gibi, bu konularda bilgisi de yoktu. </span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet, gerçekten yapılıyor” diye söze karışmıştı Kızıl, hemen bilgiçliğini sergileyerek. “</span><span class="char-style-override-8" xml:lang="tr-TR">Rugby</span><span class="char-style-override-7" xml:lang="tr-TR"> maçı, ne kadar yağmur yağarsa yağsın yarıda kesilmez. O yüzden her yıl çok sayıda takım oyuncusu maç sırasında boğulup ölür.” </span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ne kadar feci!” demişti Ak. </span></p>
				<p class="metin" xml:lang="en-US"><span class="char-style-override-7" xml:lang="tr-TR">“Şapşal! Şaka yaptığını anlayamıyor musun?” demişti Kara, bıkkın bir yüz ifadesiyle.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Konu dağılıyor ama...” demişti Mavi, “benim söylemek istediğim, iyi bir sporcuysan yenilmeyi de bilmek gerektiği.” </span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sen de her gün bunun antrenmanını yapıyorsun” demişti Kara. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Ak, geleneksel Japon oyuncak bebeklerini anımsatan düzgün yüz hatlarına sahipti, zayıf ve uzun boyluydu, manken gibi bir vücudu vardı. Sağlıklı görünen kapkara saçları uzundu, vernik gibi ışıltılar saçardı. Yolda karşılaştığı çoğu insan elinde olmadan dönüp ona bakardı. Fakat onun, bu güzelliği ağır bir yük olarak görüyormuş gibi bir hali vardı. Ağırbaşlıydı. Hangi konuda olursa olsun insanların dikkatini çekmekten hoşlanmazdı; çok yetenekliydi, güzel piyano çalardı, ama tanımadığı insanların önünde bu yeteneğini asla sergilemezdi. Yalnızca okulda derslerden sonra çocuklara sabırla piyano öğretirken en mutlu olduğu işi yapıyormuş gibi görünürdü. Tsukuru onu başka hiçbir zaman böyle neşeli ve rahatlamış göremezdi. “Bazı çocuklar normal derslere uyum sağlayamayabilirler ama doğuştan müzik dehasına sahiptirler ve o dehanın böyle pisi pisine gömülüp gitmesi yazık olur” derdi Ak. Fakat o okulda, neredeyse antikaya çıkmış bir duvar piyanosundan başka bir şey yoktu. O yüzden beşi okula yeni bir piyano alabilmek için canla başla para toplamaya çalışmışlardı. Yaz tatilinde de hep birlikte yarızamanlı işlerde çalışmışlar, müzik aletleri satan şirketlere bile giderek destek olmalarını istemişlerdi. Nihayet, uzun çabalar neticesinde bir grand piyano almayı başarmışlardı. Lise üçüncü sınıfın ilkbaharında olmuştu bu. Onların bu azimli gönüllülük çalışmaları dikkatleri çekmiş, gazetelerde haber bile olmuştu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Ak, normalde sessizdi. Hayvanları sever, köpek ya da kedilerden konu açılınca, aniden değişiverir, kendinden geçerek konuşmaya dalardı. Veteriner olmayı düşlediğini söylerdi, ama onun elinde keskin bir neşterle bir labradorun karnını yarışını, bir atın anüsüne elini sokuşunu Tsukuru bir türlü hayalinde canlandıramazdı. Eğer veterinerlik okuluna gidecek olursa, elbette bu tür deneyimler yaşaması da gerekecekti. Babası Nagoya şehir merkezinde jinekoloji polikliniği işletiyordu. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Kara’nın görüntüsü için vasatın üzerinde denilebilirdi fakat neşeli, canlı ve sempatik bir ifadesi vardı. İriceydi ve etine dolgundu. 16 yaşından itibaren göğüsleri artık iyice belirginleşmeye başlamıştı. Özgüveni yüksek, karakteri sağlamdı; hızlı konuşur, konuştuğu kadar da hızlı düşünürdü. Beşeri bilimler alanındaki derslerde çok başarılıydı, ama matematik ve fizikte feciydi. Babası Nagoya şehir merkezinde mali müşavirlik yapıyordu, ama Kara’nın ileride ona destek olması gibi bir şey söz konusu bile değildi. Tsukuru sık sık ona matematik ödevlerinde yardım ederdi. Kara, sık sık ironik sözleriyle konuşmalara katılırdı, kendine özgü benzersiz bir mizah anlayışı vardı. Onunla konuşmak keyifliydi, insana cesaret verirdi. Tutkulu bir kitap okuruydu, elinden hiç kitap düşmezdi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Ak ile Kara ortaokul yıllarında da aynı sınıfta okumuşlardı ve beşli grup oluşmadan önce de birbirlerini çok iyi tanıyorlardı. İki kız yan yana geldiğinde oldukça hoş bir görüntü oluşuyordu. Sanat dehasına sahip ama içine kapanık, muhteşem güzellikteki bir kız ile akıllı ve ironi ustası bir komedyen. Eşsiz, cezbedici bir ikiliydiler.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Bu açıdan bakıldığında, grup içerisinde Tsukuru Tazaki hiçbir belirgin özelliği ve özgünlüğü olmayan tek kişiydi. Notları vasatın biraz üzerindeydi. Ders çalışmaya pek merakı yoktu, ama ders sırasında dikkatle dinler, minimum düzeyde hazırlık ve alıştırma yapmayı ihmal etmezdi. Nedense küçüklüğünden beri sahip olduğu bir alışkanlıktı bu. Yemeklerden önce mutlaka ellerini yıkayıp, yemeklerden sonra mutlaka dişlerini fırçalaması gibi tıpkı. O yüzden çevresinin dikkatini çekecek notlar almasa da, ders geçme barajını kolaylıkla aşardı. Anne babası da, özel bir sorun çıkmadıkça okuldaki başarı durumuna karışmazlar, zorla dershaneye göndermek, ona özel öğretmen tutmak gibi işlere kalkışmazlardı. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Spordan nefret ediyor değildi, ama tutup da spor takımlarına girerek canla başla spor yapmaya kalkmamıştı; aile üyeleri ve arkadaşlarıyla arada sırada tenis oynar, bazen kayağa gider, zaman zaman da havuzda yüzerdi. Hepsi bu kadardı. Yüz hatları düzgündü ve bazen bunu başkaları da söylerdi, ama “imalat hatası yok” demek daha yerinde olurdu. O ise aynada kendini seyrederken, sık sık bir türlü kurtulamadığı bir can sıkıntısı hissederdi. Sanat alanlarına derin bir ilgisi olmadığı gibi, özel olarak söylenebilecek bir hobisi ya da yeteneği de yoktu. Nispeten suskun biriydi, yüzü sık sık kızarır, görgü kurallarından hoşlanmazdı; ilk kez karşılaştığı bir insanla birlikteyken de bir türlü kendini rahat hissedemezdi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">İlle de bir şey söylemek gerekiyorsa, beşinin içerisinde ailesinin durumu muhtemelen en iyi olan oydu denebilir; bir de, teyzesi deneyimli bir aktristi, ciddi bir kadındı ve tanınmış bir isimdi, o kadar. Fakat Tsukuru’nun kendisi açısından, insanlara karşı gurur vesilesi yapabileceği ya da </span><span class="char-style-override-8" xml:lang="tr-TR">işte bu</span><span class="char-style-override-7" xml:lang="tr-TR"> diye sergileyebileceği bir özelliği yoktu. En azından, kendisi öyle hissediyordu. Her alanda vasattı, hatta silikti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Hobi denebilir mi bilinmez, yalnızca bir şeyi, demiryolu istasyonlarında durup etrafı seyretmeyi her şeyden çok severdi Tsukuru Tazaki. Neden olduğunu bilmiyordu, ama kendini bildi bileli hep istasyonlarda durup etrafı seyretmeyi cazip bulmuştu. İster yüksek hızlı trenlerin devasa istasyonları olsun, ister taşradaki tek hatlı tren istasyonları, hatta taşıma amaçlı yük vagonlarının toplandığı istasyonlar; istasyon olması onun için yeterliydi. İstasyonlarla ilgili her şey onu çekerdi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Küçüklüğünden beri her çocuk gibi tren maketlerinin hastasıydı, ama onu gerçekten cezbeden, özenle yapılmış lokomotif ve vagonlar olmadığı gibi, karmaşık bir şekilde birbirini keserek uzanan raylar ya da zarafet ürünü ışıklı paneller hiç değildi; hepsinin ortasında ikincil bir unsurmuş gibi duran sıradan istasyon maketleriydi. Böyle istasyonlardan trenlerin gelip geçişini veya hızlarını yavaşça düşürerek perona yanaşmalarını izlemeyi severdi. Gidip gelen yolcuların görüntüsünü hayal eder, istasyon içi anonslarını ve trenlerin kalkış sirenlerini duyar gibi olur, istasyon görevlilerinin enerji dolu hareketlerini hayalinde canlandırırdı. Gerçeklik ve hayal kafasının içinde birbirine karışır, duyduğu yoğun heyecandan vücudunun titrediği bile olurdu. Fakat nasıl olup da istasyonların kendisini böylesine cezbettiğini çevresindeki insanlara mantıklı bir şekilde açıklayamazdı. Açıklasa bile, bunun, </span><span class="char-style-override-8" xml:lang="tr-TR">tuhaf bir çocuk</span><span class="char-style-override-7" xml:lang="tr-TR"> yaftası yemekle sonuçlanacağı açıktı. Dahası bizzat Tsukuru’nun da, kendisinde tuhaf bir şeyler olabileceğini düşündüğü oluyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Göze çarpan bir özgünlüğü ya da özelliği olmamasına rağmen ve her zaman ortalamayı tutturmayı hedeflediği halde, galiba çevresindeki insanlardan biraz farklı, normal olduğu pek söylenemeyecek tarafları vardı. Böylesine bir tezat barındıran benlik algısı, ergenlik yıllarından 36 yaşında olduğu şu ana kadarki yaşamının birçok noktasında şaşkınlık ve karmaşa yaşamasına neden olmuştu. Bazı zamanlarda zar zor hissedilecek ölçüde, bazı zamanlarda ise derin ve etkili bir şekilde.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Neden bu beş kişilik arkadaş grubuna dahil olduğunu bazen Tsukuru’nun kendisi de tam olarak anlayamıyordu. Diğerlerinin gerçek anlamda gereksinim duyduğu biri miydi acaba? Yoksa aksine, o olmasa diğer dördü daha keyifli bir arkadaşlık mı sürerlerdi? Belki de şansına bunun farkında değillerdi. Bunun farkına varmaları an meselesi olabilirdi. Tsukuru Tazaki bu konu üzerine ne kadar düşünürse, o ölçüde anlam veremez hale geliyordu. Kendi değerinin arayışı içine girmek, birimi olmayan bir maddeyi ölçmeye çalışmak gibiydi. İbrenin tık diye sabit bir noktada durması asla mümkün olmuyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Fakat onun dışında kalan dördü bunu hiç mesele etmiyor gibiydiler. Dışarıdan bakınca, diğerleri beş kişi bir araya gelip, birlikte hareket etmekten keyif alıyor gibi görünüyorlardı. Sanki tam da beş kişi olmak zorundaydılar. Ne daha fazla ne daha az. Temel beşgenin, uzunluğu eşit beş kenardan oluşmasıyla aynı şekilde. Yüzlerindeki ifadeden bu rahatlıkla okunuyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Dahası, elbette Tsukuru Tazaki de, kendisinin vazgeçilmez bir kenar olarak bu beşgene dahil edilmesinden ötürü sevinçliydi ve gurur duyuyordu. Diğer dördünü yürekten seviyor, gruplarındaki bütünlük hissine her şeyden çok daha güçlü bir aşk besliyordu. Bir fidanın topraktan besin emmesi gibi, ergenlik döneminde gereksinim duyduğu gıdayı Tsukuru o gruptan almış, gelişmesi için önemli bir besini, hatta acil durumlar için bir sıcaklık kaynağını vücudunda depolamıştı. Fakat yine de, kendisinin bir gün gelip de bu samimi gruptan kopuvereceği ya da ihraç edileceği korkusunu yüreğinin derinliklerinde sürekli taşıyordu. Diğerlerinden kopup tek başına kaldığında, tıpkı cezir zamanı denizin yüzeyinde kapkara, uğursuz bir kayanın ortaya çıkıvermesi gibi, öylece kalakalacağı endişesi sık sık zihnini yokluyordu.</span></p>
				<p class="yildiz">* * *</p>
				<p class="metin" xml:lang="en-US"><span class="char-style-override-7" xml:lang="tr-TR">“Demek o kadar küçük yaşlardan beri istasyonları seviyorsun, öyle mi?” dedi Sara Kimoto, hayranlık dolu bir ses tonuyla.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını sallayarak onayladı. Bir parça temkinli bir şekilde. Kadının, onu, fen bilimleri alanındaki okullardaki veya işyerlerindeki, uzmanlık alanlarıyla ilgili saplantılar geliştiren şapşallardan biriymiş gibi görmesini istemiyordu. Fakat neticede konuşmanın seyrine göre öyle algılaması olasılığı da vardı. “Evet, nedendir bilmem, küçüklüğümden beri istasyonları severim” diye kabullendi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Tutarlılığını korumuş bir ömür” dedi kadın. Bunu biraz eğlenceli bulduğu belliydi, ama ses tonunda olumsuz bir tını hissedilmiyordu. </span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bunun neden istasyon olduğunu, neden istasyon olması gerektiğini tam olarak açıklayamıyorum gerçi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara gülümsedi. “Mutlaka ilahi kudretin bir ürünüdür.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Belki de öyledir” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Konunun nasıl olup da oraya geldiğini Tsukuru bilemiyordu. </span><span class="char-style-override-8" xml:lang="tr-TR">O olayın</span><span class="char-style-override-7" xml:lang="tr-TR"> meydana gelmesinin üzerinden çok uzun zaman geçmişti ve elinde olsa o anıyı belleğinden silivermek isterdi. Fakat Sara nedense Tsukuru’nun lise yıllarını konuşmak istemişti. Nasıl bir liseliydi, neler yapıyordu? Tsukuru neden sonra farkına vardığında, bir bakmıştı ki konuşmanın doğal akışı içerisinde o beşli samimi grubu anlatmaya başlamış. Rengârenk dörtlü ve renksiz Tsukuru Tazaki.</span></p>
				<p class="metin" xml:lang="en-US"><span class="char-style-override-7" xml:lang="tr-TR">İkisi Ebisu semtinin dış kısımlarındaki küçük bir bardaydılar. Akşam yemeğini, Sara’nın bildiği küçük bir Japon lokantasında yemeyi planlamışlardı, ama Sara öğlen fazlasıyla geç yediğini söyleyince rezervasyonlarını iptal etmiş, bir yerlerde kokteyl eşliğinde peynir ve çerez atıştırmaya karar vermişlerdi. Tsukuru da pek öyle açlık hissetmediğinden, itiraz etmemişti. Zaten, normalde pek fazla yemezdi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru’dan iki yaş büyük olan Sara büyük turizm şirketlerinden birinde çalışıyordu. Uzmanlık alanı yurtdışı paket turların planlanmasıydı. Tsukuru ise Batı Kanto bölgesinde faaliyet gösteren bir demiryolu şirketinin istasyon binaları tasarım ve kontrol departmanında çalışıyordu (ilahi kudretin ürünü ancak böyle bir şey olabilirdi). Yaptıkları işler doğrudan alakalı olmasa da ikisinin de ulaştırma sektöründe çalıştıkları söylenebilirdi. Tsukuru’nun şefinin yeni eve taşınma partisinde tanıştırılmış, orada birbirlerine e-posta adreslerini vermişlerdi. Bu dördüncü buluşmalarıydı. Üçüncü buluşmalarında Tsukuru’nun apartman dairesine giderek seks yapmışlardı. O noktaya kadar her şey doğallık içinde gelişmişti. Bir hafta önce olmuştu bu. Hassas bir aşamadaydılar. Böyle gidecek olursa aralarındaki ilişki şüphesiz daha da derinleşecekti. Tsukuru 36, Sara ise 38 yaşındaydı. Doğal olarak, yaşadıkları, liseli aşkından dağlar kadar farklıydı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">İlk karşılaştıkları andan itibaren, kadının yüz hatları anlam veremediği bir şekilde Tsukuru’nun hoşuna gitmişti. Standart anlamıyla güzel değildi. Çıkık elmacıkkemikleri her haliyle sert bir mizacı olduğu izlenimi veriyordu, burnu küçük ama sivriydi. Gözleri normalde kısık duruyordu, ama bir şeyi daha iyi görmeye çalıştığında anormal ölçüde açılıveriyorlardı. Sonra da, korku nedir bilmeyen, merak dolu bir çift kara gözbebeği belirginleşiyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Normal zamanlarda bilincinde olduğu bir şey değildi ama Tsukuru’nun vücudunda feci ölçüde hassas bir nokta vardı. Sırtında bir yerlerdeydi bu nokta. Kendi eliyle ulaşamadığı, yumuşak ve belli belirsiz bir noktaydı; normalde elbette üzerinde giysi olurdu ve dışarıdan görünmezdi. Fakat hiç kestiremediği bir anda, birdenbire o nokta belirginleşir, birileri parmak uçlarıyla üzerine bastırırsa Tsukuru’nun içinde bir yerlerde bir şeyler harekete geçer, özel bir madde vücuduna salgılanmaya başlardı. Bu madde kanına karışır, vücudunun en ücra köşelerine kadar ulaşırdı. İşte o an ortaya çıkan tahrik hissi bedensel olduğu kadar zihinseldi de.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara ile ilk karşılaştığında, sanki bilinmez bir elin sırtındaki o düğmeye sert bir şekilde bastırdığını hissetmişti. Tanıştıkları gün ikisi epey uzunca bir süre baş başa konuşmuşlardı, ama neden bahsettiklerini neredeyse hiç anımsamıyordu. Anımsayabildiği, sırtındaki irkiltici his ve hem bedenini hem de zihnini saran, sözcüklerle düzgün bir şekilde ifade edemeyeceği garip tahrik duygusuydu. Kısmen gevşiyor, kısmen kasılıyordu. İşte böyle bir histi. Bunun anlamı neydi acaba? Tsukuru Tazaki bunun anlamı üzerine günlerce düşündü. Fakat soyut, belli bir şekli olmayan şeyler hakkında düşünmek, onun pek de becerikli olmadığı bir alandı. Tsukuru, e-posta göndererek, Sara’yı yemeğe davet etti. O hissin ve tahrik duygusunun ne anlama geldiğinden emin olabilmek için...</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Sara’nın dış görünümü kadar kadının üzerindeki giysiler de hoşuna gidiyordu. Pek süslü değildi ama giysilerinin kesimi hoştu ve üzerinde güzel duruyordu. Üstelik vücuduna da, rahatlığını yansıtacak ölçüde tam oturuyordu. Sade giysiler gibi görünüyorlardı ama onları seçerken kadının bir hayli zaman harcadığını, hiç de azımsanamayacak paralar ödediğini, Tsukuru bile kolaylıkla tahmin edebiliyordu. Sara, giysilerine uygun düşecek şekilde aksesuar takar ve makyajını da abartmazdı. Tsukuru’nun kendisinin giyim kuşam takıntısı yoktu, ama güzel giyinen kadınları seyretmeyi eskiden beri severdi. Tıpkı güzel bir müziğin keyfine varmayı sevdiği gibi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">İki ablası da Batı tarzı giyinmeyi severlerdi ve birileriyle buluşmak için çıkmadan önce Tsukuru’yu yakalayıp üstleri başları hakkındaki fikrini sorarlardı. Neden olduğunu anlayamazdı, ama bir hayli ciddiye alırlardı giysi meselesini. </span><span class="char-style-override-8" xml:lang="tr-TR">Baksana! Bu nasıl sence? Bu ikisi birbirine uymuş mu?</span><span class="char-style-override-7" xml:lang="tr-TR"> Elbette, Tsukuru da bir erkek olarak fikrini her seferinde dürüstçe söylerdi. Ablaları çoğu zaman kardeşlerinin fikrine saygı gösterir, bu da Tsukuru’yu sevindirirdi. Bu alışkanlık, her ne zaman olduysa, karakterinin bir parçası haline gelivermişti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru viski-sodasını sessizce yudumlarken, Sara’nın üzerindeki tek parça elbiseyi çıkardığını hayal etti. Kopçasını açıp fermuarını indirdiği anı. Henüz yalnızca bir kez tecrübe etmişti, ama Sara’yla yaptığı seks ona kendini iyi hissettirmiş, tatmin edici olmuştu. Giysileri üzerindeyken de, soyunukken de, Sara beş yaş daha genç gösteriyordu. Teni beyazdı, memeleri büyük değildi, ama güzel bir yuvarlaklığı vardı. Vücudunu aceleye getirmeden okşamak harikaydı ve Tsukuru, boşaldıktan sonra ona sarıldığında içi yumuşak hislerle dolmuştu. Fakat bunun orada kalmayacağı açıktı. Bunu çok iyi biliyordu. Seks iki insan arasında kurulan bir bağdı. Aldıkları olduğu gibi, verecekleri de olacaktı.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">“Senin lise yılların nasıldı?” diye sordu Tsukuru Tazaki.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara başını iki yana salladı. “Bırak şimdi benim lise yıllarımı. Çok can sıkıcıydı. Başka bir zaman anlatırım, ama şimdi senin anlatacaklarını dinlemek istiyorum. Sizin o samimi beşli gruba sonra ne oldu?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru avucuna bir tutam çerez aldı, birazını ağzına götürdü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bizim aramızda, dile getirilmese de, bazı kurallar vardı. ‘Mümkün olduğunca beş kişi birlikte hareket etmek’ bunlardan biriydi. Sözgelimi, içimizden iki kişinin baş başa bir şeyler yapması gibi bir durumdan elimizden geldiğince kaçınırdık. Eğer öyle yapmasaydık, grup zaman içerisinde parçalanabilir, dağılıp gidebilirdi. Bizler merkeze bağlı kalan birimler gibi hareket etmek zorundaydık. Nasıl söylesem, uyum içinde hareket eden, sınırları net, komün benzeri bir yapıyı ayakta tutmamız gerekiyordu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Uyum içinde hareket eden, sınırları net, komün benzeri bir yapı?” Sara’nın sorusunda katıksız bir şaşkınlık sezilebiliyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru’nun yanakları hafifçe kızardı. “Lise zamanları işte. İnsan komik şeyler düşünüp durur o zamanlar.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara, gözlerini Tsukuru’nun yüzüne dikerek, başını hafifçe yana eğdi. “Komik olduğunu sanmıyorum. İyi de o komünün amacı neydi peki?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Grubun asıl amacı, az önce söylediğim gibi, öğrenme yeteneği ya da isteği açısından sorunlu çocukları bir araya getiren okula yardım etmekti. Bu başlangıç noktamız olduğu gibi, sonrasında da hiç değişmeksizin, bizim için büyük anlam taşımayı sürdürdü. Fakat zamanla, bir komün oluşturmanın kendisi, bir amaç haline gelmiş olabilir.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O yapının var olması, varlığını sürdürmesi amaçlardan biriydi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Herhalde.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara gözlerini iyice kıstı. “Tıpkı evren gibi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evren hakkında pek bilgi sahibi değilim” dedi Tsukuru. “Fakat o sıralarda biz, çok önemli bir şey olarak görüyorduk bunu. Bizim aramızda ortaya çıkan kimyayı özenle korumayı sürdürmek. Rüzgâr eserken kibrit ateşini yanık tutmaya çalışmak gibi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kimya?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Orada tesadüfen oluşan ortamın gücü. Bir kez daha ortaya çıkmayacak bir şey.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Big Bang gibi mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Big Bang hakkında da pek fazla bilgim yok” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara </span><span class="char-style-override-8" xml:lang="tr-TR">mojito</span><span class="char-style-override-7" xml:lang="tr-TR">’sundan bir yudum alarak, farklı açılardan nane yaprağının şeklini inceledi. Sonra, “Baksana. Ben hep özel kız okulunda eğitim aldığımdan, devlet okullarındaki öylesi kızlı erkekli grupların nasıl olduğunu, doğrusunu söylemem gerekirse, pek bilmiyorum. Nasıl bir şey olduğunu hayalimde canlandırmam da güç. Siz beşiniz, o komünün varlığını </span><span class="char-style-override-8" xml:lang="tr-TR">dağılmadan</span><span class="char-style-override-7" xml:lang="tr-TR"> sürdürebilmek için, elinizden geldiğince nefsinizi baskı altında tutmaya çalıştınız. Doğru mu anlıyorum?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Nefsi baskı altında tutmak ifadesi uygun düşer mi, bilemiyorum. O kadar abartılı bir şey olmadığı kanısındayım. Fakat gerçekten de bizim, o ortama farklı cins ilişkisini karıştırmamak için dikkat ettiğimizi, çaba gösterdiğimizi sanıyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Fakat bunu sözcüklere dökmediniz” dedi Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını sallayarak onayladı. “Dile getirilmedi. Kurallar kitabı gibi bir şeyimiz de yoktu elbette.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Peki, senin için durum nasıldı? Sürekli birlikte zaman geçirdiğin halde Ak ya da Kara’ya karşı içinde bir şeyler oluşmadı mı? Anlattıklarına bakılırsa ikisi de bir hayli çekici kızlarmış.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İkisi de gerçekten çekiciydi. Farklı açılardan. İçimde bir şeyler oluşmadı dersem, yalan olur. Fakat ben, elimden geldiğince bu tür şeyleri aklımdan geçirmemeye çalıştım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Elinden geldiğince?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Elimden geldiğince” dedi Tsukuru. Yanaklarının yine kızardığını hissedebiliyordu. “Aklımdan geçirmek zorunda kaldığımda, onları ikili olarak düşünmeye çalıştım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İkili olarak?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru biraz düşünüp doğru sözcüğü bulmaya çalıştı. “Tam olarak açıklayamam, nasıl söylesem bilemiyorum. Yani bir tür ütopik varlık olarak. Bedeni sabit olmayan, kavramsal varlıklar olarak.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hımm” dedi Sara, hayran kalmış gibi. Sonra bu ifadeyle ilgili bir süre düşündü. Bir şeyler söyleyecek gibiydi, ama aklından ne geçirdiyse, ağzını açmadı. Neden sonra konuştu:</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sen liseden mezun olunca, Nagoya’dan ayrılıp Tokyo’daki üniversiteye geldin, değil mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet, öyle” dedi Tsukuru. “O günden beri de Tokyo’da yaşıyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Diğer dördü ne yaptı?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Benim dışımda dördü de oradaki üniversitelere gittiler. Kızıl, Nagoya Üniversitesi’nin iktisat fakültesine girdi. Babasının profesör olduğu fakülte. Kara, İngiliz filolojisi bölümüyle isim yapmış özel bir kız üniversitesine başladı. Mavi </span><span class="char-style-override-8" xml:lang="tr-TR">rugby</span><span class="char-style-override-7" xml:lang="tr-TR"> takımı güçlü, ünlü bir özel üniversitenin işletme fakültesine burslu olarak girdi. Ak ise, çevresindekilerin ikna çabalarıyla veterinerlik okumaktan vazgeçip, konservatuvarın piyano bölümüne kaydoldu. Her birinin okulu, evlerinden gidip gelebilecekleri mesafedeydi. Yalnızca ben, Tokyo’daki teknik üniversiteye girdim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sen niye Tokyo’ya gelme isteğine kapıldın?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Nedeni çok basit. İstasyon binaları inşası konusunda bir numara olarak bilinen bir profesör bu üniversitedeydi. İstasyon inşası özel bir alan ve istasyon binaları normal binalardan farklı olduğundan, sıradan bir teknik üniversiteye gidip de mimari ya da inşaat eğitimi alsam bile gerçek hayatta işime yaramayacaktı. Konunun duayeni birinin yanında uzmanlaşmak için çalışmam gerekiyordu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kesin hedefler koymak yaşamı basitleştirir” dedi Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru da başını sallayarak aynı fikirde olduğunu belirtti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara tekrar lafa girdi. “Peki, diğer dördünün Nagoya’da kalma nedeni, o güzelim komünü dağıtmak istememeleri miydi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Lise üçüncü sınıfa geldiğimizde, beşimiz oturup liseden sonra ne yapacağımızı konuştuk. Benim dışımda dördü de Nagoya’da kalıp oradaki üniversitelere gitmek niyetinde olduklarını söylediler. Açıkça dile getirmediler, ama grubu dağıtmamak için öyle yaptıkları belliydi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, ders başarısı açısından bakıldığında, Tokyo Üniversitesi’ne bile rahatlıkla girebilirdi ve hem ailesi hem de öğretmenleri ısrarla öyle yapmasını söylemişti. Mavi ise, spor yeteneği açısından bakıldığında, tüm Japonya’da nam salmış herhangi bir üniversiteden burs alabilirdi. Kara’nın karakteri de rafine, entelektüel hırsları tahrik eden büyük şehrin özgür yaşantısına uygundu ve doğrusu rahatlıkla Tokyo üniversitelerine gidebilirdi. Elbette Nagoya da büyük şehirdi, ama kültürel açıdan Tokyo ile karşılaştırıldığında biraz hallice bir taşra şehri olduğu inkâr edilemezdi. Fakat hepsi tüm bunlara karşın Nagoya’da kalmayı seçmişlerdi. Bir derece daha düşük okullara girerek... Yalnızca Ak, grup var olmasa bile, zaten Nagoya’da kalırdı herhalde. O kız, tek başına dünyaya açılıp hırslarının peşinde koşacak bir tip değildi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Peki sen ne yapacaksın, diye sorduklarında, henüz net bir karar vermedim, diye yanıtladım. Fakat o sırada, Tokyo’daki üniversiteye gelmeye karar vermiştim aslında. Ben de, mümkün olsaydı Nagoya’da kalarak, oradaki düzgün bir üniversiteye gidip, bir şekilde öylesine de olsa okula devam ederken diğerleriyle samimiyetimi sürdürmek isterdim. Birçok anlamda, bu kesinlikle daha rahat olurdu ve ailem de öyle yapmamı istiyordu. Ailem içten içe, üniversiteden mezun olup babamın yönettiği şirketi devralmamı ümit ediyordu. Fakat ben o zaman çıkıp Tokyo’ya gelmezsem pişman olacağımı biliyordum. Ne pahasına olursa olsun o profesörün öğrencisi olmak istiyordum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Demek öyle” dedi Sara. “Peki, senin Tokyo’ya geleceğin belli olunca diğerleri ne hissettiler acaba?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Diğerlerinin </span><span class="char-style-override-8" xml:lang="tr-TR">gerçekte</span><span class="char-style-override-7" xml:lang="tr-TR"> ne düşündüklerini, işin orasını bilemiyorum. Fakat sanırım, hayal kırıklığı yaşamışlardır. Ben ayrılınca, beşimiz arasında oluşmuş olan o en baştaki bütünlük hissi bozulmuş olacaktı ne de olsa.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kimya falan da kalmayacaktı.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Belki de farklı bir nitelik kazanacaktı. Az çok elbette.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Fakat onlar, Tsukuru’nun kararının kesin olduğunu öğrenince, onu durdurmaya kalkmadılar. Aksine teşvik ettiler. </span><span class="char-style-override-8" xml:lang="tr-TR">Tokyo dediğin yüksek hızlı trenle bir buçuk saatlik yer. İstediğin zaman çıkar gelirsin. Üstelik ilk tercihin olan okula gireceğinin garantisi yok ki, </span><span class="char-style-override-7" xml:lang="tr-TR">demişlerdi, şakayla karışık. Gerçekten de o üniversitenin giriş sınavını geçebilmek için Tsukuru o zamana dek hiç olmadığı kadar, hayır, kendini bildi bileli ilk kez, ciddi ciddi ders çalışmak zorunda kalmıştı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ee, liseden mezun olduktan sonra sizin beşli grup nasıl bir süreç yaşadı?” diye sordu Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Başlangıçta her şey gayet iyi gidiyordu. İlkbahar ve sonbahardaki uzun tatillerde, yaz ve yılbaşı tatillerinde, üniversite kapanır kapanmaz ben hemen Nagoya’ya dönüyor, onlarla mümkün olduğunca fazla ve uzun görüşmeye çalışıyordum. Aramız eskiden olduğu gibi iyiydi, samimiyetimizi koruyorduk.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru’nun memlekete döndüğü zamanlarda, uzunca aradan sonra yeniden bir araya gelmeleri konusunda sorun çıkmamıştı. Diğerleri, Tsukuru şehirden ayrılınca yine hep birlikte oluyorlardı. Fakat Tsukuru şehre dönünce, önceden olduğu gibi, beş kişilik grupları kaldığı yerden devam ediyordu (elbette içlerinden birinin işi çıkıp da beş kişi bir araya gelemediğinde, üç ya da dört kişi kaldıkları da oluyordu). Memlekette kalan dördü, hiçbir kopukluk olmamış gibi, Tsukuru’yu doğallıkla aralarına kabul ediyorlardı. Öncekine nazaran azıcık da olsa farklı bir hava oluştuğuna, gizliden gizliye bir kopukluk yaşandığına dair bir his, en azından Tsukuru asla taşımıyordu. Bu durum onu sevindiriyordu. O yüzden de, Tokyo’da tek bir arkadaşının bile olmamasını hiç umursamıyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara gözlerini kısarak Tsukuru’nun yüzüne baktı. Sonra, “Senin Tokyo’da tek bir arkadaşın bile olmadı mı?” dedi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Düzgün bir arkadaş bulamadım. Nedendir bilmem” dedi Tsukuru. “Ben zaten sosyal biri değilimdir. Yine de, odama kapanıp kalmadım. Doğduğumdan beri ilk kez tek başıma yaşıyordum, her şeyi yapmakta özgürdüm. Kendimce, günlerimi keyifli geçirdim. Tokyo ağ gibi demiryollarıyla kaplıydı, sayısız istasyon vardı, istasyonlara bakarak dolaşmak bile zaman öldürmeye yetiyordu. Çok farklı istasyonlara giderek, yapılarını inceledim, basit eskizlerini çizdim, dikkatimi çeken şeyleri defterime not aldım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Çok keyifli olsa gerek” dedi Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Fakat üniversitede günler o kadar da keyifli geçmiyordu. Genel eğitim programında uzmanlık alanına giren ders sayısı azdı ve profesörlerin çoğu sıradan, sıkıcı insanlardı. Tsukuru, Almanca ve Fransızcasını geliştirmek için gayretle çalışmıştı. Konuşma İngilizcesini ilerletmek için dil laboratuarına da gitmişti. Dil öğrenmeye yatkın olduğunu anlamak da onun için yeni keşiflerden biriydi. Fakat Tsukuru’nun çevresinde, özel olarak dikkatini çeken tek bir kişi bile yoktu. Lise yıllarında tanıştığı rengârenk ve yaşama hırsını tetikleyen dört arkadaşıyla karşılaştırıldığında, herkes canlılıktan yoksun, sıradan ve silik kalıyordu. O yüzden Tokyo’daki zamanının büyük kısmını tek başına geçirmişti. Bu sayede de öncesine nazaran daha fazla kitap okur hale gelmişti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yalnızlık hissetmedin mi?” diye sordu Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Tek başımaydım, dedim. Fakat pek yalnızlık hissetmedim. Nasıl desem, o sıralarda benim için, aksine o durumum normalde olması gerekenmiş gibiydi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Gençti, hayatın işleyişiyle ilgili birçok şeyi bilmiyordu. Ayrıca, Tokyo gibi yeni bir yerdeydi, bu şehir ile o zamana kadar yaşadığı çevre arasında birçok açıdan dağlar kadar fark vardı. Bu fark, onun önceden tahmin ettiğinden çok daha büyüktü. Ölçek aşırı genişti, içerik de akıl almaz ölçüde çeşitlilik gösteriyordu. Ne yapmaya kalkarsa kalksın, seçenekler aşırı fazla oluyordu; insanların konuşma tarzı garibine gidiyordu, zaman aşırı hızlı ilerliyordu. O yüzden, kendisiyle çevresindeki dünya arasında doğru dürüst bir denge kurmayı başaramıyordu. Hepsinden öte, o sıralarda istediği zaman geri dönebileceği bir yer vardı. Tokyo İstasyonu’ndan yüksek hızlı trene binince, bir buçuk saat sonra “Uyum içinde hareket eden, sınırları net, samimiyet yüklü o yer”de olabilirdi. Zaman orada sakince akıyor, yüreğini açabileceği dostları onu bekliyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Peki ya şimdiki sen?” diye sordu Sara. “Kendinle çevrendeki dünya arasında doğru dürüst bir denge kurmayı başarabiliyor musun?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Şu anki şirketimde on dört yıldır çalışıyorum. İşyerimle ilgili pek bir hoşnutsuzluğum yok, yaptığım işi de seviyorum. Mesai arkadaşlarımla da aram iyi. Şimdiye kadar birkaç kadınla çıktım. Sonuçta hiçbiriyle iş ciddiye binmedi, ama her birinde farklı nedenler söz konusuydu. Hep benim yüzümden olmadı.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Şimdi de tek başınasın, ama yalnız değilsin.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Saat henüz erkendi, ikisinin dışında müşteri yoktu. Piyano caz üçlüsü kısık sesle çalıyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Herhalde” dedi Tsukuru, bir süre tereddüt ettikten sonra.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Fakat dönüp gidebileceğin bir yer yok artık, değil mi? Senin için, ‘uyum içinde hareket eden, sınırları net, o samimiyet yüklü yer’ yok artık?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru bir süre bunun üzerine düşündü. Tutup da şimdi tekrar düşünmesine gerek yoktu aslında. “Artık öyle bir yer yok” dedi, durgun bir ses tonuyla.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">O yerin ebediyen yok olup gittiğini öğrendiğinde üniversite ikinci sınıfta, yaz tatilindeydi.</span></p>
			</div>
		</div>
	</body>
</html>