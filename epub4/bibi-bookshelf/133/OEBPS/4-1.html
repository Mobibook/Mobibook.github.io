<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-1.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:7f730855-abfd-44b4-b05b-8c888e89fc4d"/>
	</head>
	<body>
		<div id="x4-1.html" xml:lang="tr-TR">
			<div class="Basic-Text-Frame-2">
				<p class="anabaslik" id="toc_marker-2" xml:lang="en-GB"><span class="char-style-override-6">2</span></p>
				<p class="metin" xml:lang="en-US"><span class="char-style-override-7" xml:lang="tr-TR">O </span><span class="char-style-override-8" xml:lang="tr-TR">olay</span><span class="char-style-override-7" xml:lang="tr-TR"> üniversite ikinci sınıfın yaz tatilindeyken meydana geldi. Dahası, o yaz bir sınır çizgisi çekilmiş gibi, Tsukuru Tazaki’nin yaşamı daha öncesiyle taban tabana farklı bir hal aldı. Sipsivri yükselen bir dağ sırtındaki bitki örtüsünün birdenbire tamamen değişivermesi gibi...</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru her zamanki gibi, üniversite tatile girer girmez eşyasını toplayıp (pek fazla eşyası da yoktu) hızlı trene bindi. Ailesinin Nagoya’daki evinde şöyle bir soluklandıktan sonra hemen diğer dördünün evlerine telefon açtı. Fakat hiçbirine ulaşamadı. Dördü için de, dışarıda oldukları söylendi. Kesin buluşmuş, hep birlikte bir yerlere gitmiş olmalıydılar. Telefona çıkan aile üyelerine not bırakan Tsukuru şehirde tek başına yürüyüş yaptı, izlemeyi aklından bile geçirmediği bir filmi izleyerek zaman öldürdü. Evine dönüp ailesiyle birlikte yemeğini yedikten sonra, bir kez daha dördünün de evlerine telefon açarak şansını denedi. Henüz hiçbiri dönmemişti. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Ertesi gün öğleden önce bir kez daha telefonla ulaşmayı denediyse de, aynı şekilde hiçbiri evde değildi. Tsukuru yine not bıraktı. </span><span class="char-style-override-8" xml:lang="tr-TR">Eve döndüğü zaman beni aramasını söyler misiniz,</span><span class="char-style-override-7" xml:lang="tr-TR"> diye. </span><span class="char-style-override-8" xml:lang="tr-TR">Tamam, anlaşıldı, iletirim, </span><span class="char-style-override-7" xml:lang="tr-TR">diye yanıtladı telefona çıkan kişiler de. Fakat seslerindeki tınıda Tsukuru’nun içini tırmalayan bir şeyler vardı. İlk gün farkına varmamıştı, ama sesleri normalde olduğundan az çok farklıydı. İnsanlar nedense onunla samimi konuşmaktan kaçınıyormuş gibi bir hisse kapılmıştı. Telefonu bir an önce kapatmak ister gibiydiler. Özellikle Ak’ın ablasının sesinde net bir şekilde farklı bir tını vardı. Tsukuru Ak’ın iki yaş büyüğü ablasıyla iyi anlaşırdı (kız kardeşi kadar göze çarpmazdı, ama evet, güzel bir kızdı); Ak’a telefon ettiğinde telefona o çıkarsa, her fırsatta şakalaşmak, alışkanlıkları haline gelmişti. En azından oldukça samimi bir şekilde selamlaşırlardı. Fakat kız bu sefer, insana kendini kötü hissettirecek ölçüde yüzeysel bir konuşma sonrasında telefonu kapatıvermişti. Dördünün de evine telefon ettikten sonra Tsukuru kendisini habis bir hastalık mikrobu taşıyan biri haline gelmiş gibi hissetmeye başlamıştı.</span></p>
				<p class="metin" xml:lang="en-US"><span class="char-style-override-8" xml:lang="tr-TR">Bir şey oldu belki de,</span><span class="char-style-override-7" xml:lang="tr-TR"> diye aklından geçirmişti Tsukuru. Kendisinin olmadığı zaman zarfında bir şey olmuş, insanlar da ona karşı mesafe koyar hale gelmişlerdi. Uygunsuz, istenmeyen herhangi bir şey... Fakat bunun ne olduğu, ne olabileceği konusunda ne kadar düşünürse düşünsün, mantıklı bir ipucu bulamıyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Göğsünde tuhaf bir his vardı, sanki olmaması gereken bir şeyi topak halinde yutmuş gibi hissediyordu. Kusamadığı gibi, sindiremiyordu da. O gün evden hiç çıkmayarak telefon bekledi. Bir şeyler yapmaya çalıştığında dikkatini veremiyordu. Nagoya’ya döndüğünü dördünün ailesine bir kez daha söylemişti. Normalde olsa hemen telefon gelir, o tok zil sesini duyardı. Fakat telefon katı sessizliğini korumaya devam ediyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Akşam olduğunda Tsukuru bir kez daha telefon etmeyi geçirdi aklından. Fakat şöyle bir düşününce vazgeçti. Dördü, </span><span class="char-style-override-8" xml:lang="tr-TR">aslında</span><span class="char-style-override-7" xml:lang="tr-TR"> evde olabilirlerdi. Fakat telefona çıkmak istemediklerinden, evde değilmiş gibi yapmışlardı belki de. Ailelerine, “Eğer Tsukuru Tazaki’den telefon gelirse, evde olmadığımı söyleyin” demişlerdi. O yüzden aile üyelerinden telefona kim çıktıysa tuhaf, rahatsız bir ses tonuyla konuşmuştu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Neden?</span></p>
				<p class="metin" xml:lang="en-US"><span class="char-style-override-7" xml:lang="tr-TR">Aklına hiçbir neden gelmiyordu. Bir önceki sefer, grup mayıs ayındaki uzun tatil sırasında bir araya gelmişti. Tsukuru Tokyo’ya gitmek için hızlı trene binmek üzere yola çıktığında dördü istasyona kadar onu yolcu etmeye gelmişlerdi. Bindiği vagonun penceresine doğru abartılı bir şekilde el sallamışlardı. Sanki uzak bir diyardaki cepheye giden askerlerini uğurlar gibi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sonrasında Tsukuru, Tokyo’dan Mavi’ye birkaç mektup yazmıştı. Ak, bilgisayardan pek anlamadığından, mektupla haberleşiyorlardı. Dahası, Mavi’nin grubun irtibat temsilcisi olmak gibi bir rolü vardı. Ona mektup gelecek olursa, diğer üyeler de görürdü. Böylelikle Tsukuru birbirine benzeyen dört mektup birden yazmak zahmetinden de kurtuluyordu. Tsukuru, mektuplarında genelde Tokyo’daki yaşantısından bahsediyordu. Orada neler gördüğünü, ne gibi deneyimler yaşadığını, neler hissettiğini anlatıyordu... Ne görürse görsün, ne yaparsa yapsın, diğer dördü yanında olabilseydi çok daha keyifli olacağını söylüyordu... Gerçekten de böyle hissediyordu Tsukuru. Bunlar dışında dişe dokunur bir şey de yazmamıştı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Diğer dördü de Tsukuru’ya ortak imzalı mektuplar göndermişlerdi, ama bu mektuplarda da olumsuz bir şey yazmıyordu. Nagoya’da neler yaptıklarını rapor ediyorlardı yalnızca. Dördü de doğup büyüdükleri şehirde üniversite öğrencisi olmanın keyfini çıkarıyor gibiydiler. Mavi, ikinci el bir Honda Accord almıştı (arka koltukta köpek çişi izi gibi duran bir leke vardı) ve birlikte o arabayla Biva Gölü’ne gezmeye gitmişlerdi. Beş kişinin rahatlıkla binebileceği bir arabaydı (içlerinden biri aşırı şişmanlamadığı müddetçe). Tsukuru’nun aralarında olmamasına üzülüyorlardı. Yazın tekrar buluşacakları günü iple çekiyorlardı. Böyle yazmışlardı. Tsukuru’da, bu cümleleri içten gelerek yazdıkları hissi oluşmuştu.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">O gece doğru düzgün uyuyamadı. İçi içine sığmıyordu, zihni anlamsız düşüncelerle doluydu. Fakat nihayetinde hepsi, değişik şekillere bürünen tek bir düşünceden ibaretti. Yönünü yitirmiş insanlar gibi, Tsukuru aynı yerde dolanıp duruyor, derken bir de farkına varıyordu ki, başladığı yere geri dönmüş. Sonunda artık hiçbir şey düşünemez hale geldi, tıpkı oluğu yalama olmuş, artık ne ileri ne de geri gidebilen bir vida gibi. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Sabahın dördüne kadar yatağında gözleri açık vaziyette yattı. Kısa bir süre uyukladı, sonra saat altıyı biraz geçerken tekrar uyandı. Yemek yeme isteği yoktu. Bir bardak portakal suyu içti, ama bu bile kusma hissine kapılmasına neden oldu. Ailesi, Tsukuru’nun aniden iştahını yitirmesi karşısında endişelendiler, ama o, hiçbir şeyinin olmadığını söyledi. </span><span class="char-style-override-8" xml:lang="tr-TR">Yalnızca midem biraz kötü herhalde,</span><span class="char-style-override-7" xml:lang="tr-TR"> dedi...</span></p>
				<p class="metin" xml:lang="en-US"><span class="char-style-override-7" xml:lang="tr-TR">O gün, Tsukuru hiç evden çıkmadı. Telefonun önünde uzanıp kitap okudu. Daha doğrusu kitap okumaya çabaladı. Öğleden sonra, dördünün evine bir kez daha telefon açtı. Hiç içinden gelmiyordu ama anlam veremediği bir ruh haliyle öylece oturup telefon gelmesini bekleyemezdi ya. Sonuç aynıydı. Telefona çıkan aile üyeleri sinek kovalar gibi konuştular, özür dilediler ya da açık vermemek için fazlasıyla çabalar gibi bir ses tonuyla, dördü için de evde olmadığını söylediler.</span><span class="char-style-override-7" xml:lang="tr-TR">.. Tsukuru ise kısa ama nazikçe teşekkür ederek telefonu kapattı. Bu sefer not bırakmamıştı. Muhtemelen nasıl ki kendisi bu durumun devam etmesine dayanamayacaksa, aynı şekilde onlar da evde değilmiş gibi yapmayı sürdüremezlerdi. En azından telefona çıkan aile üyelerinden bir tepki alırdı. Tsukuru’nun planı buydu. Kendisi telefon etmeyi sürdürürse, zaman içinde birinden mutlaka yanıt gelecekti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tahmin ettiği gibi, o akşam saat sekizi geçerken Mavi’den telefon geldi.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">“Kusura bakma ama artık bizi telefonla aramanı istemiyoruz” dedi Mavi. Damdan düşer gibi, hiçbir giriş yapmadan. “Ne haber?” yoktu, “Nasılsın?” yoktu, “Uzun zaman oldu görüşmeyeli” de yoktu. Söyledikleri içinde yalnızca, “Kusura bakma” nezaket kurallarına uygundu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru önce nefesini tutup, karşısındakinin söylediklerini kafasında tekrarladı ve hızla düşünmeye başladı. O sesin taşıdığı duyguyu okumaya çalıştı. Fakat sanki kâğıttan resmi bir bildirimi okur gibi seslendirilmişti bu cümleler. Duygulara tek bir yer bile yoktu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Telefon etmemi istemiyorsanız, elbette etmem” diye yanıtladı Tsukuru. Sözcükler ağzından neredeyse kendiliğinden dökülüvermişti. Oldukça sıradan, serinkanlı bir sesle söylediğini sanıyordu, ama o ses kulağında kendi sesi değil de, hiç tanımadığı birinin sesiymiş gibi yankılanmıştı. Uzak bir şehirde yaşayan, henüz bir kez bile karşılaşmadığı (ve olasılıkla hiç karşılaşmayacağı) birinin sesi gibi...</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Öyle yap” dedi Mavi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İnsanların yapmamı istemediği bir şeyi yapmaya niyetim yok” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Mavi, iç geçirme mi, yoksa sızlanma mı olduğu belirsiz bir ses çıkarttı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yalnız, niçin böyle oldu, mümkünse nedenini öğrenmek isterim” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Onu ben söyleyemem” dedi Mavi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kim söyleyebilir peki?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Telefonun karşı tarafında kısa bir sessizlik oldu. Kalın bir taş duvar gibi bir sessizlik. Mavi’nin, burnundan nefes alıp verdiğini duyar gibiydi. Tsukuru, onun yassı, etli burnunu zihninde canlandırarak öylece bekledi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kendin düşünecek olursan, anlarsın herhalde” dedi Mavi, neden sonra.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru bir an küçükdilini yutacak gibi oldu. Bu oğlan ne diyordu böyle? Kendin düşünecek olursan mı? Daha ne kadar düşünebilirdi acaba? Biraz daha fazla düşünecek olursa kim olduğunu dahi bilemeyecek hale gelecekti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Böyle olduğu için üzgünüm” dedi Mavi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Herkesin görüşü böyle mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet. Herkes yazık olduğu düşüncesinde.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Söylesene, tüm bunların nedeni ne?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kendine sor” dedi Mavi. Sesindeki, üzüntü ve öfkeden kaynaklanan titreme, hafif de olsa hissediliyordu. Fakat bu da kısa bir an sürdü. Tsukuru daha ne yanıt vereceğini bulamadan telefon kapandı.</span></p>
				<p class="yildiz">* * *</p>
				<p class="metin" xml:lang="en-US"><span class="char-style-override-7" xml:lang="tr-TR">“Bütün söylediği bu muydu?” diye sordu Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Çok kısa, olabildiğince az sözcük kullanılan bir konuşmaydı. En çok bu kadar gerçekçi canlandırabilirim, ötesi mümkün değil” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">İkisi bardaki küçük bir masada karşılıklı oturuyorlardı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sonrasında onunla ya da diğer üçünden biriyle bu durum hakkında konuşma fırsatın oldu mu?” diye sordu Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını iki yana salladı. “Hayır, ondan sonra hiçbiriyle hiçbir şey konuşmadım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara gözlerini kısarak Tsukuru’nun yüzüne baktı. Sanki fizik kurallarını ihlal eden bir manzarayı dikkatle inceliyormuş gibi...</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hiçbiriyle, hiçbir şey mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hiçbiriyle bir araya gelmedim, konuşmadım da.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara dayanamadı. “Niye birdenbire o grubun dışına atılman gerekti, bunun nedenini öğrenmek istemedin mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Nasıl söylesem, o sırada benim için artık ne olursa olsun fark etmezdi. Burnumun dibinde bir kapı trak diye kapanmış, artık içeriye girmeme izin verilmez olmuştu. Nedenini de söylememişlerdi. Fakat eğer bu hepsinin istediği bir durumsa, yapacak bir şey olmadığını düşündüm.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Anlayamıyorum” dedi Sara, gerçekten anlayamıyormuş gibi. “Ortada bir yanlış anlama olamaz mı? Baksana, sen kendin bile mantıklı bir açıklamaya ulaşamamışsın, yanlış mı? Böyle bitmesinin yazık olduğunu düşünmedin mi? Saçma sapan bir yanlış anlama nedeniyle değerli dostlarını yitirmiş olabileceğini... Gayret etsen düzeltebileceğin bir yanlış anlamayı düzeltmediğini...”</span></p>
				<p class="metin" xml:lang="en-US"><span class="char-style-override-8" xml:lang="tr-TR">Mojito</span><span class="char-style-override-7" xml:lang="tr-TR"> bardağı boşalmıştı. Sara barmene işaret ederek kadehte kırmızı şarap istedi. Birçok seçenek arasında bocaladıktan sonra Cabernet Sauvignon sipariş etti. Tsukuru’nun viski-sodasının yarısı duruyordu. Buzu erimiş, bardağın etrafını su damlacıkları kaplamış, kâğıt bardakaltlığı ıslanıp kabarmıştı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru yanıtladı: “Birilerinin beni bir kalemde silmesi başıma ilk defa geliyordu. Üstelik bunu yapan da, herkesten daha fazla güvendiğim, benden birer parçaymış gibi alıştığım, samimi olduğum dört dostumdu. Nedeni araştırmak, yanlış anlamayı düzeltmek şöyle dursun, geçirdiğim şok öyle büyüktü ki bir daha hiç toparlanamam gibi hissediyordum. İçimden bir şeyler sökülüp koparılmıştı sanki.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Şarap kadehi masaya geldi, çerez tabağı yenisiyle değiştirildi. Barmenin uzaklaşmasını bekledikten sonra, Sara konuşmaya başladı:</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Başıma hiç böyle bir durum gelmedi ama senin o sırada yaşadığın hislerin ne kadar yoğun olduğunu tahmin edebiliyorum. Kendini hemen toparlayamamanı da anlıyorum. Fakat biraz zaman geçip de başlangıçtaki şokun etkisi hafiflediğinde bir şeyler yapamaz mıydın acaba? Bu şekilde, hiçbir mantıklı açıklama aramadan öylece çekip gitmiş olamazsın. Yalan mı? Senin de içine sinmemiştir.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını hafifçe iki yana salladı. “Ertesi sabah, aileme gelişigüzel bir bahane uydurarak doğruca hızlı trene atladım, Tokyo’ya döndüm. Her ne şekilde olursa olsun, Nagoya’da bir gün daha kalmak istemiyordum. Aklımda başka hiçbir şey yoktu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Senin yerinde ben olsaydım, orada kalır, ikna olana kadar nedeni bulmaya çalışırdım” dedi Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ben o kadar güçlü olamadım” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Gerçeği öğrenmek istemedin mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru masanın üzerine koyduğu ellerine bakarak sözcükleri dikkatle seçti: “O nedenin peşine düşüp de, karşıma çıkacak gerçekle yüzleşmekten korktum sanırım. İşin aslı her ne olursa olsun, benim için bir kurtuluş olmayacağı kanısındaydım. Nasıl olduğunu bilmiyorum, ama bundan emindim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hâlâ aynı şekilde emin misin?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bilemiyorum” dedi Tsukuru. “Fakat o sırada emindim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O yüzden de Tokyo’ya dönerek tek başına odana kapandın, gözlerini kapatıp kulaklarını tıkadın.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Basite indirgersek, öyle.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara elini uzatıp Tsukuru’nun masanın üzerinde duran elini tuttu. “Yazık sana Tsukuru Tazaki” dedi. Elinin yumuşak dokunuşu Tsukuru’nun tüm vücuduna usulca yayıldı. Biraz sonra Sara elini çekip şarap kadehini ağzına götürdü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O olaydan beri, çok gerekmedikçe Nagoya’ya gitmiyorum” dedi Tsukuru. “Bir işim çıkıp da memlekete dönsem bile, mümkün olduğunca evden dışarı çıkmamaya çalışıp, işimi halledince de hemen Tokyo’ya dönüyorum. Annem ve ablam endişelenip ne olduğunu sordular kaç kere, ama hiç anlatmadım. Böyle bir olayı asla dile getiremezdim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O dördünün şimdi nerede olduklarını, ne yaptıklarını biliyor musun?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hayır, hiç bilmiyorum. Kimse bir şey söylemedi, dürüst olmak gerekirse ben de öğrenmek istemedim zaten.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara kadehi çevirerek şarabı hafifçe çalkalayıp oluşan dalgacıklara baktı bir süre. Sanki birinin falına bakıyormuş gibi. Sonra sessizliğini bozdu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bu bana çok tuhaf geliyor. Yani o sırada olanlar yüreğinde derin bir şok etkisi bırakmış, yaşamını da eni konu etkilemiş. Öyle değil mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru belli belirsiz başını salladı. “O olayın öncesindeki insan değilim artık, birçok anlamda az çok farklı biri haline geldim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Mesela hangi anlamda?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Mesela, kendimi başkaları için bir önemi olmayan, değersiz bir insan olarak düşünmeye başladım sanırım. Hatta kendim için bile.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara bir süre bakışlarını ayırmadan, Tsukuru’nun gözlerine baktı. Sonra sesi ciddileşti. “Sen önemi olmayan bir insan değilsin, değersiz bir insan hiç değilsin.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sağ ol” dedi Tsukuru. Sonra parmağının ucunu şakağına bastırdı. “Fakat bu benim kafamın içindeki bir sorun.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hâlâ anlayamıyorum” dedi Sara. “Senin kafanda, senin yüreğinde ya da her ikisinde, o sırada aldığın yara hâlâ duruyor. Bence gayet açık bu. Buna rağmen, şu on beş-on altı yıldır, neden böyle bir şeye maruz kaldığını öğrenmek adına bir çaba göstermemişsin.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Gerçeği öğrenmek istemediğimi söylüyor değilim. Fakat şimdi, artık böyle bir şeyi unutup ardımda bırakmanın daha iyi olacağını düşünüyorum. Çok eski bir olay ve çoktan derinlere gömülüp gitti.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara önce ince dudaklarını birleştirdi sonra yanıtladı: “Bu kesinlikle tehlikeli olur.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Tehlikeli mi?” dedi Tsukuru. “Nasıl yani?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Anılarını ustaca bir yerlere saklasan, iyice derine gömmüş olsan bile, o anıları yaratan geçmişi silemezsin” dedi Sara, doğruca Tsukuru’nun gözlerine bakarak. “Bunu aklında tutsan iyi edersin. Geçmişi ne silebilirsin, ne de yeniden inşa edebilirsin. Çünkü bu, senin varlığını silmekle aynı şey olur.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Nasıl oldu da konu buraya geldi acaba?” dedi Tsukuru, kısmen kendi kendine soruyormuş gibi, fakat neşeli bir sesle. “Bu olayı şimdiye kadar hiç kimseye anlatmamıştım, anlatmaya niyetim de yoktu oysa.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara hafifçe gülümsedi. “Bu olayı birilerine anlatmaya ihtiyaç duyduğun için olmasın? Hem de senin sandığından daha fazla?”</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">O yaz Nagoya’dan Tokyo’ya dönen Tsukuru tuhaf bir hissin esiri olmuştu; sanki vücudunun yapısı baştan aşağı değişmiş gibi bir histi bu. O ana kadar görmeye alıştığı şeylerin renkleri, özel bir filtreden geçirilmiş gibi, farklı tonlardaymış gibi görünüyordu. O ana kadar hiç duymadığı sesleri duyuyor, o ana kadar duyabildiği sesleri yakalayamıyordu. Vücudunu hareket ettirmeye çalıştığında hantallaştığını rahatça anlayabiliyordu. Sanki çevresindeki yerçekiminin doğası değişmeye başlamıştı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tokyo’ya döndükten sonraki beş ay boyunca Tsukuru ölümün eşiğinde yaşamıştı. Dipsiz, karanlık bir uçurumun kıyısında ancak sığabileceği bir oyuk bulabilmiş, tek başına oraya sığınmıştı. Uykusunda dönüverecek olsa, hiçlik uçurumunun dibine düşeceği, ucu ucuna durabildiği tehlikeli bir yerdi. Fakat hiç korku hissetmiyordu. Düşmenin ne kadar kolay olacağını düşünüyordu yalnızca.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Çevresi göz alabildiğine çorak kayalıklardan oluşan topraklardı. Bir damla su yoktu, tek bir ot bile yeşermiyordu. Renkler yoktu; ışık denebilecek bir şey yoktu. Güneş olmadığı gibi, ay ve yıldızlar da yoktu. Olasılıkla yönler de yoktu. Gizemli bir alacakaranlıkla dipsiz bir karanlık, belli bir zaman döngüsünde yer değiştiriyordu yalnızca. Bilincin en kıyılarında olabilecek en ücra topraklardı. Fakat aynı zamanda bereketli bir yerdi. Alacakaranlık zamanı gagaları jilet gibi keskin kuşlar çıkıp geliyor, vücudunu acımasızca deşiyorlardı. Fakat zifiri karanlık çöküp de kuşlar gidince o yer, Tsukuru’nun bedeninde oluşan boşlukları geride kalan bir şeylerle dolduruveriyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">O geride kalan şeyler her neyse, Tsukuru ne olduklarını anlayamadığı gibi, ne kabullenebiliyor, ne de reddedebiliyordu. Bir gölgeler sürüsü şeklinde onun vücudunda kalıyor, bolca gölge yumurtası bırakıyorlardı. Nihayet zifiri karanlık çekilip de alacakaranlık geri döndüğünde, kuşlar yeniden ortaya çıkarak vücudunu delik deşik gagalıyorlardı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">O sırada kendisi olduğu halde, kendisi değildi. Tsukuru Tazaki olduğu halde, Tsukuru Tazaki değildi. Dayanamayacak ölçüde acı hissettiğinde, bedenini terk ediyordu. Sonra biraz uzaktaki acısız bölgede, acıya dayanmaya çalışan Tsukuru Tazaki’nin halini gözlemliyordu. Zihnini iyice odaklayabildiğinde bu imkânsız değildi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">O his, şimdi bile hiç beklemediği bir anda, içinde canlanıveriyordu. Kendi bedenini terk etmek... Kendine ait bir acıyı, başkasına aitmiş gibi izleyebilmek...</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Bardan çıkınca, Tsukuru Sara’ya bir kez daha yemek teklifinde bulundu. Şuralarda basit bir şeyler yiyelim, dedi. Pizza bile olurdu. Henüz pek acıkmadım diye cevap verdi Sara. Öyleyse benim evime gidelim, dedi Tsukuru. </span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kusura bakma, ama bugün hiç havamda değilim” dedi Sara, söylemekte güçlük çekiyormuş gibi, ama kesin bir tavırla.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ben can sıkıcı şeyler anlattım diye mi acaba?” diye sordu Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara hafifçe iç geçirdi. “Onunla alakası yok. Yalnızca biraz düşünmek istiyorum. O yüzden, mümkünse dosdoğru evime dönmek niyetindeyim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Tamam” dedi Tsukuru. “Seninle buluşup konuşmak iyi geldi. Keşke daha eğlenceli bir konu olsaydı.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara bir süre ağzını açmadı. Sonra kesin bir karara varmış gibi konuştu: “Yine çıkar mıyız? Elbette sen istersen.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Elbette isterim. Rahatsızlık vermiyorsam eğer.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hiç rahatsız olmuyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İyi öyleyse” dedi Tsukuru. “Mesaj gönderirim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Metro istasyonunun girişinde ayrıldılar. Sara yürüyen merdivenlerden çıkarak Yamanote Hattı ile gitti, Tsukuru ise merdivenlerden inerek Hibiya Hattı ile evine döndü. İkisi de kendi düşüncelerine dalıp gitmişti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara’nın neler düşündüğünü Tsukuru’nun bilmesine elbette imkân yoktu. Tsukuru’nun o sırada aklından geçenleri Sara’ya açması da mümkün değildi. Ne olursa olsun, içinden çıkmasına izin vermemesi gereken türden şeyler vardı. Dönüş treninde Tsukuru Tazaki’nin kafası bu türden düşüncelerle doluydu.</span></p>
			</div>
		</div>
	</body>
</html>