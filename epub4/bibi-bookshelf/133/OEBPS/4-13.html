<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-13.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:7f730855-abfd-44b4-b05b-8c888e89fc4d"/>
	</head>
	<body>
		<div id="x4-13.html" xml:lang="tr-TR">
			<div class="Basic-Text-Frame-2">
				<p class="anabaslik" id="toc_marker-14" xml:lang="en-GB"><span class="char-style-override-6">14</span></p>
				<p class="metin" xml:lang="en-US"><span class="char-style-override-7" xml:lang="tr-TR">Helsinki Havaalanı’nda uçaktan inince, ilk olarak döviz bürosunda yanındaki nakit Japon Yenlerini avroya çevirip, bir cep telefonu dükkânı bularak, en basitinden, ön ödemeli bir cihaz satın aldı. Bu işi halledince de çantasını omzuna asarak taksi durağına yöneldi. Eski model bir Mercedes Benz’e binerek şoföre şehir merkezindeki otelin adını söyledi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Havaalanından çıkıp otobana girdiklerinde, pencerenin ardından akıp giden koyu yeşil koruları ve Fince yazılmış reklam panolarını seyretse bile, ilk kez ülke dışına çıktığı halde, tam olarak yabancı bir ülkedeymiş gibi hissedemedi. Buraya ulaşmak için harcadığı zaman biraz daha uzundu elbette ama Nagoya’ya gitmekten pek farklı hissetmiyordu. Cüzdanındaki para birimi değişmişti yalnızca. Kıyafeti de kanvas pantolon, siyah polo tişört, spor ayakkabı, ince keten açık kahverengi monttan ibaret, her zamanki şeylerdi. Yedek kıyafet olarak da, mümkün olduğunca az şey almıştı yanına. Yetmezse istediği zaman gidip bir şeyler satın alabilirdi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Nereden geliyorsunuz?” diye İngilizce sordu, yüzünün yanaklarından çenesine kadar olan kısmı gür sakalıyla kaplanmış orta yaşlı şoför, dikiz aynasından Tsukuru’nun yüzüne bakarak. </span></p>
				<p class="metin" xml:lang="en-US"><span class="char-style-override-7" xml:lang="tr-TR">“Japonya’dan” diye yanıtladı Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O kadar uzak yoldan gelmenize rağmen eşyanız çok azmış.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Fazla eşya taşımayı pek sevmem.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Şoför güldü. “Fazla eşyayı hiç kimse sevmez. Fakat bir de bakarsın ki, etrafın bir sürü eşyayla dolmuş. Hayat böyle bir şey işte. </span><span class="char-style-override-8" xml:lang="tr-TR">C’est la vie.</span><span class="char-style-override-7" xml:lang="tr-TR">” Sonra gene güldü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru da ona ayak uydurarak hafifçe güldü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ne iş yapıyorsunuz?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Demiryolu istasyonu inşasıyla uğraşıyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Mühendis misiniz?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Öyle.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ta Finlandiya’ya kadar istasyon yapmaya mı geldiniz?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hayır, tatile çıktım, arkadaşımı görmeye geldim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bu iyiymiş işte” dedi şoför. “Tatil ve arkadaşlar, hayattaki en mükemmel iki şey.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Finlandiyalıların hepsi böyle hayat hakkında tespitler yapmayı seviyor muydu, yoksa yalnızca bu şoför mü öyleydi acaba? Tsukuru, mümkünse ikincisi olsun, diye geçirdi içinden.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Taksi yarım saat kadar sonra Helsinki şehir merkezindeki otelin kapısına ulaştığında, Tsukuru ne kadar bahşiş vermesi gerektiğini, hatta bahşiş vermesinin gerekli olup olmadığını rehber kitaplarda kontrol etmediğinin farkına vardı (şöyle bir düşününce, bu ülke hakkında hiçbir ön araştırma yapmamıştı). O yüzden, taksimetrede görünen rakamdan yüzde 10 daha fazla olacak şekilde ayarlayarak parayı verdi. Şoför memnun bir yüz ifadesiyle beyaz kâğıda yazılı fişi hazırlayıp geri verdiğine göre, herhalde doğru yapmıştı. Eğer yanlış yapmışsa bile, adamın keyfini bozacak bir şey yapmadığı kesindi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara’nın onun için seçtiği otel, şehir merkezinin göbeğinde, eski tarz bir yapıydı. Yol gösteren yakışıklı, sarışın </span><span class="char-style-override-8" xml:lang="tr-TR">bellboy</span><span class="char-style-override-7" xml:lang="tr-TR">’un ardına düşerek, antika asansörle sallana sallana dördüncü kata çıkıp odasına girdi. Eski mobilyalar ve irice bir yatak, rengi solmuş duvar kâğıdının üzerinde ince çam desenleri vardı. Küvet eski tipte, aslan ayakları üzerine oturtulmuş olanlardandı, pencereler yukarı kaydırılarak açılıyordu. Biri kalın kumaştan, diğeri dantelli tülden iki perde vardı. Pencereden, ortasında yeşil renkli tramvayın gidip geldiği geniş cadde görülebiliyordu. Genel anlamda rahat bir oda gibiydi. Ne kahve makinesi, ne de plazma televizyon vardı, ama nasıl olsa öyle şeyleri kullanacak değildi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Teşekkür ederim. Bu oda uygun” dedi </span><span class="char-style-override-8" xml:lang="tr-TR">bellboy</span><span class="char-style-override-7" xml:lang="tr-TR">’a. Sonra iki avro bozuk parayı bahşiş olarak uzattı. </span><span class="char-style-override-8" xml:lang="tr-TR">Bellboy</span><span class="char-style-override-7" xml:lang="tr-TR"> neşeyle gülümseyerek, uslu bir kedi gibi odadan çıkıp gitti.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Duş alıp üstünü değiştirdiğinde, artık akşam saatleri olmuştu. Fakat pencerenin dışında hava öğle ortası gibi aydınlıktı. Gökyüzünde parlak bir yarımay vardı. Sanki kullanılmaktan aşınmış bir süngertaşı gibi görünüyordu. Birileri fırlatıp gökyüzüne atmış, o da oracıkta asılı kalıvermişti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Lobiye inip danışma masasına giderek, oradaki kızıl saçlı kadından ücretsiz bir şehir haritası aldı. Sonra Sara’nın çalıştığı turizm şirketinin oradaki bürosunun adresini söyleyerek, tükenmezkalemle harita üzerinde işaretlettirdi. Ofis otelden yalnızca üç blok ötedeydi. Danışmadaki kadının tavsiyesine uyarak, şehir içi otobüslerde ve metroda geçerli serbest biniş kartı satın aldı. İkisine de nereden bineceğini öğrenip, hatlarının şemasını da edindi. Kadın olasılıkla 40’lı yaşlarının sonlarındaydı, açık yeşil gözlüydü ve çok nazikti. Kendinden yaşça büyük bir kadınla konuştuğu için Tsukuru her zamanki gibi rahat, doğal davranabilmişti. Bu özelliği dünyanın hiçbir yerinde değişmiyordu herhalde.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Lobinin sakin bir köşesinde havaalanında aldığı telefonu kullanarak, Kara’nın dairesine telefon etti. Telefon telesekretere alınmıştı. Kalın bir erkek sesi yirmi saniye kadar Fince bir şeyler söyledi. Sonrasında sinyal sesi duyuldu. Galiba mesaj bırakılsın diyeydi. Tsukuru hiçbir şey söylemeksizin öylece telefonu kapattı. Bir süre bekledikten sonra bir kez daha aynı numarayı çevirdiyse de, sonuç aynıydı. Telesekreterdeki ses herhalde Kara’nın kocasına aitti. Tsukuru, ne dediğini elbette anlayamıyordu, ama seste berrak, kendiyle barışık bir hava vardı. Bir şeylerin eksikliğini çekmeden, rahat bir yaşam süren, sağlıklı bir erkek sesiydi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru cep telefonunu kapatıp cebine koydu. Sonra derince bir nefes aldı. İçinde, pek hoş şeyler olmayacakmış gibi bir his vardı. Belki Kara o dairede değildi artık. Kocası ve iki çocuğu vardı. Temmuz ayına girilmişti. Sara’nın söylediği gibi yaz tatilini değerlendirip, ailecek Mallorca’ya gezmeye gitmiş de olabilirlerdi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Saat altı buçuğu gösteriyordu. Sara’nın çalıştığı turizm şirketinin temsilcilik bürosu çoktan kapanmıştı mutlaka. Fakat bir denemekle bir şey kaybetmezdi. Cep telefonunu bir kez daha çıkartarak, ofisin numarasını çevirdi. Tahmini boş çıkmıştı, ofiste hâlâ birisi vardı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Bir kadın sesi Fince bir şeyler söyledi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Olga Hanım orada mı?” diye sordu Tsukuru, İngilizce.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Olga benim” dedi kadın, aksansız, düzgün bir İngilizceyle.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru kendini tanıttı. Ofisle ilgili bilgiyi Sara’dan aldığını söyledi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet Bay Tazaki. Geleceğinizi Sara söylemişti” dedi Olga.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru durumunu açıkladı. Arkadaşıyla görüşmeye gelmişti, ama evine telefon ettiğinde karşısına telesekreter çıkıyordu ve kayıt Fince olduğundan tek kelimesini anlamıyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bay Tazaki, şu an otelde misiniz?”</span></p>
				<p class="metin" xml:lang="en-US"><span class="char-style-override-8" xml:lang="tr-TR">Öyle,</span><span class="char-style-override-7" xml:lang="tr-TR"> dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Tam ofisi kapatıyordum. Yarım saate kadar yanınıza gelebilirim. Lobide buluşabilir miyiz?”</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Olga ince kot pantolon ve uzun kollu beyaz tişört giymiş, sarışın bir kadındı. Olasılıkla 20’li yaşlarının sonlarına yaklaşmıştı. Boyu 1,70 civarındaydı, tombulca yüzünün rengi sağlıklıydı. Rahat bir çiftçi ailesinde doğmuş, efendi ama geveze kazlarla birlikte büyütülmüş gibi bir izlenim bırakıyordu. Saçlarını arkada toplamış, omzuna simle bezeli siyah bir çanta asmıştı. Postacılar gibi kendinden emin bir duruşu vardı, geniş adımlarla otelin kapısından içeri girmişti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">El sıkışarak, lobinin tam ortasındaki bir koltuğa yan yana oturdular.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara o ana kadar birçok kez Helsinki’de bulunmuş, her seferinde de Olga ile birlikte çalışmışlardı. Kız Sara’ya karşı iş arkadaşlığının ötesinde, kişisel olarak da sempati besliyor gibiydi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bir süredir görüşemedik ama Sara nasıl?” diye sordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">İyi olduğunu, işlerinin yoğunluğundan sürekli bir yerlere uçup durduğunu söyledi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sizin samimi bir arkadaşı olduğunuzu söylemişti telefonda.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru gülümsedi. </span><span class="char-style-override-8" xml:lang="tr-TR">Samimi bir arkadaş,</span><span class="char-style-override-7" xml:lang="tr-TR"> diye yineledi içinden.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yapabileceğim bir şey olursa, memnuniyetle yardım ederim. Çekinmeyin” dedi Olga, neşeli bir yüz ifadesiyle Tsukuru’nun gözlerine kısa bir bakış fırlatarak.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Teşekkür ederim.” Kız, onun Sara’nın sevgilisi olmaya uygun olup olmadığının muhakemesini yapıyormuş gibi bir hisse kapıldı Tsukuru. </span><span class="char-style-override-8" xml:lang="tr-TR">Bir şekilde geçer not alabilsem bari,</span><span class="char-style-override-7" xml:lang="tr-TR"> diye düşündü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O telesekreter mesajını dinleyelim mi?” dedi Olga.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru cep telefonunu çıkartarak Kara’nın ev numarasını tuşladı. O arada Olga, çantasından not defteri ve altın renginde ince bir tükenmezkalem çıkartarak dizinin üzerine koydu. Çalmaya başlayınca, Tsukuru telefonu Olga’ya verdi. Olga ciddi bir yüz ifadesiyle mesajı dinleyip, gerekli bilgileri hızlıca not aldı. Sonra telefonu kapattı. Göründüğü kadarıyla, becerikli, yetenekli bir kadındı. Sara’yla anlaşmaları doğaldı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Mesajdaki ses, kocasına ait” dedi Olga. “Geçen hafta cuma günü, Helsinki’deki evlerinden ailecek ayrılıp yazlık evlerine taşınmışlar. Ağustos ortalarına kadar da dönmeyeceklermiş. Yazlık evlerinin telefon numarasını da söylüyordu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O yer uzak mı?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Olga başını iki yana salladı. “Neresi olduğunu bilemiyorum. Bıraktığı mesajdan Finlandiya’da oldukları anlaşılıyor ve bir telefon numarası veriyor yalnızca. Telefon ederek nerede olduğunu öğrenebiliriz sanıyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bunu yaparsanız müteşekkir olurum, ama bir ricam var” dedi Tsukuru. “Telefonda benim adımın geçmesini istemiyorum. Mümkün olursa, önceden haber vermeden, doğrudan görüşmek istiyorum zira.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Olga’nın yüzünden hafif bir merak ifadesi geçer gibi oldu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru açıklama yaptı: “O benim lise yıllarından samimi bir arkadaşım, uzun yıllardır da görüşmedik. Buraya kadar onunla görüşmek için geleceğim aklından bile geçmez. Damdan düşer gibi, birdenbire kapısını çalıp şaşırtmak istiyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sürpriz” dedi Olga. Sonra dizlerinin üzerinde iki elini açıp avuçlarını yukarıya çevirdi. “Çok keyifli olur herhalde.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Umarım onun için de keyifli olur.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Olga sordu: “Sevgiliniz miydi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını iki yana salladı. “Hayır, öyle bir durum yok. Biz aynı arkadaş grubundaydık. Durum bundan ibaret. Fakat çok samimiydik.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Olga başını hafifçe yana eğdi. “Lise yıllarında gerçek arkadaşlar bulmak kolay değildir. Benim de lise yıllarından bir arkadaşım var. Şimdi bile sık sık görüşüp konuşuyoruz.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını sallayarak onayladı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sonra sizin bu arkadaşınız bir Finlandiyalı ile evlenerek buraya yerleşti. Uzunca bir süredir de görüşmediniz. Durum bu yani?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“On altı yıldır görüşmedik.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Olga işaretparmağıyla birkaç daire çizerek şakağını ovdu. “Anlaşıldı. Sizin adınızı vermeden, bir şekilde yeri öğrenmeye çalışayım. İyi bir yol düşüneyim. Kadının adını söyler misiniz?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru not kâğıdına Kara’nın adını yazdı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Liseniz, Japonya’nın hangi şehrindeydi?”</span></p>
				<p class="metin" xml:lang="en-US"><span class="char-style-override-8" xml:lang="tr-TR">Nagoya,</span><span class="char-style-override-7" xml:lang="tr-TR"> diye yanıtladı Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Olga, Tsukuru’nun cep telefonunu tekrar alarak telesekreterde söylenen numarayı çevirdi. Birkaç kez çaldıktan sonra karşı taraf telefona çıktı. Olga, Fince ve şirin bir ses tonuyla, çıkan kişiyle konuştu. Bir şeyler anlattı, karşı taraf onun söyledikleriyle ilgili bir soru sordu, Olga tekrar kısaca bir şeyler anlattı. Bir iki kez Ely adı geçti. Soru-cevap döngüsü birkaç kez tekrarlandıktan sonra karşı taraf da ikna olmuş gibiydi. Olga tükenmezkalemini eline alıp, not kâğıdına bir şeyler yazdı. Sonra karşı tarafa nazikçe teşekkür edip telefonu kapattı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Her şey yolunda gitti” dedi Olga.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İyi oldu bu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ailenin soyadı Haatainen. Kocasının ilk adı Edward. Helsinki’nin kuzeybatısında Hämeenlinna adlı kasabanın banliyösünde, göl kıyısında yazlık evleri varmış ve yazları orada geçiriyorlar. Elbette Ely Hanım ve çocuklarla birlikte.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Benim adımı vermeden, bu kadar şeyi nasıl öğrenebildiniz?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Olga yaramaz bir çocuk gibi gülümsedi. “Ufak bir yalan uydurdum. FedEx dağıtıcısı numarası yaptım. Ely Hanım adına Japonya Nagoya’dan bir paket geldiğini, nasıl ulaştırabileceğimi sordum. Telefona kocası çıkmıştı, ama öyle deyince nereye gönderilmesi gerektiğini hemencecik söyleyiverdi. Bu da o adres.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Olga böyle dedikten sonra, not kâğıdını Tsukuru’ya verdi. Sonra ayağa kalkarak danışma masasına gidip, basit bir Güney Finlandiya haritası alarak geri döndü. Haritayı açıp, tükenmezkalemle Hämeenlinna’yı işaretledi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Burası Hämeenlinna. Onların yazlık evinin tam yerine Google’dan bakalım. Bugün artık ofisi kapattım, yarın çıktısını alıp vereyim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hämeenlinna ne kadar uzakta?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bir düşüneyim. Mesafe olarak yaklaşık yüz kilometre. Buradan arabayla rahatlıkla bir buçuk saatte gidilecek bir yer. Otoban dümdüz oraya kadar gidiyor. Kasabaya kadar demiryolu ile de gidilebilir ama oradan onların evine gitmek için de araba lazım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Araba kiralarım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hämeenlinna’da göl kıyısında güzel bir kale ve Sibelius’un doğduğu ev var, ama kesin çok daha önemli işleriniz vardır. Yarın, uygun olduğunuz bir vakitte ofisime gelebilir misiniz? Yakınımızda bir araba kiralama şirketi var, hemen bir araba ayarlarım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Gerçekten çok yardımınız dokundu” diyerek teşekkür etti Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sara’nın samimi arkadaşı olduğunuza göre, benim de arkadaşım sayılırsınız” dedi Olga, göz kırparak. “Umarım Ely Hanım’la görüşebilirsiniz. O da gerçekten şaşırır umarım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet. Kalkıp ta buralara kadar bunun için geldim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Olga bir an tereddüt ettiyse de, cesaretini toplayıp Tsukuru’ya sordu: “Beni ilgilendirmez ama onunla görüşmek için kalkıp buralara gelmenizi gerektirecek kadar önemli bir durum mu var?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Benim için önemli bir durum” dedi Tsukuru. “Fakat onun için pek de önemli olmayabilir. Emin olabilmek için geldim ta buralara kadar.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Galiba karmaşık bir konu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Benim İngilizce düzeyimle açıklaması aşırı güç bir mesele.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Olga güldü. “Hangi dilde olursa olsun, açıklanması güç meseleler yaşamımızda hep olur.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını sallayarak onayladı. Yaşamla ilgili tespitler yapmak, belki de Finlilerin ortak özelliğiydi. Belki de, kışların uzun geçiyor olması bunda etkili oluyordu. Fakat Olga haklıydı. Bu, dille ilgisi olmayan bir meseleydi. Herhalde.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Olga koltuktan kalktı, Tsukuru da kalktı, tokalaştılar.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Pekâlâ. Yarın sabah bekliyorum öyleyse. Herhalde </span><span class="char-style-override-8" xml:lang="tr-TR">jetlag</span><span class="char-style-override-7" xml:lang="tr-TR"> yaşıyorsunuzdur, hem burada gökyüzü geç saatlere kadar aydınlık olur ve alışkın olmayınca doğru düzgün uyuyamayabilirsiniz. Tedbir olsun diye uyandırma telefonu yazdırmanızda fayda olabilir.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru öyle yapacağını söyledi. Olga çantasını omzuna asıp, yine geniş adımlarla lobiyi kat ederek kapıdan çıkıp gitti. Önüne bakarak ve bir kez bile arkasına dönmeden.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru, onun verdiği not kâğıdını katlayıp cüzdanına yerleştirdi. Haritayı da cebine koydu. Sonra otelden çıkıp, amaçsızca şehirde dolaştı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">En azından, böylelikle Ely’nin adresini öğrenmişti. Oradaydı. Kocası ve iki küçük çocuğuyla birlikte. Geriye bir tek Tsukuru’yla görüşmeyi kabul edip etmeyeceği kalıyordu. Tsukuru her ne kadar uçağa binip ta Kutup Bölgesi’ne kadar onunla görüşmeye gelmiş olsa bile, arkadaşı görüşmeyi reddedebilirdi. Gayet mümkündü bu. Mavi’nin anlattıklarına bakılırsa, tecavüz olayında Tsukuru’nun gruptan ihraç edilmesini önce Kara istemişti. Ak, faili meçhul bir şekilde öldürülüp, grup dağıldıktan sonra, onun kendisine karşı nasıl hisler beslediğini Tsukuru hayal bile edemiyordu. Ona karşı çok soğuk hisler besliyor olabilirdi. Yine de, yaşadığı yere gidip, yüz yüze görüşerek bundan emin olmaktan başka yolu yoktu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Saat sekizi geçmişti, ama Olga’nın söylediği gibi, havada hiç kararacakmış gibi bir hal yoktu. Mağazaların çoğu açıktı ve insanlar sanki gündüzmüş gibi aydınlık yollarda dolaşıyorlardı. Kafelerde bira ve şarap içerek sohbet ediyorlardı. Taş döşeli eski yolda yürürken, bir yerlerden ızgara balık kokusu gelmeye başladı. Bu koku, Japonya’daki tabldot yemek restoranlarında uskumru kızartılırken çıkan kokuyla aynıydı. Tsukuru acıktığını hissetti, kokunun peşine takılarak, dar yan sokaklardan birine girerek şansını denediyse de kokunun kaynağını tespit edemedi. Yolda bir o yana bir bu yana gidip geldikçe, sonunda koku da silikleşerek kayboldu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Yemek meselesine kafa yormak istemediği için gözüne ilk çarpan pizzacıya girip, bahçedeki masalardan birine oturarak, Ice-tea ve margarita pizza sipariş etti. Sara’nın ona güldüğünü duyar gibi oluyordu. Uçağa binerek ta Finlandiya’ya kadar gidip de margarita pizza yedin demek, diyerek eğlenirdi mutlaka. Fakat pizza, tahmininden çok daha lezzetliydi. Gerçek odun ateşi fırınında pişirilmiş olsa gerek, ince ve kıtır kıtırdı, hoş kokan hafif yanık kısımları vardı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">O gösterişsiz pizzacı, ailecek gelenler ve çiftlerle tıklım tıklım doluydu. Öğrenci grupları da vardı. Herkesin elinde bira bardakları ya da şarap kadehleri vardı. Çoğu da çekincesizce sigara içiyorlardı. Görebildiği kadarıyla, tek başına Ice-tea içerek sessizce pizzasını yiyen tek kişi Tsukuru’ydu. İnsanlar yüksek sesle, keyifli sohbetlere dalmışlardı. Duyabildiği sözcüklerin tamamı (olasılıkla) Finceydi. Masalarda oturanların hepsi oralı gibiydi, turist görünüşlü kimse yoktu. İşte tam o anda, nihayet kendisinin Japonya’dan çok uzakta, yabancı bir ülkede olduğu gerçeğini idrak edebildi. Nerede olursa olsun, yemek yerken çoğunlukla hep tek başına olurdu. O yüzden, bu durumu pek kafasına takıyor değildi. Fakat orada, sorun yalnızca tek başına olmaktan ibaret değildi. İki anlamda da tek başınaydı. O bir yabancıydı, çevresindeki insanların tamamı Tsukuru’nun anlamadığı bir dilde konuşuyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Bu, Tsukuru’nun Japonya’da hep hissettiğinden farklı bir tek başınalık duygusuydu. </span><span class="char-style-override-8" xml:lang="tr-TR">Hiç fena değil,</span><span class="char-style-override-7" xml:lang="tr-TR"> diye düşündü Tsukuru. İki anlamda tek başına olmak, belki de tek başına olmayı iki kere reddetmek anlamına gelebilirdi. Şöyle ki, bir yabancı olarak orada tek başına olması, tamamen mantıklıydı. Bunda hiçbir tuhaflık yoktu. Böyle düşününce, kendini daha rahat hissetmeye başladı. Tam anlamıyla doğru yerdeydi. Elini kaldırarak garsonu çağırıp, bardakta kırmızı şarap istedi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Bardak şarap getirildikten biraz sonra, üzerinde giyile giyile iyice yıpranmış bir yelek, kafasında panama şapka, akordeon çalan yaşlı bir adam, yanında sivri kulaklı köpeğiyle çıkageldi. Alışkın el hareketleriyle, sanki at bağlıyormuş gibi, köpeğin ipini sokak lambası direğine bağlayıp, kendisi de ayakta direğe yaslanarak, Kuzey Avrupa halk müziği tarzı bir müzik çalmaya başladı. Belli ki yılların deneyimiyle çalıyordu, başarılı bir sokak müzisyeniydi. Müziğe eşlik ederek şarkı söyleyenler de oldu. İstek üzerine Elvis Presley’in “Don’t Be Cruel” parçasını da Fince söyledi. Siyah, zayıf köpek orada oturmuş, etrafına hiç bakmaksızın, sanki zihninde bir anı canlanmış gibi havadaki sabit bir noktaya gözlerini dikmişti. Kulakları hiç kımıldamıyordu.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">“Hangi dilde olursa olsun, açıklanması güç meseleler yaşamımızda hep olur” demişti Olga.</span></p>
				<p class="metin" xml:lang="en-US"><span class="char-style-override-8" xml:lang="tr-TR">Gerçekten de öyle,</span><span class="char-style-override-7" xml:lang="tr-TR"> diye geçirdi aklından Tsukuru, şarabını içerken. Sorun sadece başkalarına açıklamak değildi. Kendine açıklamak da fazlasıyla zordu. Açıklamak için kendini zorlamaya kalkınca, bir noktada işe yalan karışıveriyordu. Neticede, ertesi gün birçok şey şu an olduğundan daha net bir hal alacaktı. Beklemesi yeterliydi. Netleşemese bile bunun ne zararı vardı ki? Elinden bir şey gelmezdi. Renkten yoksun Tsukuru Tazaki, renkten yoksun haliyle yaşamını sürdürürdü. Bunun kimseye zararı yoktu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Aklından Sara’yı geçirdi. Nane yeşili tek parça elbisesini, neşeli gülüşünü, el ele tutuşarak yürüdüğü orta yaşlı adamı. Fakat bu düşünce de, Tsukuru’yu alıp bir yerlere götürmedi. İnsanın yüreği gece kuşları gibiydi. Sakince bir şeyleri bekliyor, zamanı gelince de tek bir hat üzerinden ona doğru uçuşa geçiyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Gözlerini kapatarak, kendini tamamen akordeondan yükselen müziğe bıraktı. O monoton melodi, insanların konuşma seslerini yararak kulaklarına ulaşıyordu. Sanki kıyıya çarpan dalgaların sesiyle yutuluverecek gibi olan sis sirenleri gibi...</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru şarabının yarısını içince, kâğıt ve bozuk para olarak yaklaşık hesabı masaya bırakıp kalktı. Akordeoncunun önüne koyduğu şapkaya bir avro bırakıp, herkesin yaptığını yaparak, sokak lambası direğine bağlı köpeğin başına dokundu. Yine de, köpek sanki eşya taklidi yapıyormuş gibi, milim kımıldamadı. Sonra yavaşça yürüyerek otele yöneldi. Yolda markete uğrayarak, içme suyu ve Güney Finlandiya’nın daha ayrıntılı bir haritasını aldı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Büyük bir caddenin ortasında kurulu parkta, sabit satranç masalarında insanlar yanlarında getirdikleri takımlarla oyunun keyfine dalmışlardı. Hepsi erkek, çoğu da yaşlı insanlardı. Pizzacıdaki insanlardan farklı olarak, sessiz ve sakindiler. Oyunlarını izleyen insanlar da öyleydi. Derin düşünceler, derin sessizlik gerektirir. Yolda yürüyen insanların çoğunun yanında köpekleri vardı. Köpekler de sessizdi. Yolda yürürken, arada sırada ızgara balık ve kebap kokusu rüzgârla burnuna ulaşıyordu. Artık saat akşamın dokuzuna yaklaştığı halde, çiçekçiler hâlâ açıktı ve rengârenk çiçekler sıra sıra dizilmişti. Gecenin varlığı tamamen unutulmuş gibi...</span></p>
				<p class="metin" xml:lang="en-US"><span class="char-style-override-7" xml:lang="tr-TR">Otelin resepsiyonunda, sabah saat yedi için uyandırma telefonu kaydetmelerini rica etti. Sonra birden aklına gelince sordu: “Bu yakınlarda yüzme havuzu var mı?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Resepsiyon görevlisi kadın kaşlarını hafifçe çatarak düşündü, sonra başını nazikçe iki yana salladı. Sanki ülke tarihindeki bir yetersizlikten dolayı utanç duymuş gibi, “Kusura bakmayın, ama bu civarda yüzme havuzu yok” dedi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru odasına dönüp, pencerenin kalın perdesini iyice çekerek, dışarıdan gelen ışığı tamamen engelledikten sonra elbiselerini çıkartıp yatağa girdi. Fakat ışık yine de, kolayca silinmeyen eski bir anı gibi, nereden geldiği belli olmadan odanın içine süzülüyordu. Odanın loş tavanına bakarken, Nagoya’da değil de burada, Helsinki’de olması, Kara’yı ziyaret edecek olması tuhafına gitti. Kuzey Avrupa’nın kendine özgü aydınlığı, yüreğinde garip titreşimlere yol açmıştı. Vücudu uykuyu istiyordu, ama zihni bir süre daha uyanık kalma arzusundaydı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sonra Ak’ı düşündü. Uzunca bir süredir, rüyalarında onu görmüyordu. Eskiden sık sık onun yer aldığı rüyalar görürdü. Çoğu cinsel içerikli rüyalardı ve bu rüyalarda Ak’ın içinde şiddetli boşalmalar yaşardı. Sonra uyanır, lavaboda meniyle kirlenen iç çamaşırını yıkarken, karmakarışık düşüncelerin esiri olurdu. Suçluluk duygusuyla güçlü bir hayranlığın ayrılmaz bir bütün olarak birbirine karıştığı bir duygu. Bu, olasılıkla, gerçek ve gerçek olmayanın gizlice birbirine karıştığı, karanlık, insanların bilmediği bir yerde doğan, özel bir duyguydu sadece. Tsukuru o duyguyu garip bir şekilde özlemle anımsıyordu. Nasıl bir rüya olursa olsun, ne tür duygulara kapılırsa kapılsın fark etmezdi. Bir kez daha Ak’ı rüyasında görebilseydi keşke.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Nihayet uyku bastırdı, ama rüya yoktu.</span></p>
			</div>
		</div>
	</body>
</html>