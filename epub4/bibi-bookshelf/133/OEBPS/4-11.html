<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-11.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:7f730855-abfd-44b4-b05b-8c888e89fc4d"/>
	</head>
	<body>
		<div id="x4-11.html" xml:lang="tr-TR">
			<div class="Basic-Text-Frame-2">
				<p class="anabaslik" id="toc_marker-12" xml:lang="en-GB"><span class="char-style-override-6">12</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru, Kızıl ile görüştüğü günün akşamı saat yedide Tokyo’daki evine döndü. Çantasından eşyalarını çıkarttı, üzerindeki giysileri çamaşır makinesine koydu, duş alıp terini akıttı. Sonra Sara’yı cep telefonundan aradı. Telesekreter çıkınca Nagoya’dan az önce döndüğü, uygun olduğu bir zaman aramasını beklediği notunu bıraktı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Saat on biri geçene kadar uyanık kalıp beklediyse de telefon gelmedi. Ertesi gün salı, öğle tatilinde Sara’dan telefon geldiğinde, Tsukuru şirket yemekhanesinde öğlen yemeğini yiyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Nasıl geçti? Nagoya’da işler yolunda gitti mi?” diye sordu Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru masadan kalkıp, koridorda sakin bir yere geçti. Sonra, pazar ve pazartesi günü, önceden haber vermeden doğrudan Lexus galerisine ve Kızıl’ın ofisine gittiğini, ikisiyle de görüşüp konuştuğunu anlattı kısaca.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İkisiyle de konuşabilmem iyi oldu sanırım. Bu sayede, birçok şeyi daha iyi anlamış oldum” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sevindim” dedi Sara. “Zahmete girip oraya kadar gitmen boşuna değilmiş.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Eğer senin için de uygun olursa, bir yerlerde buluşup her şeyi anlatmak isterim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Biraz bekle. Programıma bakayım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara’nın programını kontrol etmesi on beş saniye kadar sürdü. O süre boyunca, Tsukuru pencerenin dışından görünen Şincuku semti manzarasını seyretti. Gökyüzü kalın bulutlarla kaplıydı, her an yağmur bastırabilirdi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yarın değil öbür gün akşam olursa boşum. Senin programın nasıl?” dedi Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Benim için de uygun. Yemek yiyelim beraber” dedi Tsukuru. Ajandasına bakmasına falan gerek yoktu. Neredeyse her akşamı boştu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">İkisi buluşacakları yeri belirleyip, konuşmayı sonlandırdılar. Cep telefonunu kapattıktan sonra, Tsukuru’nun göğsünde tuhaf bir his oluştu, sanki yabancı bir cisim yutmuş ya da yediklerinin bir kısmını sindirememiş gibi. Öyle bir histi işte. Sara ile konuşmadan önce olmayan bir histi bu. Orası kesindi. Fakat bunun ne anlama geldiği ya da bir anlamı olup olmadığı konusunda bir hükme varamıyordu Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara ile aralarında geçen konuşmayı, elinden geldiğince zihninde yeniden canlandırdı. Neler konuştukları, Sara’nın sesinin tonu, aradaki boşluklar... Her zamankinden farklı bir durum varmış gibi değildi. Cep telefonunu cebine koyup, masaya dönerek yemeğini bitirmeyi düşündü. Fakat artık iştahı kalmamıştı.</span></p>
				<p class="yildiz">* * *</p>
				<p class="metin" xml:lang="en-US"><span class="char-style-override-7" xml:lang="tr-TR">O gün öğleden sonra ve ertesi gün, Tsukuru şirkete yeni başlayan bir elemanı asistan olarak yanına alıp, yeni asansör yapılması gereken birkaç istasyonu teftişe çıktı. Şirket merkezinde saklanan istasyon çizimleriyle, istasyonların uyumlu olup olmadığını asistanının yardımıyla ölçerek, tek tek teyit etti. Çizimlerle gerçek mekân arasında akıl almayacak sapmalar ve farklılıklar çıktığı olurdu. Böyle durumların meydana gelmesine birkaç farklı etken sebep olabilirdi, ama her halükârda inşaata başlamadan önce ayrıntılarına varana kadar güvenilebilecek çizimlerin mutlaka hazır olması gerekirdi. İnşaata başladıktan sonra büyük sapmalar ya da farklılıklar tespit edilecek olursa, artık telafisi mümkün olmazdı. Tıpkı muharebe birliğinin yanlışlarla dolu bir haritaya güvenerek bir adaya çıkartma yapması gibi bir durum olurdu bu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Bu işlem tamamlandıktan sonra, istasyon şefiyle oturup tadilat sırasında ortaya çıkabilecek sorunları gözden geçirdi. Asansör inşasıyla birlikte istasyonun şekli de değişime uğrar, bu değişiklikler yolcu akışını da etkilerdi. Bu değişikliklerin mevcut yapıya düzgün bir şekilde uydurulması zorunluydu. Elbette öncelik yolcuların güvenliğiydi ama aynı zamanda, istasyon çalışanlarının işlerini yapabilmeleri için gerekli hareket alanının da sağlanması lazımdı. Tüm bu unsurlar dikkate alınarak genel tadilat planının belirlenmesi ve ayrıntılı çizimler haline getirilmesi Tsukuru’nun göreviydi. Zahmetli bir işti ama sonuçta insan hayatı söz konusu olduğu için önemli bir çalışmaydı. Tsukuru bütün işi bıkmadan, usanmadan çalışarak halletti. Sorunlu noktaları belirleyip kontrol edilecekler listesi oluşturmak, o listede yer alan işleri tek tek halletmek onun zaten usta olduğu bir konuydu. Aynı zamanda deneyimsiz genç şirket elemanına da işin esaslarını öğretiyordu. Gencin adı Sakamoto’ydu ve Waseda Üniversitesi’nin mühendislik ve fen fakültesinden yeni mezundu; acayip ketum bir gençti, ince uzun yüzü hiç mi hiç gülmüyordu, ama çabuk öğreniyor ve söylenenlere harfi harfine uyuyordu. Ölçüm işlerinde de becerikliydi. Bu çocuk işe yarar, diye düşündü Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Ekspres tren istasyonunun şefiyle bir saat kadar, tadilat inşaatının ayrıntılarını gözden geçirdiler. Öğle paydosunda hazır yemek sipariş edip, istasyon şefinin odasında birlikte yediler. Sonrasında ise Japon çayı içerek havadan sudan konuştular. İstasyon şefi şişman, babacan, orta yaşlı bir adamdı ve istasyonlarla ilgili çok keyifli anılar anlatıyordu. Tsukuru sahaya inip böyle sohbetleri yerinde yapmayı çok severdi. Konu bir noktada kayıp eşyalar meselesine geldi. Trenlerde ve vagonlarda ne kadar çok eşya unutulduğundan, bu eşyalar arasından inanılması güç, garip şeyler çıktığından bahsetti adam... Yakılmış cenaze kemikleri, peruklar, takma bacaklar, bir roman müsveddesi (biraz okumuş, ama sıkıcı gelmişti), bir kutu içerisinde güzelce sarılmış, kana bulanmış bir tişört, canlı bir tırtıl, sırf kadın cinsel organlarının çekildiği, kırk kadar renkli fotoğraftan oluşan bir albüm, ahşap işi kocaman göz alıcı bir balık...</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bazen unutulan şeyi ne yapacağımızı bilemediğimiz de oluyor” dedi adam. “Tanıdığım istasyon şeflerinden birine, içine ölü bebek konmuş bir Boston çantası kayıp eşya olarak getirilmiş, ama şansıma, benim başıma henüz öyle bir şey gelmedi. Fakat eskiden şefliğini yaptığım bir istasyonda, formaldehite yatırılmış iki parmak bulunmuştu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Çok acayipmiş” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet, elbette acayip. Güzel bir kumaş keseye konmuş, küçük mayonez kavanozu gibi bir kapta iki küçük parmak sıvı içinde yüzüyordu. Dibinden kesilmiş çocuk parmağı gibiydiler. Elbette, hemen polise telefon ettim. Herhangi bir suçla alakası olabilirdi ne de olsa. Polisler hemen geldi, o şeyi alıp götürdüler.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">İstasyon şefi çayından bir yudum içti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bundan bir hafta kadar sonra, parmakları almaya gelen polis tekrar geldi. Parmakları lavaboda bulan istasyon görevlisinden, nerede nasıl bulduğuna dair ayrıntıları bir kez daha iyice dinleyip gitti. Sorgulama sırasında ben de bulundum. O polisin dediklerine bakılırsa, kavanozdaki parmaklar çocuk parmağı değilmiş. Laboratuvar incelemesinde, parmakların bir yetişkine ait oldukları anlaşılmış. Küçük olmalarının nedeni altıncı parmaklar olmalarıymış. Polisin dediklerine bakılırsa, nadiren de olsa altı parmakla doğan insanlar oluyormuş. Çoğunlukla, ebeveynler çocuk hilkat garibesi gibi görünmesin diye daha bebekken kestirirlermiş. Fakat yetişkin olup da hâlâ altı parmağı olanlar da varmış. İşte o parmaklar da, yetişkin olduktan sonra ameliyatla kesilerek formaldehite yatırılmış altıncı parmaklarmış. Tahminlerine göre o parmakların sahibi, 20’lerinin ya da 30’larının ortalarında bir erkekmiş, ama kesilmesinin üzerinden ne kadar zaman geçtiği anlaşılamamış. Ne oldu da bu parmaklar bir istasyon tuvaletinde unutuldu ya da oraya atıldı, hayalimde canlandırmam bile mümkün değil. Fakat galiba, bir suçla alakası yokmuş. Sonuçta parmaklar poliste kaldı. Parmaklarını bir yerlerde unuttuğunu söyleyen birileri de çıkmadı. Hâlâ polisin deposunda öylece duruyorlardır belki de.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İnanılmaz bir öykü” dedi Tsukuru. “Yetişkin olana kadar altı parmakla yaşadığı halde, neden birdenbire kestirmeye karar verdi acaba?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet, tam bir gizem. Sonrasında benim de ilgimi çekti, altı parmaklılarla ilgili birçok araştırma yaptım. Bu, polidaktili diye bilinen bir rahatsızlık ve ünlü insanlar arasında da çok sayıda polidaktili vakası var. Gerçek olup olmadığı belli değil, ama ünlü 16. yüzyıl beyi Hideyoşi Toyotomi’nin iki başparmağı olduğuna dair tanıklıklar var. Onun dışında da birçok örnek var. Ünlü piyanistler, yazarlar, ressamlar, beyzbol oyuncuları... Kurmaca alanında, </span><span class="char-style-override-8" xml:lang="tr-TR">Kuzuların Sessizliği</span><span class="char-style-override-7" xml:lang="tr-TR"> filmindeki Doktor Lecter da altı parmaklıydı. Altı parmaklılık asla anomali değil ve gerçekte bu bozukluğa sebep olan gen baskın olarak geçiyor. Irklara göre farklılıklar var, ama dünya genelinde, yaklaşık beş yüz kişiden biri altı parmakla doğuyormuş. Fakat bunların çoğu, az önce söylediğim gibi, çocuk kendini bilecek yaşa gelmeden ebeveynlerin isteğiyle kesilip alınıyormuş. O yüzden, bizim altı parmaklı biriyle rastlaşma şansımız yok denecek kadar az. Ben de, o unutulmuş parmaklarla karşılaşana kadar, altıncı parmak diye bir şeyin var olduğunu hiç duymamıştım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru söze girdi: “Fakat çok tuhaf. Altıncı parmağa sebep olan gen baskın bir gense, neden daha çok sayıda insan altı parmaklı olmuyor acaba?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">İstasyon şefi başını hafifçe yana eğdi. “Neden olduğunu bilemiyorum. Öyle çetrefil konulardan hiç anlamam ben.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Yanlarında yemek yiyen Sakamoto o anda ilk kez ağzını açtı. Sanki bir mağaranın girişini kapatan ağır bir kayayı güçlükle kımıldatıyormuş gibiydi. “Gerçi sizden yaşça küçüğüm, ukalalık etmek gibi olacak ama müsaadeniz olursa fikrimi söyleyebilir miyim?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Elbette söyleyebilirsin” dedi Tsukuru, şaşırarak. Çünkü Sakamoto başkalarının önünde kendiliğinden fikir beyan edecek tipte bir genç değildi. “İstediğin gibi konuşabilirsin.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“</span><span class="char-style-override-8" xml:lang="tr-TR">Baskın</span><span class="char-style-override-7" xml:lang="tr-TR"> sözcüğünün tınısı insanların çoğunun bu sözcüğü yanlış anlamasına neden olabiliyor; ama bir eğilimin baskın olması, o özelliğin dünyaya sınır tanımaksızın yayılacağı anlamına gelmez” dedi Sakamoto. “Nadir hastalık olarak bilinen sendromlar arasında, genetik açıdan baskın özellikte olanlar hiç de az değildir, ama bu sendromlar yaygın ve genelleşmiş midir derseniz, hayır, öyle değildir. Bunlar çoğu durumda, şansımıza belli bir sayıyla sınırlı kalır, nadir görülen hastalık olmaktan öteye geçmez. Çünkü, baskın gen dediğimiz, eğilimlerin dağılım unsurlarından biridir yalnızca. Bunun dışında en güçlünün hayatta kalması, doğal seleksiyon gibi unsurlar da vardır sözgelimi. Bu nihayetinde benim tahminim yalnızca, ama altı parmak insanoğlu için sayı olarak fazla geliyor olabilir mi acaba? Sonuçta, elde beş parmak olmasının iş yapmak açısından hem gerekli hem de yeterli olduğu kanısındayım. O yüzden, </span><span class="char-style-override-7" xml:lang="tr-TR">bu bozukluğa sebep olan gen baskın olsa bile, gerçek dünyada altı parmaklılar son derece küçük bir azınlıkla sınırlı olmalı. Yani, doğal seleksiyon prensibi baskın genden üstün çıkmış demektir.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Bunları bir solukta söyledikten sonra, Sakamoto yeniden sessizliğe gömüldü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Mantıklı” dedi Tsukuru. “Bu, dünyadaki ölçüm birimlerinin genel olarak on ikilik sayma sisteminden onlu sayma sistemine doğru tek tipleştirilmesi süreciyle de uyum gösteriyor sanırım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Şimdi siz söyleyince düşündüm de, dediğiniz gibi ölçü birimleri de altı parmak yerine beş parmağa uygun hanelere dönüştürülmüştür belki de” dedi Sakamoto.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İyi de, sen nasıl bu konu hakkında bu kadar ayrıntılı bilgiye sahipsin?” diye sordu Tsukuru, Sakamoto’ya.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Üniversitede genetik bilimi dersi aldım. Kişisel olarak o konuya ilgim vardı, onun için” dedi Sakamoto, yanakları kızararak.</span></p>
				<p class="metin" xml:lang="en-US"><span class="char-style-override-7" xml:lang="tr-TR">İstasyon şefi keyifle güldü. “Demiryolu şirketine girsen bile, genetik dersi almış olman işe yarıyor işte. Okumaktan hiçbir zaman zarar gelmez gerçekten.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru istasyon şefine döndü. “Gerçi altı parmaklı olmak, hele de piyanistler için, bulunmaz nimet olmalı.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İşin orası, hiç de öyle değil galiba” dedi istasyon şefi. “Altı parmaklı piyanistlerin dediklerine bakılırsa, fazla parmak aksine engel teşkil ediyormuş. Gerçekten de, şimdi genç Sakamoto’nun dediği gibi, altı parmağı eşit olarak hareket ettirmek, insanoğluna ağır bir yük getiriyordur belki de. Beş parmak ideal olanı mı desem...”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Peki altı parmaklı olmanın hiç artısı oluyor mu acaba?” diye sordu Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">İstasyon şefi yanıtladı. “Araştırdığım kadarıyla, Ortaçağda Avrupa’da altı parmaklı insanlar büyücü ya da cadı yaftası yiyerek yakılırlarmış. Haçlı Seferleri zamanında, bir ülkedeki altı parmaklı insanların tamamının öldürüldüğü de söyleniyor. Doğru mudur değil midir, bilemem. Yine Borneo’da altı parmaklı doğan çocuklar otomatik olarak kâhin oluyormuş. Bunu bir artı olarak görmek zor olabilir gerçi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kâhin mi?” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sonuçta, Borneo’da öyleymiş işte.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">O sırada öğle paydosu bitince, konuşma da sona erdi. Tsukuru öğlen yemeği için istasyon şefine teşekkür ederek, Sakamoto ile birlikte şirket merkezine döndü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Merkeze dönüp de çizimler üzerinde bazı gerekli eklemeleri yaparken, aniden aklına bir şey geliverdi. Haida’nın anlattığı, babasıyla ilgili hikâye... Oita’nın dağlık bölgesindeki kaplıca pansiyonunda uzun süre konaklayan caz piyanistinin, çalmaya başlamadan önce piyanonun üstüne koyduğu kumaş kese... Belki de içindeki, formaldehite yatırılmış, sağ ve sol eline ait altıncı parmaklardı. Adam yetişkin olunca, bir nedenle parmakları ameliyatla aldırmış, kavanoz içerisinde yanında dolaştırıyordu hatta. Sonra da, çalmaya başlamadan önce mutlaka piyanonun üzerine koyuyordu. Koruyucu bir uğur gibi...</span></p>
				<p class="metin" xml:lang="en-US"><span class="char-style-override-7" xml:lang="tr-TR">Elbette bu, Tsukuru’nun varsayımından öteye geçmiyordu. Hiçbir dayanağı da yoktu. Üstelik bu olay, elbette gerçekse, kırk sene önce olmuştu. Fakat ne kadar düşünürse, bunun Haida’nın anlattığı o hikâyedeki yapbozu tamamlayan parça olması o kadar mantıklı geliyordu. Akşam saatlerine kadar, tek elinde kurşunkalemle çizim masasında oturup, bu tespitini düşünüp durdu.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Ertesi gün, Tsukuru Hiroo’da Sara ile buluştu. İkisi sakin bir mahallenin iç taraflarındaki küçük bir restorana girdiler (Sara Tokyo’nun farklı yerlerinde, böyle kıyıda köşede kalmış yerleri biliyordu), yemek esnasında Tsukuru iki eski arkadaşıyla Nagoya’da buluşmasını, neler konuştuklarını anlattı. Elinden geldiğince özetlediği halde bir hayli uzun sürmüştü, ama Sara anlattıklarını can kulağıyla dinledi. Arada sırada Tsukuru’nun konuşmasını keserek sorular da soruyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ak, Tokyo’da senin evinde kaldığı sırada, senin ona bir ilaç içirdiğini ve tecavüz ettiğini mi söylemiş?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Öyle dediler.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O kız diğerlerinin önünde o anı çok gerçekçi bir şekilde anlatmış, öyle mi? Müthiş içine kapanık biri olduğu, cinsel içerikli konulardan hep kaçındığı halde?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Mavi öyle dedi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sonra da senin iki farklı yüzün olduğunu söylemiş ha?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Başkalarına gösterdiğim yüzüme bakınca hayal bile edilemeyecek bir gerçek yüzüm varmış, öyle demiş.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara’nın yüzü, çözülmesi güç bir bilmeceyle uğraşıyormuş gibi bir ifadeye bürünmüştü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Baksana. O konuyla ilgili aklına gelen bir şey yok mu? Sözgelimi, seninle onun arasında özel bir samimiyetin doğduğu bir an gibi...”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını iki yana salladı. “Hayır. Sanırım bir kez bile olmadı. Öyle bir şeyin olmaması için sürekli özen gösterirdim çünkü.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sürekli özen mi gösterirdin?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Onu karşı cins olarak görmemek için çabalardım, demek istedim. O yüzden, onunla baş başa kalmaktan elimden geldiğince kaçındım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara bir süre gözlerini kısıp, başını yana eğerek öylece durdu. “Grubun diğer üyeleri de aynı şekilde titizleniyor muydu sence? Yani erkekler kızları, kızlar erkekleri karşı cins olarak görmemek için?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Diğerlerinin o dönemde ne düşündüklerini, iç dünyalarında neler yaşadıklarını elbette bilemiyorum. Fakat önce de söylediğim gibi, kadın-erkek ilişkisini gruba sokmama konusunda aramızda söze dökülmemiş bir anlaşma vardı sanki. Burası kesindi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İyi de, sen de bunun doğal olmadığını düşünmüyor musun? O yaşlarda kızlı erkekli çok samimi bir dostluk sürdürüp, sık sık bir araya gelince, insanların birbirlerine karşı cinsel ilgi duymaya başlaması doğal bir sonuç olur. Yanılıyor muyum?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bir kız arkadaşımın olmasını, onunla baş başa dışarı çıkmayı istiyordum elbette. Sekse karşı da ilgi duyuyordum. Herkes gibi. Grup dışından bir kız arkadaş edinme seçeneğimiz de vardı. Fakat o dönemde benim için bu beş kişilik grubun anlamı her şeyden daha büyüktü. O gruptan ayrı bir yerde bir şeyler yapmayı neredeyse hiç düşünemiyordum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Orada mükemmel bir uyum bulduğun için mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını sallayarak onayladı. “Onlarla olduğum sıralarda kendimi bir bütünün vazgeçilmez bir parçası gibi hissederdim. Bu başka hiçbir yerde tadamadığım, çok özel türden bir histi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara konuştu: “O yüzden de, cinsel duygularının üzerine kilit vurmak durumundaydın. Beşinizin uyumunu bozmadan koruyabilmek için. O mükemmel düzeneği yıkmamak için.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Şimdi dönüp bakınca düşünüyorum da, gerçekten de doğal olmayan bir şeyler vardı belki de. Fakat o sıralarda bu her şeyden çok daha doğal geliyordu bize. Daha 10’lu yaşlarımızdaydık ve hemen her şeyi ilk kez tecrübe ediyorduk. Bulunduğumuz ortamı nesnel bir bakışla görebilmemiz mümkün değildi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yani, bir anlamda, o düzeneğin mükemmelliği içinde hapsolmuştunuz. Böyle de düşünülemez mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru bir an düşündü. “Bir anlamda öyleydi belki de. Fakat, bile isteye oraya hapsolmuştuk biz. Buna şimdi bile pişman değilim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Çok ilginç” dedi Sara.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Kızıl’ın öldürülmeden altı ay önce Ak ile Hamamatsu’da buluşmuş olması da Sara’nın ilgisini çekmişti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Biraz daha farklı bir durum ama bu bana lisedeki bir sınıf arkadaşımı anımsattı. Güzel, düzgün vücut hatları olan bir kızdı, zengin bir ailenin çocuğuydu. Ailesi uzun süre yurtdışında yaşamış, sonra kesin dönüş yapmışlardı, hem İngilizceyi hem de Fransızcayı güzel konuşuyordu, derslerdeki başarısı açısından da hep birinci sıralardaydı. Herkes el üstünde tutuyordu onu, alt sınıflar ona hayrandı. Okul özel bir kız lisesi olduğundan, bu muhteşem bir şeydi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını salladı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sonra Hıristiyan Seişin Kadın Üniversitesi’ne devam etti, arada da iki yıl öğrenim görmeye Fransa’ya gitti. Japonya’ya dönüşünün üzerinden iki yıl geçtikten sonra, tesadüfen görüşme fırsatımız oldu, ama onu uzun bir aradan sonra gördüğümde, söyleyecek tek kelime bulamadım. Nasıl söylesem, sanki solup gitmiş gibiydi. Güçlü güneş ışıklarına uzunca süre direkt maruz kalmış da tüm vücudunun renkleri hiçbir boşluk kalmayacak şekilde solmuş gibi. Uzaktan bakınca önceki halinden farksızdı. Güzeldi, hoş bir vücudu vardı... Yalnız, öncesinden daha soluktu. İnsanda, televizyon kumandasını kapıp renkleri biraz koyultma isteği uyandırıyordu. Bu benim için çok garip bir deneyim olmuştu. Bir insanın, birkaç yıl içerisinde öylesine soluvermesini görmek...”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara yemeğini bitirmiş, tatlı mönüsünün getirilmesini bekliyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Onunla çok da samimi olduğumuzu söyleyemem, ama ortak arkadaşlarımız olduğundan arada sırada karşılaşırdık. Her karşılaşmamızda daha da soluyordu sanki. Sonra bir aşamadan itibaren artık kimsenin dikkatini çekmeyen, cazibesini yitirmiş, sıradan bir kadın haline gelmişti. Sanki aklı bile biraz körelmiş gibiydi. Sıkıcı şeyler anlatıyor, basmakalıp, bayat fikirler ortaya atıyordu. 27 yaşında evlendi, kocası da üst kurumlardan birinde elit bürokratlar arasındaydı ve gereksiz yere konuşan, can sıkıcı bir adamdı. Fakat kız, hâlâ güzelliğinden, çekiciliğinden, insanların dikkatini çeken özelliklerinden hiçbir şey kaybetmemiş, o eski kraliçe halini koruyormuş gibi davranıyordu. Bunu uzaktan izlemek bile ağır gelmişti.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tatlı mönüsü getirilince, Sara dikkatle mönüyü inceledi. Kararını verince, mönüyü kapatıp, masanın üzerine bıraktı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Arkadaş çevremiz günden güne o kızdan uzaklaştı. Onun o halini görmek insanın içini acıtıyordu zira. Hayır, daha doğru ifade etmek gerekirse, içimizi acıtmasından ziyade, onu görünce bir tür korkuya kapılıyorduk artık. Bu her kadının az ya da çok taşıdığı bir korkudur. Bir kadın olarak en güzel zamanları çoktan geride kaldığı halde, bunun farkına varamama, bunu kabul edememe ve eskisi gibi davranmaya devam edip de, herkesin gizli gizli güleceği, alay edeceği biri olma korkusu. O kızın durumunda işte o eşik başkalarından daha erken gelmişti. Durum bundan ibaret. Bütün doğuştan gelen güzel özellikleri ergenlik çağlarında gür bitkili bir bahar bahçesi gibi çiçeklenmiş, o dönem geçince de büyük bir hızla soluvermişti.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Beyaz saçlı garson gelince Sara limonlu sufle sipariş etti. Yemeklerde tatlı kısmını asla es geçmediği halde, güzel vücut hatlarını korumayı başardığı için Tsukuru ona bir kez daha hayran oldu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ak’la ilgili olarak, Kara sana daha ayrıntılı bilgi verecektir diye düşünüyorum” dedi Sara. “Her ne kadar o beşiniz arasında uyum üzerine kurulu bir komün yapısı oluşmuş olsa bile, sadece kız kıza konuşulabilecek bazı konular hep vardır. Mavi’nin de söylediği gibi. Dahası, kızlar arasında konuşulan kızlar arasında kalır. Biz kadınlar geveze olabiliriz. Fakat bazı sırları çok iyi koruruz. Özellikle erkeklere karşı.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara bakışlarını bir süre, uzakta bir yerde duran garsona çevirdi. Limonlu sufle sipariş ettiğine pişman olmuş gibi bir hali vardı. Başka bir şeyle değiştirmesi daha iyi olurdu belki. Fakat bir an düşündükten sonra, bakışlarını tekrar karşısında oturan Tsukuru’ya yöneltti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Siz üç erkek de gizli şeyler konuşmuyor muydunuz?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Öyle şeyler konuştuğumuzu hiç anımsamıyorum” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Peki neler konuşuyordunuz?” diye sordu Sara.</span></p>
				<p class="metin" xml:lang="en-US"><span class="char-style-override-8" xml:lang="tr-TR">O dönemde neler konuşuyorduk acaba?</span><span class="char-style-override-7" xml:lang="tr-TR"> Tsukuru bir an bu sorunun yanıtını düşündü. Fakat konuşmalarının içeriğini neredeyse hiç anımsamıyordu. Kendilerini resmen kaptırarak, uzun uzun, içlerini açarak konuşurlardı ama ne konuştuklarını bir türlü anımsayamıyordu...</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Anımsayamıyorum” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Çok tuhaf” dedi Sara. Sonra gülümsedi.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">“Önümüzdeki aya elimdeki işi toparlamış olacağım” dedi Tsukuru. “İşler rahatlayınca Finlandiya’ya gitmek niyetindeyim. Üstlerimle de konuştum zaten, izin almam sorun olmayacak.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Tarihler kesinleşirse, seyahat programını ayarlayabilirim sanırım. Uçak bileti, otel rezervasyonu falan.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Teşekkür ederim” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara bardağını alarak, bir yudum su içti. Sonra bardağın ağzında parmağını gezdirdi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Senin lise yılların nasıldı peki?” diye sordu Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ben pek göze çarpmayan bir kızdım. Hentbol takımındaydım. Güzel olmadığım gibi, derslerde de övünebilecek bir başarım yoktu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Alçakgönüllülük etmiyorsun değil mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara gülerek, başını iki yana salladı. “Alçakgönüllülük çok yüce bir erdem olabilir, ama bana uymaz. Tamamen dürüstçe söyleyeyim, ben asla göze çarpmayan bir varlıktım. Sanırım okul denen sisteme pek uyum gösteremedim. Öğretmenlerimden şefkat görmediğim gibi, alt sınıfların bana hayran olması gibi bir durum da yoktu. Erkek arkadaşın kendisi bir yana e’si bile yoktu ve en ağır sorunum inatçı sivilcelerimdi. WHAM grubunun bütün CD’leri bende vardı. Annemin satın aldığı, beyaz pamuklu kumaştan albenisiz iç çamaşırları giyiyordum. Fakat o halimle bile, benim de iyi arkadaşlarım oldu. İki kişi. Sizin o beşliniz gibi sağlam bir komün haline falan gelmemiştik belki ama yine de, içimi dökebileceğim, samimi arkadaşlarımdı. O yüzden, o can sıkıcı ergenlik yaşlarımı sorun yaşamadan atlatmayı başardım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O arkadaşlarınla şimdi de görüşüyor musun?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara başını sallayarak onayladı. “Evet, şimdi de çok iyi arkadaşız. İkisi de evlendiler, çocukları da olduğu için pek sık görüşemiyoruz, ama arada sırada birlikte yemek yiyerek, üç saat boyunca hiç durmadan konuştuğumuz oluyor. Birçok şeyi konuşuyoruz, nasıl söylesem, açık saçık şeyler de anlatıyoruz.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Garson limonlu sufle ile espressoyu masaya getirdi. Sara büyük bir iştahla suflesini yedi. Galiba, limonlu sufle tercih etmekle doğru yapmıştı. Tsukuru, onun o halini, bakışlarını arada sırada espressodan yükselen buhara çevirerek izledi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Senin şu an hiç arkadaşın var mı?” diye sordu Sara.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Şu an için, arkadaş diyebileceğim biri yok sanırım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Yalnızca Nagoya yıllarındaki dört kişi, Tsukuru için gerçek arkadaş diyebileceği kişilerdi. Sonrasında, kısa bir süreyle dahi olsa, Haida ile de onlarla olan arkadaşlığına yakın bir arkadaşlık kurmuştu. Başka kimse yoktu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Arkadaşın olmayınca, yalnızlık hissetmiyor musun?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hissediyor muyum acaba? Bilemiyorum” dedi Tsukuru. “Eğer arkadaşım olsaydı bile, onunla açık saçık şeyler konuşamazdım sanırım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara güldü. “Kadınlar için böyle şeyler biraz gerekiyor. Gerçi, birbirine açık saçık şeyler anlatabilmek arkadaşlığın işlevlerinden sadece biri elbette.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Elbette.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İşin orası neyse de, sufleden bir kaşık almaz mısın? Çok lezzetli.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hayır, sen son lokmasına kadar yiyebilirsin.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara suflenin kalanını çok önemli bir iş yapıyormuş gibi dikkatle bitirip çatalını kenara bırakarak, ağzını peçeteyle özenle sildikten sonra, bir süre düşüncelere daldı. Nihayet, başını kaldırıp, masada karşısında duran Tsukuru’ya dosdoğru baktı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Baksana. Buradan senin evine gidebilir miyiz?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Elbette” dedi Tsukuru. Sonra elini kaldırarak garsondan hesap istedi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Peki hentbol takımı?” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O konuya girmek istemiyorum” dedi Sara.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru’nun evinde sarmaş dolaş olmuş, birbirlerini okşamaya başlamışlardı. Sara ile bir kez daha sevişecek olmak, Sara’nın kendisine bu şansı bir kez daha vermiş olması Tsukuru’yu mutlu etmişti. Önce uzun koltuğun üzerinde birbirlerinin vücutlarını okşayıp, sonra yatağa geçtiler. Sara nane yeşili tek parça elbisesinin altına dantelli, siyah, küçücük bir külot giymişti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bunu da annen mi aldı?” diye sordu Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Aptallaşma” dedi Sara, gülerek. “Kendim aldım. Elbette.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hiçbir yerinde sivilce yok.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Doğal olarak.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara elini uzatıp Tsukuru’nun sertleşmiş penisini usulca tuttu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Fakat çok geçmeden, içine sokmaya çalıştığında artık yeterince sert değildi. Tsukuru böyle bir şeyi ilk kez yaşıyordu. Bu durum onu tedirgin etmiş, aklını karıştırmıştı. Etrafındaki her şey tuhaf bir sessizliğe bürünmüş gibiydi. Derinlerden bir yerlerden yalnızca kalbinin tok atışlarının sesi ulaşıyordu kulaklarına.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bunu kafana takma sakın” dedi Sara, Tsukuru’nun sırtını okşayarak. “Böylece sarıl bana. O da yeter. Aklına gereksiz şeyler getirme.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Anlayamıyorum” dedi Tsukuru. “Son günlerde seninle sevişmekten başka bir şey düşünmedim oysa.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Belki de büyük bir sabırsızlıkla beklediğin için böyle oldu, ne dersin? Beni bu kadar düşünüyor olmandan mutlu olurum gerçi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Daha sonra, yatağın içinde çırılçıplak sarılmış bir halde uzunca bir süre birbirlerini okşamayı sürdürdülerse de, Tsukuru yeterli sertliğe bir daha kavuşamadı. Sonunda, Sara’nın ayrılması gereken saat geldi çattı. İkisi de suskunca kıyafetlerini giydi, Tsukuru istasyona kadar yolcu etti onu. Sonra yürürken, gece olması gerektiği gibi bitmediği için özür diledi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bunun hiçbir önemi yok. Gerçekten. Sen de kafana takma” dedi Sara, nazikçe. Sonra Tsukuru’nun elini tuttu. Küçük, sıcacık bir eldi. </span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru’nun bir şeyler söylemesi gerekiyor, ama doğru sözcükleri bir türlü bulamıyordu. Yalnızca, kendini o ana bırakarak Sara’nın elinin dokunuşunun keyfini çıkardı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Muhtemelen kafan çok karışık olmalı” dedi Sara. “Nagoya’ya giderek, o kadar zaman geçtikten sonra eski arkadaşlarınla görüşüp konuşunca, birçok şey bir anda netlik kazanıverdi, duyguların karman çorman olmuştur. Senin sandığından çok daha fena bir şekilde hem de.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Evet, Tsukuru’nun bir karmaşa yaşadığı doğruydu. Uzun zamandır kapalı duran bir kapı açılmış, şimdiye kadar gözlerini kaçırdığı birçok gerçek, aynı anda gün yüzüne çıkıvermişti. Hem de aklının ucundan bile geçiremeyeceği gerçeklerdi bunlar. Üstelik, henüz zihninde bu gerçekleri doğru düzgün bir sıraya oturtmuş da değildi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara sessizliği bozdu. “Bir şeyler içini kemirmeye devam ediyor hâlâ ve bu yüzden, doğal akışa engel oluyor. Az çok hissedebiliyorum bunu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru bir an onun söylediklerini kafasında tarttı. “Yani zihnimde taşıdığım kuşkular, Nagoya’ya yaptığım yolculukla uçup gitmiş değil. Söylemek istediğin bu mu?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet, öyle. Bana öyle geliyor. Gerçi nihayetinde bu benim hislerimden öteye giden bir şey değil” dedi Sara. Sonra ciddi bir yüz ifadesi takındı, kısa bir an düşündükten sonra bir şey eklemeye karar vermiş gibi konuştu: “Artık bazı gerçeklerin açığa çıkmış olması sayesinde, eksik parçalar daha büyük bir anlam taşımaya başlamış olabilir.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru derin derin iç geçirdi. “Ben aslında hiç açmamam gereken bir kapağı mı açtım yoksa?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Belki geçici bir süre için öyle denebilir” dedi Sara. “Bir süreliğine o sarsıntının geri tepmesi söz konusu olabilir. Fakat en azından sorunu çözmek için bir adım atmış bulunuyorsun. Bu her şeyden önemli. Bu şekilde devam edersen, boşlukları dolduracak eksik parçaları mutlaka bulacağına inanıyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Fakat bu çok uzun bir zaman alabilir.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara, Tsukuru’nun elini kuvvetlice sıktı. Ondan hiç beklenmeyecek ölçüde güçlüydü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bak. Acele etmeni gerektirecek hiçbir şey yok. Zamana yay, ağır ağır git. Benim asıl öğrenmek istediğim benimle uzun soluklu bir ilişki sürdürmeye niyetinin olup olmadığı.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Elbette var. Seninle uzun bir birlikteliğimiz olsun istiyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Gerçekten mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yalan değil” dedi Tsukuru, kararlı bir ses tonuyla.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Öyleyse mesele yok. Zamanımız çok ve ben bekleyebilirim. Şu an, benim de halletmem gereken bazı meseleler var.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Şu an halletmen gereken meseleler derken?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sara bu soruya yanıt vermeden gizemli bir gülümseme takındı. Sonra konuştu:</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Mümkünse en yakın zamanda Finlandiya’ya gidip, Kara ile görüş ve dürüstçe içini açarak konuş onunla. O mutlaka sana önemli şeyler söyleyecektir. Hem de çok önemli şeyler. İçimden bir ses öyle diyor.”</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">İstasyondan eve tek başına yürüyerek döndüğü süre boyunca Tsukuru bir türlü kafasından silip atamadığı düşüncelerin esiri olmuş haldeydi. Zamanın akışı bir yerlerde sanki iki kola ayrılıvermiş gibi tuhaf bir hisse kapılmıştı. Ak’ı, Haida’yı, Sara’yı geçirdi aklından. Geçmiş ve şimdi, anılar ve duygular birbirine paralel olarak, aynı süratte akıp gidiyordu.</span></p>
				<p class="metin" xml:lang="en-US"><span class="char-style-override-8" xml:lang="tr-TR">İçimde yamuk yumuk, şekilsiz bir şeyler gizleniyor belki de,</span><span class="char-style-override-7" xml:lang="tr-TR"> diye düşündü Tsukuru. </span><span class="char-style-override-8" xml:lang="tr-TR">Ak’ın söylediği gibi, dışarıdan bakınca hayal bile edilemeyecek bir içyüzüm olabilir. Tıpkı ayın hep karanlıkta kalan arka yüzü gibi. Farkında bile olmadan başka bir yerde, başka bir zaman boyutunda gerçekten Ak’a tecavüz etmiş, onun yüreğinde onulmaz bir yara açmış olabilirim. Alçakça ve kaba güç kullanarak. Sonra o arkadaki yüz, bir gün gelip de ön yüzümün yerine geçip, onu tamamen yutabilir.</span><span class="char-style-override-7" xml:lang="tr-TR"> Kırmızı ışıkta yaya geçidine atlayacak gibi olunca, acı bir fren sesiyle duran taksinin şoförünün ağız dolusu küfrüne maruz kaldı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Eve dönünce pijamasını giyip yatağa girdiğinde, saat on ikiye yaklaşmıştı. Derken, o kadar zaman sonra, sanki penisini birden bir şey yapması gerektiğini hatırlamış gibi sertleşiverdi. Taş gibi, hiçbir şüpheye yer bırakmayacak şekilde, mükemmel bir sertleşmeydi. Böyle sertleştiğine kendi bile inanamıyordu. İronik bir durumdu. Karanlıkta yavaşça ve derince iç geçirdi. Sonra yataktan çıkarak, odanın ışığını açıp, raftan aldığı Cutty Sark’ı küçük bir bardağa boca etti. Bir kitap alıp okumaya başladı. Saat biri geçerken aniden yağmur bastırdı. Arada sırada rüzgâr sertleşiyor, fırtınaya çevirir gibi oluyor, yağmur damlaları pencerenin camına eğri eğri vuruyordu.</span></p>
				<p class="metin" xml:lang="en-US"><span class="char-style-override-8" xml:lang="tr-TR">Bu odada, bu yatakta Ak’a tecavüz etmişim, </span><span class="char-style-override-7" xml:lang="tr-TR">diye aklından geçirdi Tsukuru bir an. </span><span class="char-style-override-8" xml:lang="tr-TR">İçkisine ilaç karıştırmış, vücudunun uyuşmasını sağlamış, giysilerini çıkartmış, zorla sahip olmuşum ona. Bakireymiş. Feci canı acımış, kanamış. İşte o andan sonra, bir sınır çizgisi çekilmiş gibi birçok şey değişiverdi. Tam on altı yıl önce.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Cama vuran yağmur damlalarının sesini dinleyerek bunları düşünürken birden, içinde bulunduğu oda sanki bambaşka bir yere dönüşmüş gibi bir hisse kapıldı. Sanki odanın kendisi bir iradeye sahipmiş gibi. Gitgide neyin gerçek olup neyin olmadığına karar veremez hale geldi. Bir gerçeklikte, Tsukuru Ak’a dokunmuş bile değildi. Fakat öteki gerçeklikte, alçakça tecavüz etmişti ona. Kendisi o anda hangi gerçeklikte bulunuyordu, bunu düşündükçe artık iyiden iyiye ayırt edemez hale geldi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sonunda uykuya dalmayı başardığında saat iki buçuktu.</span></p>
			</div>
		</div>
	</body>
</html>