<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4-10.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:7f730855-abfd-44b4-b05b-8c888e89fc4d"/>
	</head>
	<body>
		<div id="x4-10.html" xml:lang="tr-TR">
			<div class="Basic-Text-Frame-2">
				<p class="anabaslik" id="toc_marker-11" xml:lang="en-GB"><span class="char-style-override-6">11</span></p>
				<p class="metin" xml:lang="en-US"><span class="char-style-override-7" xml:lang="tr-TR"><a id="Anchor-3"/>Ertesi gün, pazartesi öğleden önce on buçukta Tsukuru Kızıl’ın ofisini ziyaret etti. Ofis, Lexus galerisine beş kilometre mesafedeydi. Cam kaplı modern bir ofis binasının sekizinci katının yarısını kaplıyordu. Katın diğer yarısı ise ünlü bir Alman ilaç firmasına aitti. Tsukuru, önceki gün üzerinde olan aynı koyu renk takım elbiseyi giymiş, Sara’nın hediye ettiği mavi kravatı takmıştı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Girişi, üzerinde </span><span class="char-style-override-8" xml:lang="tr-TR">BEYOND </span><span class="char-style-override-7" xml:lang="tr-TR">yazan kocaman, şık tasarımlı bir logo süslüyordu. Ofis aydınlık, ferah ve temizdi. Danışmanın arkasındaki duvara ana renklerin bolca kullanıldığı büyük bir soyut resim asılıydı. Ne anlatmak istediği belirsizdi ama yine de çok kafa karıştırıcı bir resim sayılmazdı. Onun dışında süs eşyası sayılabilecek tek bir şey bile yoktu. Ne çiçek vardı, ne vazo. Sadece danışma kısmına bakarak içeride ne tür bir işle uğraşıldığını tahmin etmek mümkün değildi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Danışma masasında onu karşılayan, yapılı saçlarının uçları güzelce kıvrılmış, 20’li yaşlarının başında gibi duran bir kadındı. Varsıl, rahat bir ailede, üzerine titrenerek büyütülmüş bir kadına benziyordu. Kadın, Tsukuru’nun kartvizitini alınca, yüzünün tamamına yayılan bir gülümseme takınıp, irice bir köpeğin yumuşak burun ucuna usulca dokunuyormuş gibi el hareketleriyle dahili bir numara tuşladı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kısa bir süre sonra iç taraftaki kapı açıldı ve sağlam yapılı bir kadın göründü. Muhtemelen 40’lı yaşlarının ortalarındaydı; omuzlarını geniş gösteren siyah bir döpiyes ve kalın topuklu siyah ayakkabılar giymişti. Yüz hatları tuhaf bir şekilde kusursuzdu. Saçları kısa kesilmişti, sağlam bir çene yapısı vardı ve her haliyle yetenekli bir kadın gibi duruyordu. Hani bazı orta yaşlı kadınlar vardır, insan onlara bakınca, ellerinden her iş gelir herhalde diye düşünür, işte o tür kadınlara benziyordu. Aktris olsa, emekli başhemşire ya da lüks genelev patroniçesi rolleri için biçilmiş kaftandı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kadın, Tsukuru’nun uzattığı kartvizite bakıp, pek anlam veremiyormuş gibi bir yüz ifadesi takındı. Tokyo’daki bir demiryolu şirketinin tesis bölümü inşaat masası başkan vekilinin Nagoya’daki “yaratıcı gelişim seminerleri” veren bir şirketin CEO’su ile ne işi olabilirdi acaba? Hem de randevusuz geldiği düşünülürse. Fakat kadın, ziyaret amacıyla ilgili tek soru sormadı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kusura bakmayın ama biraz burada beklemenizi rica edebilir miyim?” dedi, gülümsedi mi dudakları mı kıvrıldı anlamak imkânsızdı. Sonra Tsukuru’yu bir sandalyeye buyur ederek, yine aynı kapının ardında kayboldu. Krom ve beyaz deriden yapılmış, İskandinav tasarımı, sade bir sandalyeydi. Güzel, temiz, göze batmayan ama bir sıcaklık duygusu da vermeyen bir sandalye. Kuzey ülkelerinde yağmurun aralıksız, ince ince yağdığı, gün ışığının kaybolmadığı beyaz geceler gibi. Tsukuru sandalyeye oturup bekledi. O süre boyunca, danışma masasındaki genç kadın dizüstü bilgisayarında birtakım işlerle meşgul oldu. Arada sırada cesaretlendirmeye çalışırmış gibi, Tsukuru’ya gülümsüyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tıpkı Lexus’un danışmasındaki kadın gibi, Nagoya’da sık karşılaşılan tipte bir kadındı. Düzgün yüz hatları, özenli kıyafetler, sempatik bir tavır ve saçlar hep hoş bir şekilde dalgalı. Bu tür kadınlar nedense hep pahalı özel kız üniversitelerinde Fransız edebiyatı öğrenimi görür, mezun olunca da yerel şirketlerde işe girerek danışma görevlisi ya da sekreter olurlardı. Birkaç yıl çalışır, senede bir kız arkadaşlarıyla alışveriş yapmak için Paris’e giderlerdi. Nihayetinde de gelecek vaat eden bir erkek çalışanın dikkatini çekerek ya da birisiyle görücü usulü tanışarak evlenirler, mutlu son diye nitelendirilebilecek şekilde şirketten ayrılırlardı. Sonrasındaysa çocuklarını ünlü özel okullara sokabilmek yaşam amaçları haline gelirdi. Tsukuru sandalyede oturduğu süre boyunca bu tür kadınların yaşamı üzerine düşündü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Orta yaşlı kadın beş dakika kadar sonra gelerek, Tsukuru’yu Kızıl’ın odasına buyur etti. Kadının yüzündeki gülümseme biraz öncekine göre bir parça daha belirgin ve samimi gibiydi şimdi. Bu gülümsemeye, patronunun randevusuz kabul ettiği misafire karşı bir saygı ve yakınlık duygusu da eklenmişti. Herhalde bu durumla pek sık karşılaşılmıyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru’nun önüne düşerek koridorda ilerleyen kadın geniş adımlarla yürüyordu; ayak sesleri, işine bağlı, sabahın erken saatlerinde çalışmaya başlayan demirci ustalarının çıkarttıkları sesler gibi tok toktu. Koridorda kalın buzlu camlı birkaç kapı sıralanmıştı, ama iç taraflarından konuşmalar ya da başka bir ses duyulmuyordu. Burası, Tsukuru’nun, telefonların durmaksızın çalarak ortalığı inlettiği, kapıların sık sık açılıp kapandığı, sürekli birilerinin yüksek sesle bağırdığı işyeriyle taban tabana zıttı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl’ın odası şirketinin tamamı göz önüne alındığında şaşırtıcı ölçüde ufak kalıyordu. Orada da yine İskandinav tasarımı bir çalışma masası, küçük boyutlarda bir oturma takımı ve ahşap bir konsol vardı. Masada, küçük bir heykelcik havası verilmiş paslanmaz çelik çalışma lambası ve Mac marka dizüstü bilgisayar duruyordu. Konsolun üzerine B&amp;O müzik seti konulmuştu, duvarda da yine ana renklerin yoğunca kullanıldığı büyükçe bir resim asılıydı. Bu da danışmadakiyle aynı ressamın eseri olmalıydı. Pencereler genişti ve anacaddeye bakıyordu, ama dışarıdan hiç gürültü gelmiyordu. Yaz başı güneşinin ışıkları zemine serili desensiz halının üzerine vurmuştu. Güzel, yumuşak ışıklardı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Oda sade ve tekdüzeydi. Gereksiz tek bir şey bile yoktu. Mobilya ve eşyaların her biri belli ki pahalı şeylerdi, ama </span><span class="char-style-override-7" xml:lang="en-GB">Lexus</span><span class="char-style-override-7" xml:lang="tr-TR"> galerisindeki gibi pahalı olduklarını bangır bangır ilan eden nesneler değildi, her şey sade ve göze batmayacak şekilde yerleştirilmişti. Göze batmadan masraftan kaçınmamak; belki de bu odanın konsepti için en doğru nitelendirme bu olurdu.</span></p>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, masasından kalkarak Tsukuru’yu ayakta karşıladı. 20’li yaşlarındaki haline göre büyük değişim geçirmişti. Boyu eskiden olduğu gibi en çok 1,60’tı ama saçları göze çarpacak ölçüde seyrelmişti. Saçları zaten ince telliydi, ama daha da incelmiş, alnı açılmış, kafasının şekli net olarak ortaya çıkmıştı. Üstüne üstlük, saçlarının eksikliğini kapatmak istermiş gibi favorilerinden başlayıp çenesini de örtecek şekilde sakal bırakmıştı. Sakalları seyrek saçlarıyla karşılaştırıldığında gür ve siyahtı; bu tezat da fazlasıyla göze çarpıyordu. Metal çerçeveli, ince uzun gözlüğü, uzun, oval yüzüne yakışmıştı. Vücudu eskiden olduğu gibi inceydi, fazladan bir gram et yokmuş gibi duruyordu. İnce çizgili gömlek giymiş, kahverengi örgü kravat takmış, gömleğinin kollarını dirseğine kadar kıvırmıştı, üzerinde krem rengi kanvas pantolon vardı. Yumuşak deriden topuğu yüksek bir ayakkabı giymişti, çorapları yoktu. Spor giyimi özgür yaşam tarzını sergiler gibiydi. </span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sabah sabah damdan düşer gibi geliverdim, kusura bakma” diyerek özür diledi Tsukuru önce. “Böyle yapmazsam, belki benimle görüşmezsin diye düşündüm.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Nereden çıkartıyorsun?” dedi Kızıl ve elini uzatıp Tsukuru ile tokalaştı. Mavi’ninkinden farklı olarak, küçük ve yumuşak bir eldi. Sıkma şekli de nazikti. Fakat içten gelerek el sıktığı belliydi. Âdet yerini bulsun diye tokalaşmış gibi değildi. “Sen görüşmek istedikten sonra reddetmek için hiçbir neden yok. Her zaman seve seve görüşürüm.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İşlerin yoğun değil mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yoğun olmasına yoğun. Fakat burası benim kendi şirketim neticede ve üzerimde kimse yok. Nasıl davranacağıma kendim karar veririm. İstersem programımda esnek davranabilirim. Elbette günün sonunda programı tamamlamak lazım. Eh, Tanrı olmadığımıza göre zamana hükmedemeyiz ama kısmen de olsa ayarlamalar yapabilmek mümkün.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Mümkünse biraz kişisel bir konuyu görüşmek istiyorum” dedi Tsukuru. “Eğer şimdi meşgulsen, senin programına uygun bir zamanda yeniden gelebilirim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Zaman konusunda endişelenmene gerek yok. Ne güzel, kalkıp gelmişsin işte. Şimdi konuşalım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru iki kişilik deri koltuğa, Kızıl ise karşısındaki sandalyeye oturdu. İkisinin arasında ufak, oval bir sehpa, üzerinde de ağır olduğu belli bir kül tablası vardı. Kızıl, Tsukuru’nun kartvizitini bir kez daha eline alıp, gözlerini kısarak dikkatlice baktı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Demek öyle. Tsukuru Tazaki arzuladığı gibi istasyon inşa ediyor yani?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Öyle demek isterdim, ama maalesef yeni istasyon inşa etme şansımız pek olmuyor” dedi Tsukuru. “Şehir içi bölgelerde yeni hat kurmak kolay değil ne de olsa. Yaptığımız iş çoğunlukla halihazırda var olan istasyonlarda onarım ve tadilat. Engelliler için düzenlemeler, tuvaletlerin çok işlevli hale getirilmesi, güvenlik çitlerinin yerleştirilmesi, istasyon binası içerisindeki mağaza yeri sayısının artırılması, diğer şirketlere ait hatlarla bağlantılarda giriş çıkışların ayarlanması... İstasyonların toplumsal işlevi değişim geçiriyor, bu yüzden yapılacak çok iş var.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yine de, istasyonlarla ilgili bir iş yapıyorsun nihayetinde.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Orası doğru.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evli misin?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hâlâ bekârım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl bacak bacak üstüne atarak kanvas pantolonunun paçasına yapışan ip parçasını eliyle silkeledi. “Ben bir kez evlendim. 27 yaşındayken. Fakat bir buçuk yıl sonra boşandım. O zamandan beri yalnızım. Bekârlık daha iyi ve rahat. Boşa zaman harcaman gerekmiyor. Sen de benimle aynı fikirde misin?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hayır, benim durumum farklı. Ben bir gün evlenebileceğimi düşünüyorum. Zaman bana neredeyse fazla bile geliyor. Sadece onunla evlenme isteği duyacağım kişiyi bulamadım henüz.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru, Sara’yı anımsadı. Onunla belki de evlenme isteğini duyabilirdi. Fakat Sara’yı henüz yeterince tanımıyordu. Elbette, Sara da Tsukuru’yu yeterince tanımıyordu. Karşılıklı olarak biraz daha zamana ihtiyaçları vardı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Görünen o ki işlerin yolunda gidiyor” dedi Tsukuru. Sonra şirin ofiste göz gezdirdi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">10’lu yaşlardayken Kızıl ve Tsukuru senlibenli konuşurlardı. Fakat on altı yıl aradan sonra karşılaşınca, böyle senlibenli konuşmanın kulağa biraz garip geldiğini fark etti. Mavi de, Kızıl da hiçbir şey değişmemiş gibi senlibenli konuşuyorlardı, ama Tsukuru bunu kolayca beceremiyordu. Böyle içli dışlı konuşmak artık Tsukuru’nun doğal olarak yapabildiği bir şey değildi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet, şimdilik işler yolunda” dedi Kızıl. Sonra hafifçe genzini temizledi. “Bizim şirketin ne tür işler yaptığını biliyor musun?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ana hatlarıyla biliyorum. Eğer internette yazılanlar aynen doğruysa elbette.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl güldü. “Yalanımız yok. Aynen doğru. Fakat elbette en önemli kısmı yazılı değil. O da burada saklı.” Kızıl kendi şakağına parmak ucuyla birkaç kez dokundu. “Şef aşçılar gibi. Can alıcı kısım tarifte yazılı değil.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Şirketlere yönelik olarak, insan eğitip yetiştiriyorsunuz. Şirketin başlıca faaliyet alanı bu diye anlıyorum ben ama...”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Aynen öyle. Biz işe yeni başlayan çalışanlara başlangıç eğitimi veriyor, belli bir süre çalışmış olanları ise meslek içi eğitime alıyoruz. İşletmelere böylesi bir hizmet sunuyoruz. Müşterilerin talebine uygun olarak, sipariş üzerine programlar hazırlayıp, etkin ve profesyonel bir şekilde uyguluyoruz. İşletmeler de bu sayede zaman kazanmış, zahmete girmekten kurtulmuş oluyor.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Çalışan eğitimini dış kaynak kullanma yoluyla sağlamak” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet, öyle. Her şey benim aklıma gelen parlak bir fikirle başladı. Çizgi romanlarda sık sık görürsün hani. Başın üzerinde parlak bir ampul yanıverir ya, öyle işte. İşin kuruluş aşamasında, bir tefeci şirket patronunun gözüne girmiştim, sermayeyi o verdi. Şansıma böyle bir fırsat söz konusu oldu da, gerçekleştirmeyi başardım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İyi de, o fikir nereden çıktı?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl güldü. “O kadar ahım şahım bir öyküsü yok. Üniversiteden mezun olunca büyük bir bankada çalıştım, ama iş çok can sıkıcıydı. Üstlerim hep elinden iş gelmeyen insanlardı. Gözlerinin önünde olan şeyler dışında bir şeyi düşünmez, bir tek kendilerini sağlama almaya bakar, ileriyi görmek istemezlerdi. Japonya’nın zirvesindeki bir banka böyleyse, bu ülkenin geleceği karanlık görünüyor diye düşündüm. Üç yıl boyunca sabrederek çalışmayı sürdürdüm, ama durum asla daha iyiye gitmedi. Aksine her geçen gün kötüleşiyordu desem yeri var. Bunun üzerine bir tefeci şirkete transfer oldum. O şirketin patronu beni çok sevmişti, oraya geçmemi de bizzat kendisi istedi. O şirkette birçok işi bankada olduğundan daha özgürce yapabilmek mümkündü, işin kendisi de eğlenceliydi. Fakat orada da, diğer yöneticilerle fikir ayrılığına düştüm, patrondan özür dileyip, iki yıldan biraz fazla bir süre sonunda bıraktım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl cebinden kırmızı Marlboro paketini çıkarttı. “İçmemin bir sakıncası olur mu?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Elbette yok” dedi Tsukuru. Kızıl, sigarayı dudaklarının arasına kıstırıp, çakmakla yaktı. Gözlerini kısarak dumanı yavaşça içine çekip, saldı. </span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bırakmam gerektiğini biliyorum. Fakat olmuyor. Sigarayı bırakınca iş yapamaz hale geliyorum. Hiç sigarayı bırakmaya çalıştığın oldu mu?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru doğduğundan beri tek bir sigara bile içmemişti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, konuşmasını sürdürdü: “Nedendir bilmem, ben başkalarının altında çalışmaya pek uygun değilim herhalde. İlk bakışta öyle durmuyorum ve ben kendim de, üniversiteyi bitirip işe girene kadar öyle bir karakterim olduğunun farkında değildim. Fakat gerçekten öyle. İpe sapa gelmez tiplerden, akla mantığa sığmayan emirler alınca tepem atıveriyor. Öyle ki beynimden gerçek bir patlama sesi geliyor adeta. Böyle birinin maaşlı çalışması mümkün olamaz. O noktada ben de kararımı verdim işte. Kendi işimi kurmaktan başka bir yol kalmıyordu zira.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, konuşmasına şöyle bir ara verip, artık çok uzaklarda kalmış anı kırıntılarını topluyormuş gibi, elinden yükselen morumsu dumanı izledi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Şirkette çalışarak öğrendiğim şeylerden biri, yaşadığımız dünyadaki çoğu insanın başkalarından emir alma ve o emirlere uyma konusunda pek direnç göstermediği oldu. Aksine, insanlar emir almaktan hoşlanıyor sanki. Elbette şikâyet ettikleri de oluyor, ama içten gelerek değil. Yalnızca alışkanlık haline getirdikleri için homurdanıyorlar işte. Meseleleri kafanı kullanarak düşün, sorumluluk alarak hüküm ver, dendiğinde kafaları karışıveriyor. Benim de aklıma bunu bir işkolu haline getirmek fikri geldi. Mesele basit. Anlıyor musun?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru suskun kaldı. Kızıl’ın aslında ondan bir yanıt beklediği yoktu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sonra sevmediğim şeyleri, yapmak istemediğim şeyleri, bana yapılmasını istemediğim şeyleri aklıma getirebildiğim kadarıyla listeledim. O listeyi temel alarak, böyle yapılırsa yukarıdan gelen emirlere uygun olarak sistematik bir şekilde hareket eden insan kaynağı yetiştirilebilir, diye bir program tasarladım. Tasarlamak dediysem de, kısmen sağdan soldan aşırdım. Şirkete ilk girdiğimde katıldığım meslek içi eğitim çok işime yaradı. Renk olsun diye de tarikat ve kişisel gelişim seminerleri havası kattım. Amerika’da başarılı olan, aynı türden girişimlerin iş içeriklerini araştırdım. Birçok psikoloji kitabı okudum. Nazi gönüllülerinin, Amerikan bahriye erlerinin ilk eğitimlerine ilişkin elkitapları da birçok noktada işe yaradı. İşi bıraktıktan sonra altı ay boyunca kelimesi kelimesine bu programı yazmak için çalışmaya gömüldüm. Ne de olsa, eskiden beri bir noktaya odaklanarak çalışmakta ustayımdır.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Üstelik kafan da çalışır.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl sırıttı. “Sağ ol. Eh, tutup da bunu benim söylemem pek doğru olmaz.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Sigarasından bir nefes daha çekip, külünü kül tablasına silkti. Sonra başını kaldırıp Tsukuru’ya baktı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Dini tarikatlar ve kişisel gelişim seminerlerinin başlıca amacı para toplamaktır. Bunun için de kabaca bir tür beyin yıkama yöntemi uygularlar. Biz öyle şeyler yapmayız. Öyle saçma sapan işler yaparsak, birinci sınıf işletmelerin bizimle çalışmasını sağlayamayız. İnsanları zorla yola sokmaya çalışmak da bir yöntem olarak işe yaramaz. Kısa süreliğine göz alıcı bir başarı sağlasa da uzun ömürlü olmaz. Disipline sokmak önemli, ama programın kendisi sonuna kadar bilimsel, pratik ve rafine olmak zorunda. Toplumsal kabullerin sınırları içinde kalmak zorunda. Ayrıca, etkisinin de bir nebze sürdürülebilir olması gerekir. Bizim hedefimiz asla zombiler yaratmak değil. Şirketin istekleri doğrultusunda çalışırken, ‘Ben bağımsız bir şekilde düşünebiliyorum’ diyen işgücünü yetiştirmek.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Toplumsal gerçekleri bir hayli küçümseyen bir dünya görüşü” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Öyle de denebilir belki.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Fakat staj gören insanlar, öyle kolayca disiplin altına girmiyorlardır.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Elbette. Bizim programımızı asla kabullenemeyen insanların sayısı hiç de az değil. O tür insanları ikiye ayırıyoruz. Birincisi toplum karşıtı insanlar. İngilizcesiyle </span><span class="char-style-override-8" xml:lang="tr-TR">outcast.</span><span class="char-style-override-7" xml:lang="tr-TR"> Bu tipler bütün yapıları, konu ne olursa olsun en baştan kabul etmezler. Bir başka deyişle, topluluk kurallarına uymaya evet demezler. Böyle tiplerle uğraşmak yalnızca zaman kaybıdır. Bırakıp gitmelerini istemekten başka çaremiz kalmaz. Bir diğer kısım ise, gerçekten kafalarını kullanarak düşünebilen insanlardır. Bunları kendi hallerine bırakmak gerekir. Bunlarla oyun oynamak tehlikeli olur. Ne tür sistem söz konusu olursa olsun böylesi ‘seçilmiş insanlar’ gereklidir. İşler yolunda giderse zamanla yönetici konumuna da gelirler. Fakat bu iki grup arasında, yukarıdan emir alınca o doğrultuda hareket eden bir kesim vardır ki bu kesim çalışan nüfusunun çoğunluğunu oluşturur. Benim kaba hesabıma göre toplam çalışan sayısının yüzde 85’i civarında olsa gerek. Kısacası, işte benim işim bu yüzde 85’le.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Üstelik işin de umduğun şekilde ilerliyor.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, başını sallayarak onayladı. “Evet, şu an için hesapladığım gibi gidiyor. Başladığımda iki üç kişinin çalıştığı küçük bir şirketti, ama şimdi gördüğün gibi bir ofise sahip olduk. Adımız da çok geniş çevrelerde bilinir oldu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Kendi yapmak istemediğin, sana yapılmasını istemediğin şeylerden yola çıkarak bunu bir iş haline getirdin. En başta yola çıkış noktan buydu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, başıyla onayladı. “Evet, öyle. Yapmak istemediğimiz ya da bize yapılmasını istemediğimiz şeyleri belirlemek zor değil ne de olsa. Tıpkı yapmak istediklerimizi belirlemek gibi. Bir şeye karşı negatif ya da pozitif hissetmek arasındaki fark gibi yalnızca. Basite indirgersek bu bir yön farkından öteye geçmez.”</span></p>
				<p class="metin" xml:lang="en-US"><span class="char-style-override-8" xml:lang="tr-TR">Onun yaptığı işten pek de hazzetmiyorum. </span><span class="char-style-override-7" xml:lang="tr-TR">Mavi’nin kullandığı ifade Tsukuru’nun aklından geçiverdi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Fakat bu yaptığın işte kişisel olarak toplumdan bir intikam alma isteği gibi bir amaç da saklı olabilir mi acaba? Toplum karşıtı eğilimler sahibi bir elit olarak” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Haklısın, belki bu da söz konusu olabilir” dedi Kızıl. Sonra keyifle gülerek parmağını şıklattı. “Güzel pas. Avantajı yakaladın Tsukuru Tazaki.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sen bu programın lideri gibi mi çalışıyorsun? İnsanların önüne çıkıp konuşuyor musun yani?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet. Başlarda o işlerin tamamını kendim yapıyordum. Ne de olsa kendimden başka bel bağlayacağım kimse yoktu. Baksana Tsukuru. Beni o şekilde çalışırken hayal edebiliyor musun?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Çok zor” dedi Tsukuru, dürüstçe.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, güldü. “Fakat nedendir bilmem, o işte çok iyiyim. Bunu benim söylemem garip belki, ama insanları bayağı bir etki altına alabiliyorum. Elbette rol kesmekten ibaret ama o ölçüde hedefi tutturup, ikna edici olabiliyor. Fakat artık yapmıyorum. Guru tiplemesi bana uygun değil. Nihayetinde bir işletmeciyim ben. Yapmak zorunda olduğum birçok iş var. Şimdilerde işleri kendi yetiştirdiğim eğitmenlere bıraktım. Son zamanlarda, daha çok konferans tarzı işlerim arttı. İşletmelerin toplantılarına davet ediliyorum, üniversitelerin iş bulma seminerlerinde konuşuyorum. Bir yayınevinin talebi üzerine kitap da yazdım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, burada konuşmasına ara verip, sigarasını kül tablasında ezerek söndürdü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bu tür işlerde, yapılması gerekenler listesi netleşince, gerisi pek zor olmuyor. Lüks broşürler hazırlayıp göz alıcı cümlelerle kendini tanıtır, birinci sınıf semtlerden birinde ofis açarsın, olur biter. Ofise ince bir beğeniyi yansıtan mobilyalar yerleştirir, yüksek maaş ödeyerek, göze hoş görünen becerikli çalışanları işe alırsın. İmaj önemlidir. Onun için, yatırımdan çekinmeyeceksin. Bir de yaptığın şeyin kulaktan kulağa yayılması önemli rol oynar. İnsanlar bir kere iyi bir izlenim edindi mi kendini artık o rüzgâra bırakman yeter. Fakat uzunca bir süre daha fazla büyümek gibi bir niyetim yok. İşi Nagoya ve çevresindeki işletmelerle sınırlı tutuyorum. Gözümle görebileceğim sınırlar içerisinde olmayınca, iş kalitesinin sorumluluğunu almam mümkün olmaz.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl bir şeyler bulmaya çalışıyormuş gibi Tsukuru’nun gözlerine baktı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Baksana. Benim yaptığım işle pek ilgilendiğin yok. Yanılıyor muyum?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yalnızca tuhafıma gidiyor. İnsan senin 10’lu yaşlardaki haline bakınca bu tür bir işe girişeceğini hayal bile edemezdi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ben kendim de hayal edemezdim” diyen Kızıl, tekrar güldü. “Üniversitede kalır, bari hoca filan olurum, diye düşünüyordum. Fakat üniversiteye girince akademik çalışmaya hiç de uygun olmadığımı anladım. Can sıkıntısının zirve yaptığı bir dünya. Öyle bir yerde ömrümü tüketmek istemedim. Fakat üniversiteden mezun olup da bir işletmeye girdiğimde, şirkette çalışmaya da uygun olmadığımı anladım. İşte böyle peş peşe deneme yanılma şeklinde devam etti. Fakat şimdi senin de gördüğün gibi, bir şekilde ayakta durabileceğim bir yer buldum ve hayatta kalmayı başardım. Peki, senin cephende durumlar nasıl? Şu an çalıştığın şirketten memnun musun?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bayıldığımı söyleyemem. Fakat özellikle belirtebileceğim bir memnuniyetsizliğim de yok” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İstasyonlarla ilgili bir iş yapabildiğin için mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet, öyle. Senin ifadeni ödünç alacak olursam, bir şekilde pozitif hissetmeyi başarıyorum işte.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“İşinle ilgili karamsarlığa kapıldığın olmadı mı hiç?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Her günüm, gözle görülüp elle tutulabilecek şeyler yapmakla geçiyor. Karamsarlığa kapılacak zamanım yok.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl gülümsedi. “Gerçekten muhteşem. Sen tam da böyle bir insansın zaten.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Aralarına bir sessizlik çöktü. Kızıl, altın çakmağını elinde evirip çeviriyordu, ama sigarasını yakmadı. Herhalde, günlük olarak belli bir adetle sınırlamaya çalışıyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Konuşmak istediğin bir şeyler olduğu için buraya kadar geldin, değil mi?” dedi Kızıl.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Biraz eskilere dönmek istemiştim” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Olur, eskilerden konuşalım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Mesele, Ak.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, gözlüğünün ardında gözlerini kısıp, elini sakalına götürdü. “Konunun buraya geleceğini tahmin ediyordum. Sekreterimden senin kartvizitini aldığım anda anladım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru ses çıkartmadı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ak’a yazık oldu” dedi Kızıl, kısık bir sesle. “Pek rahat bir yaşam süremedi. Güzeldi, güçlü bir müzik yeteneği vardı, ama ölümü feci oldu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Ak’ın yaşamının bu şekilde bir iki cümleye sığdırılmasına Tsukuru normalde tepki göstermeden edemezdi. Fakat muhtemelen zaman farkı etkili olmuştu. Tsukuru Ak’ın öldüğünü çok yakın bir zamanda öğrenmişti, Kızıl ise altı yıldan beri bu gerçekle yaşıyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Şimdi artık anlamsız gelebilir, ama ben kendi açımdan bir yanlış anlamayı düzeltmek istiyorum” dedi Tsukuru. “Ak ne anlattı bilemiyorum, ama ona tecavüz falan etmiş değilim. Her ne şekilde olursa olsun, onunla öylesi bir ilişkiye girmişliğim de yok.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, yanıtladı: “Düşünüyorum da, gerçek dediğin, kumların altında kalmış bir şehir gibidir. Zamanın akışıyla üstündeki kum daha da kalınlaşırsa gerçek iyice derine gömülebilir; yine zamanın akışıyla birlikte kumlar rüzgârla savrulursa, görünür hale de gelebilir. Bu olaysa, neresinden bakarsak bakalım, ikinci şıkka giriyor. Yanlış anlamayı düzeltmek falan söz konusu değil. Sen zaten öyle bir şey yapacak insan değilsin. Bunu çok iyi biliyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Çok iyi biliyorsun?” diye, Kızıl’ın ifadesini aynen tekrarladı Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Şimdi çok iyi biliyorum, demek istedim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Yığılan kumlar savrulduğu için mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, başıyla onayladı. “Evet, öyle.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sanki tarih hakkında konuşuyor gibiyiz.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bir anlamda evet, tarih hakkında konuşuyoruz.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru karşısında oturan eski dostunun yüzüne bir süre baktı. Fakat gördüğü yüzde bir duygu izine rastlayamadı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Anılarını ustaca bir yerlere saklasan, iyice derine gömmüş olsan bile, o anıları yaratan geçmişi silemezsin” dedi Tsukuru, Sara’nın söylediklerini hatırlayıp aynı şekilde kullanarak.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, başını birkaç kez salladı. “Aynen öyle. Anılarını ustaca bir yerlere saklasan, iyice derine gömmüş olsan bile, o anıları yaratan geçmişi silemezsin. Bu tam da benim söylemek istediğim şey.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Fakat neticede, o zaman hep birlikte beni gruptan koparıp attınız. Bir anda ve hiç acımadan” dedi Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet, öyle yaptık. Bu tarihsel bir gerçek. Kendimi savunmaya çalışıyor değilim ama o zaman öyle yapmak zorundaydık. Ak’ın anlattıkları çok gerçekçiydi. Rol yapmıyordu. Gerçekten yaralanmıştı. O yara gerçekten acı veriyor, gerçek kan akıyordu. Her ne şekilde olursa olsun, kuşku götürür bir hava yoktu. Fakat seni gruptan koparıp attıktan sonra, zaman geçtikçe, olup bitenlere hiç anlam veremez hale geldik.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Nasıl yani?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, parmaklarını dizinin üzerinde birbirine kenetleyerek beş saniye kadar düşündü. Sonra yanıtladı:</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Başlangıçta üzerinde durulmayacak kadar ufak tefek şeylerdi. Ufak tefek, ama mantıksız gelen şeyler. Küçük küçük şaşkınlıklar yaşıyorduk fakat yine de pek üzerinde durmadık. Önemsiz şeylerdi ne de olsa. Fakat günden güne bu garip davranışlar çoğalmaya başladı, biz de daha sık fark etmeye başladık. Bunun üzerine düşündük, yolunda gitmeyen bir şeyler var dedik.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru sessizce konuşmanın devamını bekledi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Muhtemelen Ak’ın ruhu hastalanmıştı” dedi Kızıl, masanın üzerinden aldığı altın çakmakla oynarken, sözcükleri özenle seçerek. “Geçici bir şey miydi, doğuştan gelen bir eğilimi mi vardı, bilemiyorum. Fakat en azından o sıralarda kız biraz </span><span class="char-style-override-8" xml:lang="tr-TR">tuhaflaştı.</span><span class="char-style-override-7" xml:lang="tr-TR"> Evet, Ak gerçekten üstün bir müzik dehasına sahipti. Öyle güzel çalıyordu ki aklımızı başımızdan alırdı. Fakat bu maalesef onun ihtiyacını karşılayacak düzeyde bir deha değildi. Küçük bir dünyada ayakta kalabilse bile, geniş bir dünyaya açılabilecek ölçüde güçlü değildi. Ne kadar çalışıp didinse bile kafasında hedeflediği düzeye ulaşmayı başaramadı. Bildiğin gibi, Ak’ın vakur, içine kapanık bir karakteri vardı. Konservatuvara girdikten sonra, bu baskı daha da arttı. Sonra yavaş yavaş gariplikler ortaya çıkmaya başladı.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını sallayarak onayladıysa da, bir şey söylemedi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sık karşılaşılan bir durum” dedi Kızıl. “Yazık, ama sanat dünyasında bu tür durumlar sık sık olur. Deha bir hazne gibidir tıpkı. Ne kadar çabalarsan çabala, ebatları kolay kolay değişmez. Belli bir miktarda su alır, fazlasını değil.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bu, dediğin gibi, sık karşılaşılan bir durum olabilir” dedi Tsukuru. “Fakat Tokyo’da ona önce ilaç verdiğim, sonra da tecavüz ettiğim hikâyesi nereden çıktı peki? Her ne kadar sinirleri yıpranmış olsa bile, nasıl durduk yerde böyle bir şey uydurabilir?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, başıyla onayladı. “Haklısın. Gerçekten durduk yerde oldu. Aslında tam da bu yüzden, en başlarda anlattıklarına inanmak durumunda kaldık. Ak durup dururken neden öyle bir hikâye uydursun ki, dedik.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru kumların altına gömülmüş bir eskiçağ kentini gözlerinin önüne getirdi. Sonra kendini, yüksekçe bir kum tepeciğinin üzerine oturup, o çorak ören yerini izlerken hayal etti.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Fakat neden bu hikâyedeki fail bendim? Neden ben olmak zorundaydım?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bunu ben bilemem” dedi Kızıl. “Ak gizliden gizliye senden hoşlanıyordu belki de. O yüzden de, senin tek başına Tokyo’ya gitmen karşısında hayal kırıklığına uğrayıp öfkeye kapılmış olabilir. Kendisi de bu şehirden kurtulmak istiyordu belki de. Sebep her ne olursa olsun, artık işin gerçeğini öğrenebilmek mümkün değil. İşin gerçeği diye bir şey varsa elbette.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, altın çakmağı avucunun içinde evirip çevirmeye devam ediyordu. Sonra konuşmasını sürdürdü:</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Anlamanı istediğim bir şey var. Sen çekip Tokyo’ya gittin, biz dördümüz Nagoya’da kaldık. Elbette bununla ilgili şöyle oldu, böyle oldu demek gibi bir niyetim yok. Yalnız, senin yeni bir yerde, yeni bir yaşantın oldu. Öte yandan bizim, birbirimize yaslanarak Nagoya şehrinde yaşamamız gerekiyordu. Ne söylemeye çalıştığımı anlıyor musun?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Artık bir yabancı haline gelen beni koparıp atmak Ak’ı kesip atmaktan daha gerçekçi olacaktı. Söylemek istediğin bu mu?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl bunu yanıtlamayarak hafifçe, ama uzun uzun iç geçirdi. “Şöyle bir düşününce, beşimiz içerisinde ruhsal açıdan en güçlü olanımız sendin belki de. Yumuşak ve uysal görünümünden hiç beklenmeyecek ölçüde hem de. Geride kalan dördümüz dışarıya çıkma cesaretini gösteremedik. Büyüdüğümüz yerden ayrılmaktan, anlaşabildiğimiz arkadaşlarımızdan uzak kalmaktan korktuk. İçinde kendimizi rahat hissettiğimiz o sıcaklığı arkamızda bırakamadık. Soğuk kış sabahlarında, sıcak yorganın altından çıkamamak gibi. Tutup eften püften bir sürü bahane uydurduk, ama şimdi çok iyi anlayabiliyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Fakat burada kaldığın için pişmanlık duymuyorsun, değil mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet, sanırım pişman değilim. Bu şehirde kalmanın, gerçekten birçok artısı oldu ve bunlardan fazlasıyla da yararlandım. Burası yerli bağlantıların sözünün geçtiği bir şehir. Sözgelimi benim arkamda duran tefeci şirketin patronu, bizim lise yıllarımızdaki gönüllülük faaliyetlerimiz hakkında gazetede çıkmış olan haberi okuyunca, en baştan itibaren bana güvendi. Bizim o faaliyetlerimizden, kişisel çıkarlarım için yararlanmayı hiç düşünmemiştim. Fakat sonuçta öyle oldu. Dahası, bu şirketin müşterileri arasında, üniversitede babamın öğrencisi olmuş kişilerin sayısı hiç de az değil. Nagoya’nın sanayi dünyasında çok sağlam bir ağ var. Nagoya Üniversitesi profesörü demek, burada az çok marka anlamına geliyor ne de olsa. Fakat böyle şeylerin Tokyo’da hiçbir önemi yok. Bir mendil kadar değeri olmaz. Sence de öyle değil mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru sessizliğini koruyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Dördümüzün burada kalmasının ardında böylesi gerçekçi nedenler olduğu kanısındayım. Deyim yerindeyse, bizler sıcak suyla dolu küvetin içinde kalmayı tercih ettik. Farkına vardığımda, bu şehirde bir tek ben ve Mavi kalmıştık. Ak öldü, Kara ise evlenip Finlandiya’ya gitti. Üstelik, Mavi’yle birbirimizden iki adım ötede yaşadığımız halde hiç görüşmüyoruz. Neden? Görüşsek bile konuşabileceğimiz hiçbir şey yok da ondan.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Lexus satın al sen de. Konuşacak konu çıkmış olur.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl gözlerini kapattı. “Ben şu an Porsche Carrera 4 kullanıyorum. Üstü yarı açılır türden. Altı manuel vitesi var ve vites değiştirmek mükemmel bir his. Özellikle vites düşürürken harika. Hiç kullandın mı?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru başını iki yana salladı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Benim çok hoşuma gidiyor. Yerine başka bir şey almaya niyetim yok” dedi Kızıl.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bir tane de şirket için al sen de. Nasıl olsa vergiden düşersin. Masrafları da şirketten çıkar.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Müşterilerimiz arasında Nissan bağlantılı şirketler de, Mitsubishi bağlantılı şirketler de var. Şirket arabası olarak Lexus kullanmam mümkün değil.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kısa bir sessizlik oldu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ak’ın cenaze törenine katıldın mı?” diye sordu Tsukuru.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet, gittim. Öylesine acılı bir cenazeyi ne daha önce yaşamıştım, ne de sonrasında yaşadım. Gerçekten. Şimdi hatırlarken bile üzülüyorum. Mavi de oradaydı. Kara gelemedi. Çünkü o sıra çoktan Finlandiya’ya yerleşmişti ve doğum yapmak üzereydi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ak’ın öldüğünü bana neden bildirmediniz?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, bir süre hiçbir şey söylemeksizin Tsukuru’nun yüzüne dalgın dalgın bakmakla yetindi. Bakışlarını tam olarak odaklayamıyor gibiydi. “Bilemiyorum” dedi Kızıl. “Birileri söylemiştir diye düşündüm. Belki de Mavi...”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hayır, hiç kimse söylemedi. Bir hafta öncesine kadar da onun öldüğünü bilmiyordum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, başını iki yana salladı. Sonra da, bakışlarını çevirip pencereden dışarı baktı. “Sanırım kötülük etmişiz. Bahane üretiyor değilim, ama biz de ne yapacağımızı bilmez haldeydik. Ak’ın öldürüldüğünden doğal olarak haberin olur diye düşündük. Sonra, sen cenaze törenine gelmeyince de, herhalde gelmek çok zor gelmiştir dedik, ona yorduk.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru bir süre suskun kaldı. Sonra konuştu: “Öldürüldüğünde Ak, Hamamatsu’daymış. Doğru mu?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet. Sanırım iki yıl kadar kaldı orada. Tek başına yaşıyor, çocuklara piyano öğretiyordu. Yanılmıyorsam, Yamaha’nın müzik kursunda çalışıyordu. Neden kalkıp da Hamamatsu’ya gitti, işin ayrıntısını bilmiyorum. İstese Nagoya’da da iş bulabilirdi oysa.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ak orada nasıl bir yaşam sürüyordu acaba?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl paketinden bir sigara daha çıkartıp dudaklarının arasına kıstırdı ve kısa bir an durup çakmağıyla yaktı. Sonra yanıtladı:</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O öldürülmeden altı ay kadar önce, iş nedeniyle Hamamatsu’ya gitmem gerekmişti. Ak’ı telefonla arayıp onu yemeğe davet ettim. O sıralarda artık dördümüz büsbütün kopmuştuk ve birbirimizin yüzünü bile doğru dürüst görmüyorduk. Arada sırada haberleşiyorduk yalnızca. Fakat Hamamatsu’daki işim düşündüğümden çok daha çabuk bitince, epey bir zamanım arttı, ben de uzunca bir aradan sonra Ak ile görüşmek istedim. Sandığımdan çok daha huzurlu görünüyordu. Nagoya’dan uzaklaşarak yeni bir yerde yaşamaya başladığı için mutlu gibiydi. Birlikte eskilerden konuşup, yemek yedik. Şehir merkezindeki ünlü bir yılanbalığı lokantasına gidip bira içtik, bir hayli rahatlamıştık. Onun da biraz içtiğini görmek şaşırtmıştı beni. Onu içki içerken hiç hayal edemezdim. Fakat nasıl söylesem, yine de ortamda sanki epey yüksek bir gerilim de var gibiydi. Yani sohbet ederken bazı konulardan kaçınarak konuşmak gibi...”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bazı konular derken? Beni kastediyorsun değil mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl’ın yüzünde sıkıntılı bir ifade oluştuysa da, başını sallayarak onayladı. “Evet, öyle. O olay, Ak’ın kafasında inatla varlığını koruyor gibiydi. O olayı unutamamıştı. Fakat bu bir tarafa bırakılırsa, artık onda garip diyebileceğim bir şey göremedim. Bol bol güldü ve sanırım sohbetten de keyif aldı. Konuştukları da mantıklıydı. Yaşam çevresini değiştirmesinin ona olumlu katkısı olmuş gibi geldi bana. Yalnız, bunu söylemek hiç hoşuma gitmiyor ama, o artık eskisi gibi güzel değildi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Güzel değildi” diye, Tsukuru Kızıl’ın sözlerini aynen tekrarladı. Kendi sesi çok uzaklardan geliyormuş gibiydi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hayır, </span><span class="char-style-override-8" xml:lang="tr-TR">güzel değildi </span><span class="char-style-override-7" xml:lang="tr-TR">demek biraz yanlış oldu.” Kızıl böyle dedikten sonra bir an düşündü. “Nasıl söylesem, elbette yüzü temelde aynıydı ve normal standartlar açısından bakarsak o gün de güzel olduğu kuşku götürmezdi. 10’lu yaşlardaki Ak’ı bilmedikleri müddetçe, insanlar onun hoş biri olduğundan başka bir şey düşünmezlerdi mutlaka. Fakat ben Ak’ın eski halini biliyorum. Onun ne kadar çekici olduğu, yüreğime net bir şekilde kazınmış durumda. Fakat o gün karşımdaki Ak, öyle değildi.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl o anki görüntüyü anımsamış gibi, yüzünü hafifçe buruşturdu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ak’ı o haliyle tam karşımda görmek, dürüst olmak gerekirse benim için zor bir deneyim oldu. Eskiden onda var olan sıcak </span><span class="char-style-override-8" xml:lang="tr-TR">bir şeylerin </span><span class="char-style-override-7" xml:lang="tr-TR">artık izine bile rastlayamamak. O bir şeylerin yitip gitmiş, artık benim yüreğimi titretemeyecek olması.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kül tablasının üzerinde sigaranın dumanı yükseliyordu. Kızıl, konuşmasını sürdürdü:</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O sırada Ak 30’lu yaşlarına yeni adım atmıştı. Söylemeye hiç gerek yok ki, hâlâ gençti elbette. Benimle buluşmaya aşırı ciddi bir kıyafetle geldi. Saçlarını ensesinde toplamış, neredeyse hiç makyaj yapmamıştı. Gerçi bunun pek önemi yok. Küçük, yüzeysel detaylar bunlar ne de olsa. Önemli olan Ak’ın o gün geldiğinde artık yaşama gücünü, bu güçle gelen doğal ışıltıları bütünüyle yitirmiş olmasıydı. Karakter olarak içine kapanık bir kızdı, evet ama içinde kendi iradesinden bağımsız olarak tüm canlılığıyla hareket eden bir şeyler vardı. O şeylerin ışıltıları ve sıcaklığı buldukları çatlaklardan dışarıya vururdu sanki. Fakat onunla son görüşmemizde bu şeyler neyse çoktan yok olup gitmişti. Sanki birisi sahne arkasına geçerek fişini çekmiş gibi. Bir zamanlar onu herkesten ayıran o ışıltı, o canlılık yok olup gitmişti ve ona bakmak insana acı veriyordu. Mesele yaşla ilgili değil. Yaşı ilerlediği için o hale geldiğini söylüyor değilim. Ak’ın birisi tarafından boğularak öldürüldüğünü duyduğumda, gerçekten perişan oldum, gerçekten tüm içtenliğimle üzüldüm ona. Nasıl bir durumdan kaynaklanıyor olursa olsun, o şekilde ölmesini istemezdim. Fakat aynı zamanda şöyle düşünmeden de edemedim: Fiziksel olarak ölmeden, öldürülmeden önce de, bir anlamda canı çoktan çekilip gitmişti.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, kül tablasındaki sigarayı eline alıp, dumanını derin derin içine çekerek, gözlerini kapattı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“O benim yüreğimde çok derin bir boşluk bıraktı ve o boşluk henüz kapanmış değil” dedi Kızıl.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Bir sessizlik çöktü. Elle tutulacak kadar yoğun bir sessizlik.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ak’ın sık sık çaldığı piyano bestesini anımsıyor musun?” diye sordu Tsukuru. “Lizst’in ‘Le Mal du Pays’ adlı kısa bestesi hani...”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, kısa bir an düşündükten sonra başını iki yana salladı. “Hayır, o besteyi anımsamıyorum. Benim anımsadığım Schumann besteleri yalnızca. ‘Kinderszenen, Çocukluk Manzaraları’ içindeki ünlü beste. ‘Träumerei, Rüya Görme’ idi sanırım. Bunu arada sırada çaldığını anımsıyorum. Fakat Lizst parçası çaldığını bilmiyorum. Ne olmuş o parçaya?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Özel bir anlamı yok. Bir an aklıma geliverdi yalnızca” dedi Tsukuru. Sonra kol saatine göz attı. “Çok zamanını aldım. Ben yavaş yavaş kalkayım. Seninle konuşabildiğimiz için çok sevindim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, sandalyedeki oturuşunu bozmaksızın, dosdoğru Tsukuru’nun yüzüne bakıyordu. Bakışlarında herhangi bir ifade yoktu. Henüz üzerine hiçbir şey kazınmamış bir taş tablete bakan insanlar gibi bir hali vardı. “Acelen mi var?” diye sordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Hiç yok.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Biraz daha konuşabilir miyiz?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Olur. Benim zamanım bol.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, bir süre söyleyeceklerini tartıyormuş gibi durdu. Sonra konuştu: “Artık bana karşı sevgi hissetmiyorsun, değil mi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru bir an ne diyeceğini şaşırdı. Hem böyle bir soruya hiç hazırlıklı değildi, hem de o an karşısındaki insana karşı hissettiği duyguları sevgi ya da sevgisizlik gibi iki sözcüğe indirgemek pek uygun gelmiyordu nedense.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru sözcükleri özenle seçti: “Bir şey söyleyemem. 10’lu yaşlarda olduğumuz sıralarda farklı duygulara sahip olduğum kesin. Fakat bu...”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, elini kaldırarak Tsukuru’nun sözünü kesti:</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sözcük seçiminde o kadar titizlenmesen de olur. Sevmek için çabalamana da gerek yok. Bana karşı sevgi besleyen tek kişi bile yok artık. Çok doğal. Ben bile, kendime karşı sevgi besleyemiyorum. Fakat eskiden, benim de birkaç muhteşem arkadaşım vardı. Sen de onlardan biriydin. Fakat hayatımın bir noktasında hepsini yitiriverdim. Tıpkı Ak’ın bir noktada yaşam ışıltısını kaybetmesi gibi... Fakat ne şekilde olursa olsun, artık geri dönebilmek mümkün değil. Paketi açılan ürünü değiştirmek mümkün olmaz. Bu şekilde sürdürmekten başka yolum yok.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, kaldırdığı elini indirip, dizinin üzerine koydu. Sonra parmağını düzensiz bir ritimle dizkapağına vurmaya başladı. Sanki Mors alfabesiyle bir yerlere mesaj gönderiyormuş gibi...</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Benim babam o kadar uzun süre üniversitede hocalık yaptı ki öğretmenlere özgü birtakım alışkanlıklar edinmişti. Evin içinde bile bize bir şeyler öğretip aydınlatmaya çalışır, kürsünün tepesinden ders verir gibi konuşurdu. Çocukluğumdan beri o tavrından nefret etmişimdir. Fakat bir an farkına vardım ki artık ben de aynı şekilde konuşmaya başlamışım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Hâlâ parmağını dizkapağına vurmaya devam ediyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Sana korkunç bir kötülük ettiğimi düşündüm hep. Gerçekten. Biz ne öyle bir şey yapacak insanlardık, ne de böyle bir şeye hakkımız vardı. O yüzden, bir gün mutlaka senden doğru düzgün özür dilemek niyetindeydim. Fakat bir türlü öyle bir fırsat yaratamadım.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bunun artık bir önemi yok” dedi Tsukuru. “Artık telafisi mümkün olmayan bir şey bu da.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, bir süre düşüncelere daldı. Neden sonra sessizliğini bozdu: “Bak Tsukuru. Senden bir ricam var.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Ne gibi?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Beni dinlemeni istiyorum. İçimi dökmek mi desem, şimdiye kadar hiç kimseyle konuşmadığım bir konu. Belki böyle bir şeyi duymak istemeyebilirsin, ama kendi yaramı sana açmak istiyorum. Taşımakta olduğum yükü bilmeni istiyorum. Elbette, bu yolla sende açtığımız yarayı kapatmaya çalışmak gibi bir niyetim yok. Bu yalnızca benim duygularımla, hissettiklerimle ilgili bir mesele. Eski bir dost olarak beni dinlemek ister misin?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tusukuru konuşmanın nereye varacağını kestiremeden başını sallayarak onayladı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, söze girdi: “Az önce, üniversiteye girene kadar akademik çalışmaya hiç de uygun biri olmadığımı anlayamamıştım, dedim. Bir de bankada çalışana kadar, bir şirkette çalışmaya uygun biri olmadığımı anlayamamıştım, dedim. Değil mi? Bundan utanç duyuyorum, ama sanırım kendimi doğrudan ve ciddiyetle irdelemeye üşendim. Fakat aslında, durum bununla da sınırlı değil. Gerçekten evlenene kadar da, evliliğe uygun biri olmadığımı anlayamamıştım. İşin özü, kadın-erkek arasındaki bedensel ilişkiler bana uygun değil. Ne söylemeye çalıştığımı aşağı yukarı anlamış olmalısın.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru suskunluğunu koruyordu. Kızıl, konuşmasını sürdürdü:</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Net bir şekilde ifade etmek gerekirse, kadınlara karşı pek bir istek duyamıyorum. Tamamen isteksizim diyemem, ama daha ziyade erkeklere karşı istek duyuyorum.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Odaya yine derin bir sessizlik çöktü. Tek bir ses bile duyulmuyordu. Zaten sessiz bir odaydı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bu pek nadir karşılaşılan bir durum olmasa gerek” dedi Tsukuru, o sessizliğin yarattığı boşluğu doldurmaya çalışırmış gibi.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Evet, özel, nadir görülen bir durum değil. Haklısın. Fakat bu gerçeğin insanın hayatının bir noktasında net bir şekilde kafasına dank etmesi çok sert bir darbe oluyor. Hem de çok sert. Genel geçer açıklamalarla geçiştirilemez. Nasıl söylesem acaba? Sanki seyir halinde olan bir geminin güvertesinden, gecenin karanlığında aniden tek başına denize atılıvermek gibi.” </span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru, Haida’yı anımsadı. Haida’nın ağzını, rüyasında –o olay herhalde rüyaydı– Tsukuru’nun fışkırttığı meniyi tamamen emmesini... O sıralarda Tsukuru gerçekten büyük bir karmaşa yaşamıştı. </span><span class="char-style-override-8" xml:lang="tr-TR">Gecenin karanlığında aniden tek başına denize atılıvermek... </span><span class="char-style-override-7" xml:lang="tr-TR">Evet, hedefini tutturan bir ifadeydi bu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Her ne olursa olsun, mümkün mertebe kendine karşı dürüst olman gerektiği kanısındayım” dedi Tsukuru, sözcükleri özenle seçerek. “Dürüst olup, biraz olsun özgür kalabilmekten başka yolu yok. Kusura bakma, ama benim tek söyleyebileceğim bu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, söze girdi. “Bildiğin gibi, Nagoya ölçek açısından bakıldığında Japonya’nın sayılı büyük şehirlerinden biri, ama aynı zamanda küçük bir şehir. İnsanı çok, sanayisi gelişmiş ve burada bir dolu şey var, ama seçenekler akıl almayacak ölçüde az. Bizim gibi insanların kendine karşı dürüst olup özgürce yaşaması, burada kolay iş değil... Baksana, bu durum büyük bir çelişki değil mi? Yaşam süreçlerimiz boyunca gerçek benliğimizi parça parça keşfediyoruz. Sonra keşfettiğimiz ölçüde de bir şeyleri yitiriyoruz.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Umarım her şey istediğin gibi olur. İçimden geçen bu gerçekten” dedi Tsukuru. Gerçekten, içtenlikle öyle düşünüyordu.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Artık bana kızgın değil misin?”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru hafifçe başını salladı. “Sana kızgın falan değilim. Aslında hiç kimseye kızgın değilim.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru bir an, kendisinin de karşısındaki kişiye rahatça “sana” diyerek konuştuğunun farkına vardı. En sonunda doğallıkla dudaklarından dökülüvermişti bu sözcük.</span></p>
				<p class="metin" xml:lang="en-US"/>
				<p class="metin" xml:lang="en-US"/>
				<p class="metin" xml:lang="en-US"><span class="char-style-override-7" xml:lang="tr-TR">Kızıl, Tsukuru’yu asansörün önüne kadar yolcu etti. </span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bakarsın seninle bir daha görüşme şansımız olmaz. O yüzden, son olarak kısa bir şey daha anlatmak istiyorum. Sakıncası yoksa tabii” dedi Kızıl, koridorda yürürken.</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru, başını olur anlamında salladı.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bu benim, işe yeni başlayacak şirket çalışanlarının stajlarında yaptığım ilk konuşmadır. Önce odanın tamamında göz gezdirir, sonra stajyerlerden birini rastgele kaldırırım. Sonra şöyle derim: ‘Hadi bakalım, senin için bir iyi, bir de kötü haberim var. Önce kötü haber. Şimdi senin el ya da ayak parmaklarının tırnaklarını kerpetenle sökeceğiz. Üzgünüm ama maalesef böyle bir karar verilmiş durumda. Değiştirmek mümkün değil.’ Çantamdan, önceden hazırladığım kerpeteni çıkartıp, herkese gösteririm. Herkes iyice görebilsin diye zamana yayarak. Sonra şöyle derim: ‘Şimdi de iyi habere gelelim. El tırnaklarının mı, yoksa ayak tırnaklarının mı çekileceği konusunda seçim sana bırakılmış durumda. Hadi bakalım. Hangisini seçiyorsun? On saniye içerisinde karar vermen gerek. Eğer karar veremezsen, hem el hem ayak tırnaklarını, hepsini birden sökeceğiz.’ Sonra elimde kerpetenle on saniye sayarım. ‘Ayağım olsun’ derler, çoğunlukla da sekizinci saniye civarında. ‘Tamam. Ayak öyleyse. Şimdi bununla senin ayak tırnaklarını sökeceğim. Fakat daha önce, söyle bakalım. Neden ellerini değil de ayaklarını tercih ettin?’ diye sorarım. Stajyer yanıtlar: ‘Bilemiyorum. Herhalde ikisi de aynı ölçüde acı verir. Fakat ikisinden birini seçmek zorunda kalınca, çaresiz ayağımı seçtim işte.’ Ben de o stajyerin elini sımsıkı tutarak tokalaşır, şöyle derim: ‘Gerçek hayata hoş geldin!’ Welcome to real life!”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Tsukuru bir süre, eski dostunun ince uzun yüzünü hiçbir şey söylemeden süzdü.</span></p>
				<p class="metin" xml:lang="en-US"><span class="char-style-override-7" xml:lang="tr-TR">“Bizim her birimize seçim yapma özgürlüğü verilmiş” dedi Kızıl. Sonra göz kırparak gülümsedi. “Bu öykünün anafikri bu.”</span></p>
				<p class="metin" xml:lang="en-US"><span class="char-style-override-7" xml:lang="tr-TR">Asansörün gümüş rengi kapıları açıldı ve ikisi orada ayrıldı.</span></p>
			</div>
		</div>
	</body>
</html>