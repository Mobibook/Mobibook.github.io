<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>İlkçağ Felsefesi (Hint_Çin_Yunan)</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="filepos353148" class="calibre1"><span class="calibre2">
</span></p><p id="filepos353203" class="calibre5"><span class="calibre2"><span class="bold"><span class="calibre6">ESKİ YUNAN FELSEFESİ</span></span></span></p><blockquote class="calibre11">Yunanistan topraklarına, burada gelişmiş olan felsefeyi incelemek üzere düş gücümüzle ayak bastığımızda, içinde bulunduğumuz kültür ortamına zaman bakımından az, yer bakımındansa çok yaklaşmış olduğumuzu görürüz. Unutmamak gerekir ki, ilk bölümde ele aldığımız Hint ve Çin düşüncesi, hem bizden yer ve zaman bakımından oldukça uzakta, hem de dışa kapalı ve bizimkine pek benzemeyen kültür ortamlarında - ya da daha doğrusu bizim felsefemiz onlarınkine pek benzemeyen bir kültür ortamında - gelişmiş, ve karşılıklı yoğun ilişki ve etkileşim ancak tarihin yakın dönemlerinde başlamıştır. Oysa, Eski Yunanlılardan ve Yunan düşüncesinden zaman zaman gür ve coşkun, zaman zaman hafif ve yavaş akan, ancak hiç bir zaman kesilmeyen bir düşünce akımı ve geleneği günümüze ulaşmaktadır. Yunan felsefesinin temelini atan filozoflar bizim felsefemizin (Batı felsefesinin) de ataları sayılırlar.</blockquote><blockquote class="calibre32">Bakışımızı, şimdi bizi ilgilendiren bu eski çağa, Akdeniz'in doğusuna çevirdiğimizde Eski Mısırlıların, Asurluların, Babillilerin ve Giritlilerin - felsefe diye nitelenebilecek düşünceler geliştirip geliştirmediklerini pek bilemiyoruz - görkemli uygarlıklarının ya duraklama ve donuklaşmayla yavaş yavaş canlılıklarını yitirmekte olduğunu ya da ansızın gelen ölümle yıkılarak geçmişin karanlıklarına gömülmeye yüz tuttuğunu görüyoruz. Biraz önce dünya tarih sahnesine çıkmış olan Yunanlılar ise, kendi uygarlıklarının en parlak dönemine, Perikles’in «Altın Çağı»na. yaklaşmak üzereler. Etkinlikleri ticaret ve deniz yoluyla Akdeniz'i çeviren tüm kıyılara, batıda - Eski Çağ gemicilerinin «Karanlık Kapı» diye adlandırarak geçmeyi göze alamadıkları - Cebelitarık Boğazına ve doğuda Karadeniz'e varıncaya dek geniş bir alana yayılmış. İspanya kıyılarında, Fransa'nın güneyinde, Kuzey Afrika'da, Güney İtalya ve Sicilya'da ve en önemlileri de, Ege adaları zinciriyle ulaşılan Batı Anadolu'da kurulmuş olan Yunan kolonileri ve kentleri yepyeni ve geniş bir solukla Eski Dünyaya açılıyorlar. Buralara deniz yolu ve ticaretle gelen bolluk ve zenginliğin hazırladığı elverişli ortamda, eğitim ve kültürün de giderek önem kazandığı anlaşılıyor.</blockquote><blockquote class="calibre32">Deniz ve denizcilik, tarihte hep görüldüğü gibi, insanları yabancı uygarlıklar ve değişik düşünce biçimleriyle tanıştırmış ve düşüncenin önünde engin ufuklar açmıştır. (Çağdaş tekniğin ve ulaşımın olanaklarının bulunmadığı o çağlarda yelkenlilerle ulaşımın, uzun ve yorucu kara yolculuklarıyla karşılaştırılamayacak üstünlükleri olduğu besbellidir. Ayrıca Yunanistan'ın denize dik inen dağlar ve vadilerle parçalanmış olması bu ülkenin yerlilerini is</blockquote><blockquote class="calibre11">ter istemez ve doğal olarak denizlere açılmaya zorlamıştır.) Kendi töre ve geleneklerinin, düşünce ve inançlarının doğruluğundan ilk kuşku duyanlar eski tüccar ve gemicilerdi. Birbiriyle çelişen ve yalnız kendisinin doğru olduğunu ileri süren bir sürü inanç, düşünce ve yaşam biçimiyle karşılaşan bir kimse, sonunda bütün bunların hepsinden, her şeyden kuşkulanmaz mı?</blockquote><blockquote class="calibre37">Ticaretin canlandırdığı kıyı kentlerinde, önce Batı Anadolu kıyılarında, daha sonra İtalya ve İs- panya'da ve en son olarak da anayurt Yunanistan'da - ve burada da daha çok Atina'da - düşüncelerin açıkça ortaya konabildiği ve konuşulabildiği özgür ve demokratik bir ortam oluşur oluşmaz, felsefe ve bilim filizlenip serpilmeye başladı.</blockquote><blockquote class="calibre37">Bütün bu uygun koşullar içinde, Doğunun eski kültürleriyle yoğun bir alışverişte bulunmuş ve hatta uygarlıklarının temelini oradan almış olan Eski Yunanlılar, bu çok önemli gelişme çağında başka bir uygarlığın boyunduruğu ya da baskısı altına girmeyerek aldıkları yabancı düşünceleri, bilgileri, etkileri kendilerine yabancılaşmadan özümsemişler ve kendilerine özgü bir esneklik ve kıvraklıkla değerlendirerek işlemişlerdir. Ayrıca, derin düşüncelere ve güzel sanata yatkınlık ve ilgi, olağan ve kural dışı sayılması gereken şeylere bile gösterilen geniş bir hoşgörü, sağlıklı ve yere sağlam basan gerçekçi bir tutum ve açık görüşlülük bir araya gelince felsefi düşünce ve arayışların şaşılacak parlayışı için gerekli olan tüm ön koşullar olgunlaşmıştır.<sup class="calibre39"><small class="calibre40"><span class="calibre18">(1)</span></small></sup></blockquote><blockquote class="calibre32">Destanlarda anlatılan ve artık çoktan gerilerde kalmış olan Yunan eski çağını <span class="italic">Homer</span> in (Almanca, İngilizce: Homer; Fransızca: Homère; Yunanca: Homeros) ölümsüz İlyada ve Odisse'sinden (Odisseia) çok iyi öğreniyoruz; bunlardan ve <span class="italic">Hesiod</span>'un (Hesiodos) <span class="italic">Theogonia</span> sından (Tanrıların Oluşumu) - ve daha başka kaynaklardan Eski Yunanlıların inançları ve dini üzerine de yeterli bilgi edinebiliyoruz. Ancak Yunan felsefesinin anlaşılması ve açıklanabilmesi için eski dinlerin ve inançların incelenmesi, örneğin Hint felsefesinde olduğu kadar önemli ve gerekli değildir.</blockquote><blockquote class="calibre32">Batılı bir aydın, eski Yunanlıların din ve mitolojisinden söz açılınca hemen <span class="italic">«Homer dini</span>»nin pırıl pırıl göğünün Tanrılar katını anımsar. Eski Yunan dinine sonradan yakıştırılmış olan adıyla «Homer dini» dedik, çünkü bu Eski Yunan dini üzerine olan bilgilerimizin çoğu, söylenceye göre kör ama gönül gözü açık olan bu bilgenin anlattıklarından kaynaklanmaktadır; ve onun, kimi Tanrıların kişiliklerinin yaratılmasında ve Yunan Tanrılar göğünde yerini almasında ne ölçüde etkili olduğunu belirlemek olanaksızsa da büyük bir payı olduğu sezilmektedir. Güzel, çekici, insanca davranan ve insanı andıran ve adlan anılınca bir Yunanlının ezilip büzülmeden kendini rahat ve özgür hissedebildiği bu Tanrıların aydınlık göğünün karşısında belki de çok eski çağlardan kalma karanlık ve gizemli dini akımlar ve gelenekler, bizim şimdi inceleyeceğimiz çağda da etkilerini ve varlıklarını aynı ağırlıktaki bir karşıt etki olarak sürdürüyorlardı. Yunan kökenli olmadığı sanılan bu karşıt «alt akımlar» bü-</blockquote><blockquote class="calibre11">yük bir olasılıkla Doğudan Yunanistan'a sokulmuşlardır. Bunlar, bu dünyayı ve aydınlığı soluyan «Homer dini»ne karşılık, karanlığa, gizliliğe ve öbür dünyaya yöneliktiler ve ruh, günah çıkarma, günahlardan arınma gibi kavramlar geliştirmişlerdi. Bu yöndeki akımlar - <span class="italic">Eleusin Misterleri, Diyo- nizos</span> (Dionyssos) <span class="italic">Kültü, Orfecilik</span> (Orphik) - gizemli ve dışa kapalı öğretiler ve gelenekler olarak yaşamışlardır ve bu durum onlardan günümüze niçin pek az bilgi kalmış olduğunun da bir açıklamasıdır. Yunanlıların - daha sonra Romalıların da - oldukça geniş bir kesimi bu akımların etkisi altındaydı. Felsefede ise bu akımlardan gelen öğelerin ve etkilerin önce Pisagor'da (Pythagoras), Platon'da ve daha sonraları Yeni Platonculukta çok yönlü ve derin izleri kalmıştır.</blockquote><blockquote class="calibre32">Dini yaşamın daha iyi anlaşılabilmesi için şu bilgiyi de vermeliyiz: Eski Yunanlılar hiç bir zaman, ne başta ne de daha sonraları, Hindistan'daki ya da Mısır'daki gibi toplum içinde önemli bir yeri ve ağırlığı olan güçlü bir rahipler sınıfı tanımamıştır. Yunanlı rahipler, genellikle, özgür düşüncenin ve felsefenin gelişimine karışmamışlar ve bu süreci ne Mısırlı rahipler gibi baltalamışlar ne de Hintli rahipler gibi önemli katkılarla yönlendirmişlerdir.</blockquote><blockquote class="calibre32">Yunan düşüncesinin dini geleneklerin etkisinden yavaş yavaş sıyrılmaya başlaması ve onların dar bakış açılarını, - kitabımızın başında belirttiğimiz gibi tam anlamıyla bir felsefeden söz edilebilmesi için gerekli olan - özgür ve akılcı düşünceye dayanarak eleştirmeyi, ve doğayı gene doğal nedenlerle açıklamayı denemesi İÖ 550 yıllarına rastlar.</blockquote><blockquote class="calibre11">Daha önce, Çin ve Hint felsefesi ile ilgili bölümlerde vermiş olduğumuz tarihlere bir göz atacak olursak şu şaşırtıcı gerçekle karşılaşırız: Yunanistan'daki bu uyanma, aydınlanma çağı, Çin'de ve Hindistan’da da düşüncenin parladığı bir tarihe, İÖ 6. yy.'ın ortalarına denk düşmektedir. Çin'de Lao Tse'nin (olasılıkla İÖ 609 - 517) altıncı yüzyılın ortalarına doğru düşüncelerini geliştirmiş olduğu sanılıyor. Konfüçyüs de yalnız bir kuşak sonra onu hemen izlemiştir. Hindistan'da bu dönemde Caynacı- lığın kurucusu olan Mahavira (olasılıkla İÖ 599 - 527), Buda (olasılıkla İÖ 563 - 483) ve daha başka önemli kişiler yaşamışlardır. Yunanistan'da ise sanki birdenbire gelen bir patlamayla bu dönemde bir dizi düşünür ortaya çıkmış ve felsefenin (ve hatta bilimin) temelini atmıştır. Bu tabloyu tamamlamak için yine bu çağda, Yahudilerde Yeremiya (İÖ 600 Kudüs) ve Hezekiyel (İÖ 580 Babil) çapında peygamberler yetiştiğini ve Eski İran dininin kurucusu Zerdüşt'ün de geldiğini göz önüne getirelim. (Ne var ki bu sonuncunun yaşadığı tarih tartışmalıdır.)</blockquote><blockquote class="calibre32">Yeryüzünün birbirinden ilişkisiz ve birbirine kapalı olduğunu sandığımız pek çok uygarlığında aynı zamanda insan düşüncesinin ileri doğru dev bir sıçrayış yapmış olması ve bu adı sayılan kişilerde açığa çıkması bizim için yine çok şaşırtıcı ve açıklanamayan bir olgudur. Tüm bunları bir rastlantı olarak niteleyip bir kalemde geçmeye vicdanımız elvermez. Bu bilmeceyi çözmeye çalışan çalışmalar ve açıklamalar da yeterli ve doyurucu olmaktan uzaktır. Belki de bu rastlantı sonsuza dek bir sır olarak kalacaktır. Çağdaş bir Alman filozofu bu dönemi «Dünya tarihinin ekseni olan dönem» <span class="italic">(Die Achsenzeit der Weltgeschichte)</span> diye nitelemiştir.<sup class="calibre39"><small class="calibre40"><span class="calibre18">(2)</span></small></sup></blockquote><blockquote class="calibre32">Yunan felsefesi - ve ondan türemiş bir uzantı sayılabilecek olan Roma felsefesi - bin yıllık bir süreyi doldurur.</blockquote><blockquote class="calibre32">İÖ 6. yy.'da başlayıp İS 6. yy.'da sona eren bu çağ kuşbakışı bir inceleme için, belirgin çizgilerle sanki kendiliğinden üç döneme ayrılır.</blockquote><blockquote class="calibre32">En eski dönem yakın aralarla sıralanan ve hepsi de - din ve inançların etkisinden kurtulmaya çalışarak bir «temel varlık» arayan bir dizi düşünürle başlamaktadır. Bu düşünürlerin başlattığı akım <span class="italic">«Eski Doğa Felsefesi»</span> diye adlandırılır. Onları bir yandan sayı kavramına dayalı gizemci düşünceler geliştiren Pisagor (Pythagoras), öte yandan da doğa felsefesinin yeni akımları izlemiştir. Doğayı açıklamaya çalışan bu dönemin filozoflarının felsefe yapma yöntemi ise içten geldiği gibi, doğaçtan, yani bir eleştiri süzgecinden geçirmeden, neye dayandıklarını belirtmeden düşünceler ileri sürmekti. Bu bakımdan da dogmacı sayılırlar. <sup class="calibre39"><small class="calibre40"><span class="calibre18">(3)</span></small></sup>
</blockquote><blockquote class="calibre32">Bu dönemin felsefelerine toplu olarak, Sokrat'tan (Sokrates) önce olmalarına bakılarak, <span class="italic">«Sokrat Öncesi</span>» felsefe denir. Bu ilk dönem İÖ 600 yıllarından İÖ 4. yy. in başına dek sürer.</blockquote><blockquote class="calibre32">Bu ilk dönemden ikinci döneme geçildiğinde eşikte, o zamana dek geliştirilen felsefelerdeki çelişkileri, tutarsızlıkları ortaya çıkaran ve bunların yetersizliğini göstererek Yunan felsefesinin yetiştirdiği üç büyük düşünür için ortam hazırlayan Yunan Sofistleri beklemektedir. Bir sonraki, bir ön-</blockquote><blockquote class="calibre11">cekinin öğrencisi olan üç büyük filozof, <span class="italic">Sokrat </span>(Sokrates), <span class="italic">Platon</span> ve <span class="italic">Aristo</span> (Aristoteles), Yunan felsefesini doruklara çıkarmıştır. Bugün bildiğimiz tüm felsefe dallan geliştirilmiştir: Mantık (Logik), metafizik (fizik ötesi), ahlak bilimi (Ethik, törebi- lim), doğa ve toplum felsefesi, estetik (güzellik bilimi) ve eğitimbilim (Paedagogik). Yunan felsefesinin en parlak dönemi sayılan ve merkezi Atina olduğu için «Atina dönemi» <span class="italic">(Attik dönem)</span> diye nitelenen bu dönem Sofistlerin 5. yy.'in ortalarına doğru ortaya çıkışıyla başlar ve Aristo İÖ 322 yılında ölünceye dek sürer. Eski Yunanlıların siyasi tarihi göz önüne getirilince bu parlak dönemin ağırlığının «Altın Çağ»ın gerilerde kaldığı ve artık çöküşün başladığı bir zamana rastladığı görülür. Başka halklarda da olduğu gibi Yunanlılar da uygarlıklarının en parlak ve olgun çağına, özgürlüklerini artık yitirdikleri ve çöküşün gölgesi üstlerine vurduğu bir sırada ulaşmışlardır. <span class="italic">"Minerva'nın baykuşları alacakaranlıkta kanatlanır</span>!" diyerek Hegel bu durumu özetlemiştir. İncelememizde bu döneme en geniş yeri ayıracağız. Üçüncü ve en uzun dönem ise, Aristo'nun ölümünden sonra İS ilk yüzyıllarda yavaş yavaş ilerleyen durulma ve çözülme sürecinin sonundaki tükenişe dek sürer. Bu dönemde doğayı açıklama çabalan önemini giderek yitirmiş ve ağırlık kazanan akımlar, <span class="italic">Stoacılık</span> ve <span class="italic">Epikürcülük</span> ilgilerini tümüyle insana ve ahlak konusuna yöneltmişlerdir. Yine bu dönemde kendini gösteren <span class="italic">Kuşkucular</span> da gene bu yönde düşünmüşlerdir. Bunla- rın ve daha pek çok düşünce sisteminin karışımından da <span class="italic">Seçmecilik</span>
<span class="italic">(Eklektisizm</span>) türemiştir. Yine</blockquote><blockquote class="calibre11">bu dönemde, Platoncu düşünceler Doğulu öğeler ve dindar bir tutumla karışmış ve <span class="italic">Yeni Platonculuk </span>doğmuştur. Bu üçüncü dönemin felsefesine «<span class="italic">Aristo Sonrası»</span> felsefe denir.</blockquote><blockquote class="calibre32">İS 6. yy.'da Yunan felsefesi bağımsız ve özgün bir düşünce akımı olarak tarih sahnesinden tümüyle silinmiştir. Ancak yankısı günümüzde bile hâlâ sürüyor. Eski Yunan kültürü Hıristiyanlığın yanında Batı kültürünün ikinci temel direğidir.</blockquote><blockquote class="calibre14"><blockquote class="calibre74"><span class="italic"><span class="bold"> </span></span></blockquote></blockquote><blockquote class="calibre75"><blockquote class="calibre74"><span class="italic"><span class="bold"> </span></span></blockquote></blockquote><blockquote class="calibre75"><blockquote class="calibre74"><span class="italic"><span class="bold"> </span></span></blockquote></blockquote><blockquote class="calibre75"><blockquote class="calibre74"><span class="italic"><span class="bold"> </span></span></blockquote></blockquote><blockquote class="calibre75"><blockquote class="calibre74"><span class="italic"><span class="bold"> </span></span></blockquote></blockquote><div class="mbppagebreak" id="calibre_pb_26"></div>
</body></html>
