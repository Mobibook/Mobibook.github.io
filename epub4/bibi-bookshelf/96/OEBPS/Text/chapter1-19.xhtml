<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sinekli Bakkal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="ch">19</h1>

    <p>Tevfik’in yatağını düzeltirken elini, yüzünü silerken Rabia’nın neşesi yerinde görünüyordu. Fakat gene babası gözlerinin etrafındaki mor halkalara dikkat etti.</p>

    <p>— Bu Ramazan hiç mukabele okumadın. Acaba İmam ne yaptı? İhtiyarın çok fakir olduğunu söylüyorlar. Tuhaf, Emine’yi gece rüyamda gördüm.</p>

    <p>— Her gece başka rüya görüyorsun, rüyalarından bıktım.</p>

    <p>Babasının karışık saçlarını okşadı:</p>

    <p>— Rakım Amca, bu sabah seni tıraş edecek, sakal, bıyık birbirine karışmış, umacıya dönmüşsün. Yo... Yooo... Öpmek falan yok, sakalın sinirime dokunuyor.</p>

    <p>— Emine bir şeyler anlatmak istiyordu.</p>

    <p>— Emine, Emine... Artık sus bakalım. Amca, sen sabunlamaya başla. Uslu durmazsan ellerini tutacağım.</p>

    <p>— Anneni kıskanıyor musun, şekerim? İnadıma ben onun lâkırdısını edeceğim. Kurban bayramında mutlak gidip elini öpeceksin, anladın mı?</p>

    <p>Sonra, dalgın dalgın:</p>

    <p>— Acaba ne anlatmak istiyordu? Bir türlü hatırlayamıyorum, diyordu.</p>

    <p>— Sabun kâsesini ben tutayım mı Amca?</p>

    <p>Tevfik sokaktan gelen tekbir seslerini dinliyordu:</p>

    <p>— Cenaze geçiyor, Rabia, pencereden bak, kadın mı, erkek mi?</p>

    <p>Rabia’nın yüzü cama yapıştı, kaldı. Onca yıl onun başını yiyen, rahat huzur vermeyen kadın, şu şalların altındaki ince tabutun içinde miydi? Üstünde penbe ipek krep<a class="si-noteref epub-type_noteref" href="#f995" id="backlink-995">995</a> belki Tevfik’e hoş görünmek için bağladığı krepti. İmam’ın başında en kocaman sarığı, arkasında en bol siyah lâtası...<a class="si-noteref epub-type_noteref" href="#f996" id="backlink-996">996</a> Kendisi ne kupkuru ne çöp gibi. Etrafında birkaç tane kendine benzeyen ihtiyar sarıklı imam daha... Kalabalık bir cenaze değil... Tabut, kısık seslerle Kuran okuyan birkaç zavallı ihtiyarın çökük omuzlarında.</p>

    <p>Rabia, yüzüstü kapandı, hıçkıra hıçkıra ağlıyordu ve:</p>

    <p>— Sakın sen ölme Tevfik, sakın sen ölme Tevfik, diye boğuk boğuk inliyordu.</p>

    <p>Hasta gülümsedi. Yüzündeki endişe geçmişti.</p>

    <p>— Ben de neden o kadar korktum. Demek erkek cenazesi; merak etme Rabiam, ben, sen sağken hiç, hiç ölemem.</p>

    <p>O gün öğleden sonra uzun uzun uyudu. Rabia mutfakta uzun uzun ihmal ettiği hesapları düzeltiyordu. Rakım, onun süzülen zavallı yüzünün yorgun ifadesine bakarken aşağı yukarı dükkânda dolaşıyordu.</p>

    <p>Dükkâna uzun, kırmızı fesli, sırtlan gözlü bir yabancı girdi. Bakkal kız başını kaldırdı, baktı. Sonra görmemiş gibi gene kurşun kalemini tükürükledi, yazmaya başladı.</p>

    <p>Müşterinin canı sıkılmış gibi etrafını hiddetli hiddetli süzdü. Rakım’ın gözleri korkuyla açılmış, olduğu yerde mıhlanmış, kalmıştı. Fakat kendini çabuk topladı. Müşterinin etrafında dönmeye başladı. Pırtlak gözlü adam ayağının altında sürünen cüceye bir solucanmış gibi baktı:</p>

    <p>— Tevfik’in dükkânı burası mı?</p>

    <p>— Evet Efendim, evet Efendim.</p>

    <p>Bu patlak gözlü, kurumlu herife Rakım’ın korkuyla bakması Rabia’nın sinirine dokunmuştu. En aksi sesiyle sordu:</p>

    <p>— Ne istiyorsun?</p>

    <p>Yabancı, kıza cevap vermeye tenezzül etmedi,<a class="si-noteref epub-type_noteref" href="#f997" id="backlink-997">997</a> cüceye emretti:</p>

    <p>— Söyle, buraya gelsin.</p>

    <p>— Gideyim, haber vereyim, Beyim. Uyuyor.</p>

    <p>— Vay babasının canına... Herif bakkal mı, paşa mı?</p>

    <p>— Hastaydı, Beyim. İsterseniz sizi yanına götüreyim.</p>

    <p>— Ne, ne? Ben ayağına mı gidecekmişim?</p>

    <p>Gözleri kısıldı, boynu eğildi, hücuma hazırlanan kudurmuş bir boğaya benziyordu:</p>

    <p>— Sen, kimle konuştuğunu biliyor musun, herif? Ben, Zâti Bey tarafından geliyorum.</p>

    <p>— Babam Zâti Bey’i bilir.</p>

    <p>— Öyle mi, Hanım Abla?</p>

    <p>Bıyıklarını büktü, galiz<a class="si-noteref epub-type_noteref" href="#f998" id="backlink-998">998</a> gözlerle kızı süzdü.</p>

    <p>— Seni külhanbeyi köpek, seni... Kendini nerede zannettin?</p>

    <p>Yabancı biraz geriledi, cüceye döndü:</p>

    <p>— Bu Hanım Abla, Zâti Bey’in kim olduğunu sahiden biliyor mu?</p>

    <p>— Ne bilsin, birader... Babasının hastalığı çocuğu şaşırttı, kusuruna bakma.</p>

    <p>— Birader ha! Seni köstebek kerata seni... Hadi önüme düş.</p>

    <p>Rakım önde, yabancı arkada, yukarıya çıktılar. Havada âdetâ bir felâket ağırlığı vardı.</p>

    <p>Kapıdan kısık bir ses:</p>

    <p>— Rabia Abla, yalnız mısın, diye sordu.</p>

    <p>— A... Sen misin Sabit Beyağabey?</p>

    <p>Rabia, bayağı sevinmiş, yüreklenmişti:</p>

    <p>— Bir şey mi istiyorsun?</p>

    <p>— O nemrut suratlı, domuz oğlu domuz, dükkânı sordu. Arabasını köşede bıraktı. Belki lâzım olurum, diye geldim. Sokaktan kuş uçmuyor, kervan geçmiyor... Köpek herifin lanetli fesi, dünyayı ürküttü.</p>

    <p>— Kim olduğunu biliyor musun, Ağabey?</p>

    <p>— Fesinden kim olduğunu anladım. Burada ne sordu?</p>

    <p>Rabia da nihayet anlamıştı. Uzun kırmızı feslerin hafiyelere<a class="si-noteref epub-type_noteref" href="#f999" id="backlink-999">999</a> alâmet olduğunu işitmişti. Fakat Sinekli Bakkal’da onlara benzer adam görmediği için unutmuştu.</p>

    <p>— Zâti Bey babamı çağırtmış.</p>

    <p>— Silsilesinin mezarına... Dinine, imanına...</p>

    <p>— Dine sövülmez, Ağabey, derken birdenbire elini ağzına götürdü, işaret etti.</p>

    <p>Merdivenden ayak sesleri geliyordu. Ağabey şimdi tezgâha dayanmış:</p>

    <p>— Bir okka sabun, bir okka soğan... Hatırına gelen şeyi ısmarlıyordu.</p>

    <p>Tevfik, pırtlak gözlü yabancı ile Rakım’ın arasında sallana sallana yürüyerek dükkâna geldi:</p>

    <p>— Akşama gelirim, Rabia, merak etme, bir yanlışlık olacak, diye kızı tatmine çalıştı.</p>

    <p>Hafiye kolundan çekti, Rakım arkalarında sokağa çıktılar.</p>

    <p>Tekerlek sesleri kesilinceye kadar Rabia ile Sabit Beyağabey, kapının önünde durdular. Sonra başlarını çıkardılar, sokağa baktılar. Hakikaten kuş uçmuyor, kervan geçmiyordu. “Kırmızı fes” Sinekli Bakkal’da musibet<a class="si-noteref epub-type_noteref" href="#f1000" id="backlink-1000">1000</a> yeli gibi esmiş, fakir fukarayı damlarının altına sığındırmıştı.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f995">
      <a class="si-backref" href="#backlink-995">995</a>. Bir cins kumaş.
    </div>

    <div class="si-footnote html5_aside epub-type_footnote" id="f996">
      <a class="si-backref" href="#backlink-996">996</a>. Osmanlılarda ulemanın giydiği bir tür üstlük.
    </div>

    <div class="si-footnote html5_aside epub-type_footnote" id="f997">
      <a class="si-backref" href="#backlink-997">997</a>. Gerek duymadı.
    </div>

    <div class="si-footnote html5_aside epub-type_footnote" id="f998">
      <a class="si-backref" href="#backlink-998">998</a>. İğrenç.
    </div>

    <div class="si-footnote html5_aside epub-type_footnote" id="f999">
      <a class="si-backref" href="#backlink-999">999</a>. Habercilere.
    </div>

    <div class="si-footnote html5_aside epub-type_footnote" id="f1000">
      <a class="si-backref" href="#backlink-1000">1000</a>. Ansızın gelen felâket ve sıkıntı veren şey.
    </div>
  </div>
</body>
</html>
