<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sinekli Bakkal</title>
  <link href="../Styles/main.css" rel="stylesheet" type="text/css" />
</head>

<body class="afterword epub-type_afterword">
  <div class="html5_section">
    <h1><cite>Sinekli Bakkal</cite>’a Son Satırlar</h1>

    <p>İlk okuyuşumda, <em>Sinekli Bakkal</em>’ı bir masal roman gibi okumuş olmalıyım. Öylesi coşkun tatlar anımsıyorum.</p>

    <p>Halide Edib Adıvar’a romancı olarak büyük ün katmış olan bu eser, dahası, Halide Edib’in <em>Kalb Ağrısı, Sonsuz Panayır, Döner Ayna</em> gibi –sırasıyla– başarılı, toplumbilimsel, “kentleşememe” izlekli kimi değerli romanlarını gölgelemiştir.</p>

    <p>Hemen bütün romanseverlerimiz <em>Sinekli Bakkal</em>’ı okumuşlardır da; sözgelimi bir <em>Kalb Ağrısı</em>’nın inceliklerini belki tadamamışlardır...</p>

    <p><em>Sinekli Bakkal</em>’a gelince; doğrusu, ününe yaraşır bir romandır.</p>

    <p>Doğu-Batı sorunu, Halide Edib’in yazarlık yaşamını baştan sona “işgal” etmiştir. Bir yazarlık yaşamı boyunca bu sorunla uğraşan, didişen, boğuşan yazar, belki bir tek <em>Sinekli Bakkal</em>’da sentezi okuruna iletir.</p>

    <p>Defalarca basılmış, kuşaklardan kuşaklara ulaşabilmiş <em>Sinekli Bakkal,</em> II. Abdülhamid dönemini bir geçmiş zaman dekoru önünde yansıtarak, eskiden yeniye devralınması gereken kültür, sanat ve töre değerleri üzerinde durur. Bir anlamda, yazar ve eseri, tarihî süreklilik arayışı içerisindedirler.</p>

    <p>Yazar ve eseri, bir yandan da; çoktan yer edinmiş görünen Batılılaşmanın ortalık yerinde, Doğu’nun payını araştırırlar ve ulusal kimlikli bir bileşime ulaşmayı denerler. Mimari, müzik, Mevlevîlik değerleri üzerine ilginç görüşler ileri sürmüş <em>Sinekli Bakkal</em>’ın, kendi kapsamında “öncü” bir roman olduğu söylenebilir.</p>

    <p>Burada Doğu ve Batı kültürleri birbirini bütünler. İkisinden birinin yadsınışı ya da eksikliği, <em>Sinekli Bakkal</em>’ı sarıp sarmalayan masal mutluluğunu adeta hemen sona erdirecektir.</p>

    <p>İstanbul sokağı tasviri ortasındaki Rabia, muhafazakâr töreyle barışıktır; bununla birlikte Peregrini’yi sevmekten kendini alamayacaktır. Gerçi, Peregrini, Osman olup çıkmıştır ama kendi yetiştiği ortamın müziğinden vazgeçmemiştir. Bu müzik, Rabia’yı da büyülememiş midir?</p>

    <p>Doğu ve Batı çatışması, <em>Sinekli Bakkal</em>’da, sanat ve kültür aracılığıyla yatışır, dinginliğe kavuşur. Yaşamın ütopyasında da öyle değil mi, öyle olmayacak mı?</p>

    <p class="right">Selim İleri</p>
  </div>
</body>
</html>
