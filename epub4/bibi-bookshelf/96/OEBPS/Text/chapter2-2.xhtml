<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sinekli Bakkal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="ch">2</h1>

    <p>On beş gün sonra, Peregrini’nin ellerinde üç kutu. Biri Rakım’ın sigarası, ötekiler Penbe ve Rabia’ya şeker. On beş gün Sinekli Bakkal’ın semtine uğramamıştı. Şimdi güya bir dostluk vazifesi diye gidiyordu, yahut dimağına kendini mazur göstermek<a class="si-noteref epub-type_noteref" href="#f1326" id="backlink-1326">1326</a> için öyle söylüyordu. Neden bu kafasındaki her şeyden şüphe eden kudrete bu kadar mahkûmdu? Neden bir dostunun kızını ıstırap günlerinde aramasın? Artık etten, kemikten bir makine değil ya, o da insan.</p>

    <p>Dükkânın peykeleri<a class="si-noteref epub-type_noteref" href="#f1327" id="backlink-1327">1327</a> inmiş, kapısı aralıktı. İtti.</p>

    <p>Dükkân karanlık. Mutfağa giden küçük sofada ışık var. Mutfaktan Rakım’ın sesi geliyordu. Kapıyı vurdu.</p>

    <p>— Nerede idin ayol? Hani akşamları gelirim dedindi, on beş gündür semtimize uğramadın. Bu ne vefasızlık!</p>

    <p>Penbe, elinde sigarasıyla mutfak kapısını açmıştı, Rakım kahvesini mangalın yanında bırakmış, fırlamıştı. Tavanda asılı kocaman fenerin içindeki petrol lâmbasının sarı ışığı içinde orada bir aile manzarası gördü. Ocağın üstündeki rafta bakırlar parıl parıl yanıyor. Mangalın etrafında üç hasır iskemle. İkisi boş, çünkü Penbe ile Rakım hâlâ ayakta. Üçüncüsünden Rabia yavaş yavaş kalktı. Arkasında parmak dikişli uzun bir hırka, çenesini beyaz bir tülbentle bağlamış. Beyaz çerçeve içinde yüzü daha süzük ve uzun, gözlerinin altı mosmor, içlerindeki ışık sönmüş gibi. Herhalde o, Peregrini’nin, babası sürüldükten sonra kendisini aramamasından müteessir<a class="si-noteref epub-type_noteref" href="#f1328" id="backlink-1328">1328</a> görünmüyor.</p>

    <p>— Hasta mısınız?</p>

    <p>— Bademciklerim sık sık şişiyor.</p>

    <p>Oturdu, şeker kutusunu dizine koydu. O, kutunun kurdelesini dalgın dalgın çözerken Penbe, fondanları ağzına atıyor, ağzını şapırdatıyordu. Rabia, kutunun kapağındaki maymun resmine bakarken ağzının bir tarafını aşağı doğru çeken çarpık bir tebessüm etti. Bal rengi gözlerinin iştirak etmediği<a class="si-noteref epub-type_noteref" href="#f1329" id="backlink-1329">1329</a> bir tebessüm.</p>

    <p>Rakım, dükkândan ona da bir hasır iskemle getirdi.</p>

    <p>Penbe:</p>

    <p>— Rabia’nın boğazına, zeytin dövdüm, ısıttım, koydum. Yatarken ıhlamur içireceğim, bir de terleteceğim, diyordu.</p>

    <p>Peregrini iskemlesini Rabia’ya yaklaştırdı:</p>

    <p>— Bana ateşiniz var gibi geliyor, Rabia Hanım.</p>

    <p>Kız cevap vermedi. Cansız yüzünde bir şey bekleyen ve bir şey dinleyen bir mânâ hâsıl oluyordu.</p>

    <p>— Buuuvv... Buuuvv... Buuuvv!</p>

    <p>Hırçın bir poyraz fırtınası, bahçede dalları birbirine çarpıp hışıldatıyor, kapının önündeki çakılları karıştırıyor ve bu anî rüzgârın arasındaki kapı tırmalanıyor. Rabia kalktı, kapıya gitti. Kedisini içeri alırken, Peregrini’nin gözleri, aralanan kapının ötesinde karanlığı korkunç siyah bir dalga gibi gördü.</p>

    <p>— Allah denizdekilere imdat etsin!<a class="si-noteref epub-type_noteref" href="#f1330" id="backlink-1330">1330</a></p>

    <p>Penbe’nin çiçek bozuğu yüzü dua eder gibi, küçük siyah gözlerin arkasında yaşlar var. Hay aksi karı, Rabia’ya Tevfik’in deniz geçtiğini hatırlatmakta mânâ var mı? Kız, kollarının arasında kedi tutmuş gibi duruyor.</p>

    <p>— Tevfik Beyrut’a varalı çok oldu.</p>

    <p>Bu cüceden. Rabia iskemlesine döndü. Peregrini eski bir Beyrut seyahatini anlatmaya başladı. Nasıl çarşaf gibi bir deniz üstünde gitmiş, nasıl Beyrut’tan Şam’a seyahat etmiş. Havası portakal, limon çiçeği kokan, önündeki mavi denize ayaklarını batırıp oturan, yumuşak yeşil yamaçlı Lübnan...</p>

    <p>Rabia hafifçe içini çekti. Dudağının bir tarafını aşağı çeken çarpık tebessüm hâlâ yerinde, fakat yüzünün gergin ifadesi değişiyor.</p>

    <p>— Bu hafta Dede’yi gördünüz mü?</p>

    <p>— Bu sabah uğradı. Bir iki güne kadar Tevfik’den mektup gelir, diyor. Ahbaplarından bir derviş geliyormuş, elden mektup alırsak, doğru havadis alırız.</p>

    <p>Mutlak Rabia’nın zihnini Tevfik’den ayırmalı!</p>

    <p>— Mûsikî derslerinize devam edecek misiniz?</p>

    <p>— Zaten muntazaman ders almıyorum. Fakat şimdi biraz daha çalışmalı, diyor. Mûsikî dersi vermemi teklif etti. Dükkânda artık çalışmamı pek muvafık görmüyor.</p>

    <p>Peregrini içinden:</p>

    <p>— Hani kızı kendi haline bırakmalı, diyordu. Demek o da çocuğun zihnini meşgul etmek için bir şeyler düşünüyor. Fenâ değil, yeni simalar görecek, dedi. Fakat bir taraftan da kızın boğuk ve yırtık çıkan sesini düşünerek müteessir oluyordu. Her kelime ağzından çıkarken yüzünü buruşturuyor, boğazına bir şey saplanmış gibi elleri boynuna gidiyor ve yutkunuyor.</p>

    <p>— Ramazan’da mukabele okumayacak mısınız?</p>

    <p>— Sesim çatlak zurna gibi kalmazsa.</p>

    <p>— Bir iki güne kadar bir şeyiniz kalmaz.</p>

    <p>Gene içinden:</p>

    <p>— Sesi böyle kalacaksa, ölsün daha iyi, diyordu. Fakat Rabia’nın ölümü fikri burnunun direğini sızlattı. Gözlerine hücum eden yaşları zor zapt ediyordu.</p>

    <p>Dostluğun bu kadarı da fazla... O, sırf kızı biraz avutmak için gelmemiş miydi? Bununla beraber, söyleyecek bir tek lâkırdı da bulamıyordu.</p>

    <p>Kâfi<a class="si-noteref epub-type_noteref" href="#f1331" id="backlink-1331">1331</a> derecede de uzun oturmuştu. Fakat mutfağın bu ılık havasında uyuşmuş gibiydi. İçinde, uzun müddet yolunu kaybedip de sonra bulan bir çocuğun sükûnu vardı.</p>

    <p>Dizlerindeki kedinin sırtını okşayan uzun parmakları tutmak orada öylece sessiz sessiz oturmak ne iyi olacaktı. Çocukluğundan beri, anasının dizinin dibinde oturduğu günlerden beri içinde bu kadar emniyet ve selâmet<a class="si-noteref epub-type_noteref" href="#f1332" id="backlink-1332">1332</a> hissetmemişti. Artık kendini tahlil etmiyordu.<a class="si-noteref epub-type_noteref" href="#f1333" id="backlink-1333">1333</a> Mutfağın havası, Rabia’nın yakınlığı, içindeki aman vermeden çarpışan zıd kuvvetleri barıştırmış gibiydi.</p>

    <p>Nihayet kalktı. Kızın elini aldı, nabzını yokladı. Bir baba şefkati ile elini okşadı. İçinden taşan rikkat Rabia’ya da biraz sirayet etmişti. Süzük, solgun yanakları penbeleşiyor, gözleri uyanıyordu.</p>

    <p>— Rabia Hanım’ın ateşi var. Hemen yatırın ve yarın sabah da mutlak doktor çağırın Penbe Hanım.</p>

    <p>Penbe, piyanistin arkasından dilini çıkardı:</p>

    <p>— Deli gâvur. Boğaz olunca insan doktor çağırır mıymış?</p>

    <p>Rakım azarladı:</p>

    <p>— Ama iyi gâvur. İnşaallah hak dininde<a class="si-noteref epub-type_noteref" href="#f1334" id="backlink-1334">1334</a> can versin.</p>

    <p>— İnşaallah.</p>

    <p>Rabia’nın sesine, bir aydır hissetmedikleri eski sıcaklığı geri gelmiş gibiydi.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f1326">
      <a class="si-backref" href="#backlink-1326">1326</a>. Bağışlatmak.
    </div>

    <div class="si-footnote html5_aside epub-type_footnote" id="f1327">
      <a class="si-backref" href="#backlink-1327">1327</a>. Duvara bitişik alçak, tahta sedir.
    </div>

    <div class="si-footnote html5_aside epub-type_footnote" id="f1328">
      <a class="si-backref" href="#backlink-1328">1328</a>. Üzülmüş.
    </div>

    <div class="si-footnote html5_aside epub-type_footnote" id="f1329">
      <a class="si-backref" href="#backlink-1329">1329</a>. Katılmadığı.
    </div>

    <div class="si-footnote html5_aside epub-type_footnote" id="f1330">
      <a class="si-backref" href="#backlink-1330">1330</a>. Yardım etsin.
    </div>

    <div class="si-footnote html5_aside epub-type_footnote" id="f1331">
      <a class="si-backref" href="#backlink-1331">1331</a>. Yeteri kadar.
    </div>

    <div class="si-footnote html5_aside epub-type_footnote" id="f1332">
      <a class="si-backref" href="#backlink-1332">1332</a>. Esenlik.
    </div>

    <div class="si-footnote html5_aside epub-type_footnote" id="f1333">
      <a class="si-backref" href="#backlink-1333">1333</a>. Çözülemiyordu.
    </div>

    <div class="si-footnote html5_aside epub-type_footnote" id="f1334">
      <a class="si-backref" href="#backlink-1334">1334</a>. İslam dininde.
    </div>
  </div>
</body>
</html>
