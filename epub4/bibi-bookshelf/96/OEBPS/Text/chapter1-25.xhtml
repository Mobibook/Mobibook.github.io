<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sinekli Bakkal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="ch">25</h1>

    <p>— Ne var, Bilâl? Evde biri hasta mı? Yoksa annem mi hasta?</p>

    <p>Hilmi rıhtımda arabanın kapısını açan Bilâl’in yüzünü gözleriyle delik deşik ediyor, oradaki kapanık ve karanlık ifadenin mânâsını anlamaya çalışıyordu.</p>

    <p>Henüz Beyrut’tan gelmiş, vapurdan çıkmıştı. Müstakbel kayınbiraderinin tavrındaki değişiklikten o kadar ürkmüştü ki, Bilâl’in arkasında duran iki sivil memurun kim olduğunu bile sormamıştı.</p>

    <p>— Bir şey yok, sahi bir şey yok. Siz arabada bekleyin, ben eşyaları Şevket Ağa ile yollayayım, gelirim.</p>

    <p>Hilmi, gözleri arabacının arkasında, dalgın dalgın düşünürken, arabanın kapısı açıldı, içeriye Şevki atladı, kolunu Hilmi’nin koluna geçirdi, oturdu, gözleri arabadan on adım uzakta bekleyen iki adamda, nefes almadan, fakat alçak sesle Tevfik’in başına gelenleri anlatmaya başladı. Mukaddime<a class="si-noteref epub-type_noteref" href="#f1192" id="backlink-1192">1192</a> yapmadan, hiç teferruata<a class="si-noteref epub-type_noteref" href="#f1193" id="backlink-1193">1193</a> girişmeden hep o, Saray’ı ve Selim Paşa’yı ürküten mektuptan bahsediyordu.</p>

    <p>— Tevfik’i istintaka<a class="si-noteref epub-type_noteref" href="#f1194" id="backlink-1194">1194</a> memur olan Gözpatlatan Muzaffer, henüz bizi ele vermedi. Aman sen ağzını sıkı tut, yüzünden bir şey belli etme...</p>

    <p>Hilmi cevap vermeye vakit bulmadan Bilâl geldi, karşılarına oturdu.</p>

    <p>Araba Aksaray’a yaklaşıncaya kadar üçü de bir tek lâkırdı etmedi.</p>

    <p>Vaziyetin çirkinliğini bir türlü hazmedemeyen Hilmi, kendi kendine söylüyor gibi, “Nâmus, nâmus...” diye başladı. Fakat Şevki’nin eli bir kaplan çevikliği ile ağzını kapamış ve dişlerinin arasından âdetâ Hilmi’ye söver gibi, “Büyük maksatlar mevzu-ı bahs<a class="si-noteref epub-type_noteref" href="#f1195" id="backlink-1195">1195</a> olurken ferdin nâmusu kuru bir gururdur,” diyordu.</p>

    <p>Bu cümle Hilmi’den ziyade Bilâl’e tesir etmişti.</p>

    <p>Şevki’nin taassupla vahşileşen esmer yüzünde Bilâl’ in beyaz kirpikli mavi gözleri yıldırım gibi dolaştı. Onun Makedonya meydanında yetişen kafası, kavgada kazanmak için her hileyi meşru görmeye alışmıştı. Halbuki Sultani’de Tanzimat edebiyatı diye garip şeyler öğretiyorlardı... Şimdi Şevki, o mektebin birinci çıkan talebelerinden İstanbullu bir adam, dayısı Bayram Ağa’nın söyleyeceğini kitabî bir üslupla söyleyivermişti. Dudakları kımıldadı, Şevki’nin cümlesini içinden ezberledi.</p>

    <p>Araba konağın kapısında durunca Hilmi arkadaşını alıkoymadı. Anasını bir ayak evvel görebilmek için merdivenleri âdetâ ikişer ikişer çıktı. Fakat anasının odasına girince onun tavrını da Şevki’ninki kadar garip buldu.</p>

    <p>Sabiha Hanım ne Dürnev’i ne de Hilmi’nin nasıl seyahat ettiğini sordu. Gözleri korkudan büyümüş, sesi çarpıntıdan kesik kesik çıkıyordu. Hemen biri gelip Hilmi’yi kapıp götürecekmiş gibi gözleri kapıdan ayrılmıyordu.</p>

    <p>— Tevfik’in başına gelenleri duydun mu? Allah razı olsun, oğlan, kimseyi ele vermedi. O adamlar kimse haber vermeli, dikkat etsinler, kendilerini sakın ele vermesinler... Hattâ, hattâ savuşsunlar!</p>

    <p>— Sen onların kim olduklarını biliyor musun, anne?</p>

    <p>— Hayır, hayır, bilmek de istemem. Gece gündüz selâmetlerine dua ediyorum. Tevfik onları haber verse de kendi cezadan kurtulacak değil ya... Birçok kadın daha ağlayacaktı... Bir sürü ocak daha sönecekti!</p>

    <p>Boğazında ani bir hırıltı ile kolları Hilmi’nin boynuna dolandı, boğacak gibi sıkıyor, Hilmi’nin göğsüne yapışan pörsük göğsü içinde hapsetmek istediği hıçkırıklar boğazını yırtıyordu. Gözyaşları Hilmi’nin yakasından boynuna aktı ve Hilmi’yi, Tevfik’in mefhum şeriklerini tutup hemen teslim etmekten men etmek istiyormuş gibi:</p>

    <p>— Yapma evlâdım, köpeğin olayım, yapma, ihtiyar anana kıyma, diye yalvarıyordu.</p>

    <p>Hilmi anasının kollarını boynundan çözdü, biraz geri çekildi, ihtiyar kadının yüzüne baktı. Ağlamaktan gözleri şişmiş, zavallı yüzü on sene birden ihtiyarlamıştı.</p>

    <p>Düzgün, allık maskesi artık tamir kabul etmeyecek kadar çökmüş, eski bir binanın badanasını hatırlatıyordu. Fakat hâlâ canlı ve genç kalan ela gözlerindeki ıstırap ve korku Hilmi’nin yüreğini didik didik ediyordu. Ve anasını bu dakikadaki kadar derin bir rikkatle<a class="si-noteref epub-type_noteref" href="#f1196" id="backlink-1196">1196</a> sevdiğini hatırlamıyordu.</p>

    <p>Ondan, nâmusunu şahsî selâmetine<a class="si-noteref epub-type_noteref" href="#f1197" id="backlink-1197">1197</a> fedâ etmesini talep eden bu anaya o kadar düşkün, o kadar düşkündü ki...</p>

    <p>— Sizi Paşa istiyor, Hilmi Bey.</p>

    <p>Şükriye Hanım’ın birdenbire odaya girişi ona kendini toplattı. Elini yüzünü yıkamak ve değişmek için odasına gidecek, sonra babasını gidip görecekti. Fakat anasının odasından o kadar bitap<a class="si-noteref epub-type_noteref" href="#f1198" id="backlink-1198">1198</a> çıkmıştı ki kendi kendine:</p>

    <p>— Bir sürü insanı daha felâkete sürüklemekte ne mânâ var? Hem de esası olmayan bir çocukluk için. Bir kâğıt parçasıyla bu rejim nasıl yıkılır? Tevfik’i postaya ben yolladım, demekle adamı cezadan kurtaramam ya... Şevki’nin dediği gibi, mertlik burada boş bir gururdan ibaret kalmaz mı, diyordu. Bununla beraber onun dış tesirlere çabuk kapılan yumuşak mizacının bir tarafında, kendisinin bile haberdar olmadığı bir kuvvet saklıydı. Ve o kuvvetin sesi:</p>

    <p>— Kendini ele vermekten çekinmen acaba anana merhametinden mi, bir maksada bağlı olmandan mı, yoksa sırf korkaklıktan mı, diye bağırıyordu.</p>

    <p>Odasına çıktığı vakit kafasında birbirini kovalayan fikirler, ölçülerini, hüviyetlerini kaybetmiş birbirine çarpan bir sürü divanelere benzemişti.</p>

    <p>Yüzünü yıkadı. Üstünü süpürdü. Oturdu, biraz başını toplamaya çalıştı. İçinde her zamandan ziyade şiddete, cebre,<a class="si-noteref epub-type_noteref" href="#f1199" id="backlink-1199">1199</a> zulme, ıstırap veren her şeye karşı bir isyan, bir gayz<a class="si-noteref epub-type_noteref" href="#f1200" id="backlink-1200">1200</a> duyuyordu. Şimdi bile yurduna bu çirkin şeyler –bir zulüm abidesi yıkmak için bile kullansa– gene muzır, gene nefret edilecek şeylerdi. Dünya ona çirkin bir boğuşma meydanı gibi geldi. Padişah’a, hükümete isyan edenler, ihtilal yapmak isteyenler, hepsi, hepsi aynı çirkin hamurdan yoğrulmuş insanlar ve teşekküllerdi.<a class="si-noteref epub-type_noteref" href="#f1201" id="backlink-1201">1201</a> Yalnız ferd masum yalnız ferd zavallı ve bazân da iyi idi.</p>

    <p>Nasıl olmuştu da Hilmi vaktiyle Garb’da her şeyin insanî bir adaletle geçtiğine inanmıştı? Buzlu şerbet içilen, pencerelerinden yasemin kokusu gelen ılık odalarda münakaşa ettikleri Fransız ihtilali kim bilir ferdlerin hayatını nasıl hercümerc<a class="si-noteref epub-type_noteref" href="#f1202" id="backlink-1202">1202</a> eden bir zulüm ve ceberrut<a class="si-noteref epub-type_noteref" href="#f1203" id="backlink-1203">1203</a> havası içinde geçmişti!</p>

    <p>Kalktı. Aynada boyunbağını dikkatle düzeltti, babasının odasına yollandı. Kendi kendisine yolda diyordu ki:</p>

    <p>— Ferd için bir tek selâmet yolu var, o da Vehbi Dede gibi dünyayı Allah’ın gelip geçen bir rüyası telakki etmek.<a class="si-noteref epub-type_noteref" href="#f1204" id="backlink-1204">1204</a></p>

    <p>Selim Paşa oğluna gelininin sıhhatini sordu, nasıl seyahat ettiğini sordu, yer gösterdi, oturttu. Kendisi oturmadı. Sakindi, nazikti, fakat tavrı her zamandan ziyade resmîydi. Bir hayli zaman sonra o da Tevfik’in başına gelenleri anlatmaya başladı. Herhalde Tevfik’in muhtemel şerikleri onda merhamet değil gazap uyandırıyordu. O kadar ki yavaş yavaş sükûnu bozulmaya başladı.</p>

    <p>— Bir soytarıyı kendisine siper eden korkak herifi elime geçirebilsem...</p>

    <p>Hilmi’nin gözleri Paşa’nın ince parmaklarının muhayyel bir mücrim<a class="si-noteref epub-type_noteref" href="#f1205" id="backlink-1205">1205</a> gırtlağı sıkıyor gibi büküldüklerini gördü. Dudaklarında acı bir tebessüm, sordu:</p>

    <p>— Ya birden fazla şeriki varsa?</p>

    <p>— Kerataların hepsi meydana çıksın, cürümlerinin cezasını görsünler.</p>

    <p>— Niçin kerata olsunlar? Padişah’ın zulmüne isyan, neden bir cürüm olsun?</p>

    <p>— Anlayamadım.</p>

    <p>— Mesela sizin mücrim addettiğiniz adamlar da sizi mücrim addedebilirler.</p>

    <p>— Ne dedin? Ne dedin?</p>

    <p>— Bir dakika için öyle farz edelim.</p>

    <p>— Edemem. Bir an için bile edemem. Dünyada bir tek doğru, bir tek eğri vardır. Benim inandığım şeyler doğru, onların inandıkları batıldır.<a class="si-noteref epub-type_noteref" href="#f1206" id="backlink-1206">1206</a> Anladın mı? Yoksa sen de mi o soytarının arkasına gizlenen sefillerdensin?</p>

    <p>— ..................</p>

    <p>— Cevap ver.</p>

    <p>— Vermeyeceğim. İstediğiniz şeye inanın, elinizden geleni yapın... Anlaşıldı mı?</p>

    <p>Kafa tutan bir Hilmi... Âdetâ peltekliğini unutan, sert ve sarih<a class="si-noteref epub-type_noteref" href="#f1207" id="backlink-1207">1207</a> bir erkek!</p>

    <p>— Eğer inansam sen şimdi Tevfik’in yanında olurdun, Hilmi Bey. Fakat sen o kadın kıyafetine giren herifin cesaretini gösteremezdin. Onun çektiklerini çeksen... Muzaffer’in pençesini kulağının tozunda bir duysan ananı babanı ele verirdin, el ayak öper yalvarırdın... Seni tavşan yürekli, murdar<a class="si-noteref epub-type_noteref" href="#f1208" id="backlink-1208">1208</a> tabansız seni!</p>

    <p>Babalık oğulluk bağları koptu, ayrıldı, hürmet ve terbiye efsaneleri duman gibi savruldu. Birbirlerinin boğazına atılmak isteyen, birbirini yakmak isteyen iki düşman erkek oluvermişlerdi. İhtiyarın elleri yanında duruyordu. Çünkü karşısındakini, el kaldırmaya bile, dövülmeye bile layık görmüyordu. Gencin yumrukları havada...</p>

    <p>— Hilmi, sen odana çekil, ben babanla yalnız konuşacağım.</p>

    <p>İki dakikadır kapıda değneğine dayanmış duran kadını ikisi de görmemişlerdi. İkisi de ayıldı ve kendilerini biraz topladılar.</p>

    <p>Kadının sesinde, yarım saat evvel Hilmi’ye yalvarırken gösterdiği aczden<a class="si-noteref epub-type_noteref" href="#f1209" id="backlink-1209">1209</a> eser kalmamıştı.</p>

    <p>Hilmi –hâlâ gırtlağını parmaklarıyla çekip koparacak kadar– babasından nefret ediyordu. Fakat anasına eğildi, çıktı gitti.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f1192">
      <a class="si-backref" href="#backlink-1192">1192</a>. Giriş.
    </div>

    <div class="si-footnote html5_aside epub-type_footnote" id="f1193">
      <a class="si-backref" href="#backlink-1193">1193</a>. Ayrıntıya.
    </div>

    <div class="si-footnote html5_aside epub-type_footnote" id="f1194">
      <a class="si-backref" href="#backlink-1194">1194</a>. Sorguya çekmeye.
    </div>

    <div class="si-footnote html5_aside epub-type_footnote" id="f1195">
      <a class="si-backref" href="#backlink-1195">1195</a>. Söz konusu.
    </div>

    <div class="si-footnote html5_aside epub-type_footnote" id="f1196">
      <a class="si-backref" href="#backlink-1196">1196</a>. Acımayla.
    </div>

    <div class="si-footnote html5_aside epub-type_footnote" id="f1197">
      <a class="si-backref" href="#backlink-1197">1197</a>. Kişisel kurtuluşuna.
    </div>

    <div class="si-footnote html5_aside epub-type_footnote" id="f1198">
      <a class="si-backref" href="#backlink-1198">1198</a>. Bitkin.
    </div>

    <div class="si-footnote html5_aside epub-type_footnote" id="f1199">
      <a class="si-backref" href="#backlink-1199">1199</a>. Zora.
    </div>

    <div class="si-footnote html5_aside epub-type_footnote" id="f1200">
      <a class="si-backref" href="#backlink-1200">1200</a>. Öfke.
    </div>

    <div class="si-footnote html5_aside epub-type_footnote" id="f1201">
      <a class="si-backref" href="#backlink-1201">1201</a>. Kuruluşlardı.
    </div>

    <div class="si-footnote html5_aside epub-type_footnote" id="f1202">
      <a class="si-backref" href="#backlink-1202">1202</a>. Alt üst.
    </div>

    <div class="si-footnote html5_aside epub-type_footnote" id="f1203">
      <a class="si-backref" href="#backlink-1203">1203</a>. Aşırı bir baskı.
    </div>

    <div class="si-footnote html5_aside epub-type_footnote" id="f1204">
      <a class="si-backref" href="#backlink-1204">1204</a>. Kabul etmek.
    </div>

    <div class="si-footnote html5_aside epub-type_footnote" id="f1205">
      <a class="si-backref" href="#backlink-1205">1205</a>. Suçlu.
    </div>

    <div class="si-footnote html5_aside epub-type_footnote" id="f1206">
      <a class="si-backref" href="#backlink-1206">1206</a>. Yanlıştır.
    </div>

    <div class="si-footnote html5_aside epub-type_footnote" id="f1207">
      <a class="si-backref" href="#backlink-1207">1207</a>. Açık.
    </div>

    <div class="si-footnote html5_aside epub-type_footnote" id="f1208">
      <a class="si-backref" href="#backlink-1208">1208</a>. Kötü.
    </div>

    <div class="si-footnote html5_aside epub-type_footnote" id="f1209">
      <a class="si-backref" href="#backlink-1209">1209</a>. Güçsüzlükten.
    </div>
  </div>
</body>
</html>
