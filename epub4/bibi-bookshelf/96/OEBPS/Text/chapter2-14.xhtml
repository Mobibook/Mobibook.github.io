<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sinekli Bakkal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="ch">14</h1>

    <p>Ev biraz içerlek, önünde bir avlu var. Onun için Sinekli Bakkal’da olan arka cephesi öteki evlerin hizasına fırlamıştı. Evin ilk iki katı avlunun yüksek duvarıyla örtülüyor, içinde adam olduğuna dair bir emare ancak üçüncü katın pencerelerinde görülebilirdi.</p>

    <p>Osman, biraz geriye çekildi, evin üst katını gözden geçirdi. Kafeslerden<a class="si-noteref epub-type_noteref" href="#f1679" id="backlink-1679">1679</a> birinin altından bir patiska perde ucu dışarıya fırlamış, rüzgârla sallanıyordu. Orada bir pencere açıktı. İmam’ın odası olabilirdi. Kapının tokmağını yakaladı, vurmaya başladı. Cevap alamadı.</p>

    <p>— Yandaki ipi çek, Amca Bey.</p>

    <p>Döndü. Elleri deri önlüğünün altında Muharrem onu seyrediyordu. Hemen kapıya yaklaştı, ipi çekti. Avluda bir çıngırak çalmaya başladı ve açık pencerenin kafesinin arkasından biri seslendi. İmam’ın sesiydi:</p>

    <p>— Kim o?</p>

    <p>Muharrem cevap verdi.</p>

    <p>— Sizi ilmühaber için biri görmek istiyor, İmam Efendi.</p>

    <p>Başını çevirdi, Osman’a göz kırptı.</p>

    <p>— Mutlak işin ucunda mangiz<a class="si-noteref epub-type_noteref" href="#f1680" id="backlink-1680">1680</a> olmalı Amca Bey, yoksa içeriye giremezsin.</p>

    <p>İkisi de içeriyi dinlediler. Avluda birisinin yürüdüğünü duyunca Muharrem İmam’ın pes<a class="si-noteref epub-type_noteref" href="#f1681" id="backlink-1681">1681</a> ve makamlı “Kim o?” sesini taklit ederek uzaklaştı.</p>

    <p>İhtiyar kapıyı aralamış, homurdanıyordu:</p>

    <p>— Ne istiyorsun?</p>

    <p>— Burada söyleyemem, İmam Efendi.</p>

    <p>— Öyleyse içeriye gir.</p>

    <p>Toplu bir avludan geçtiler. Sıra sıra teller gerilmişti.</p>

    <p>Üzerleri paslı. Mutlak vaktiyle orada çamaşır yıkamaya meraklı bir kadın yaşamıştı. Avlunun ötesinde berisinde toprak çanakları içlerinde sular vardı. Birkaç serçe ve bir güvercin İmam’ın ayaklarının altında sıçrıyorlardı. Dini, kini olan bu adamın kuşlara dostluğu Osman’a biraz garip geldi.</p>

    <p>— Pabuçlarını çıkar.</p>

    <p>Osman evin kapısında pabuçlarını çıkardı. İmam’ın arkasından mermer bir taşlık geçti. Merdivenleri sükût içinde çıktılar. İmam tırabzanlara tutunuyor, sık sık soluyordu. Başında beyaz takkesi, arkasında gecelik Şam hırkasıyla daha kuru, daha çökük bir hali vardı. Osman’ı üçüncü katta küçük bir odaya aldı.</p>

    <p>Bir köşe minderi, eski ceviz bir dolap, bir rahle odanın bütün eşyasını teşkil ediyordu.<a class="si-noteref epub-type_noteref" href="#f1682" id="backlink-1682">1682</a> Köşe minderine, karşı karşıya oturdular, birbirlerinin yüzüne baktılar.</p>

    <p>İmam hâl hatır sormadı. En aksi sesiyle:</p>

    <p>— İşin ne? Ne istiyorsun, söyle bakalım.</p>

    <p>— Ben Rabia’nın kocasıyım. Damadınız Osman.</p>

    <p>Bunu söylerken Osman, kendini ne aptal, ne acaip buluyordu.</p>

    <p>— Benim Rabia isminde hatunla hiçbir alakam yok.</p>

    <p>— Ben size biraz yardım etmek isterdim.</p>

    <p>— Yardım mı dedin?</p>

    <p>İmam’ın tümsek gırtlağı zayıf boynunda aşağı yukarı işlemeye başladı.</p>

    <p>— Hakkımı iade demek istiyorsun. Nihayet nedamet etti,<a class="si-noteref epub-type_noteref" href="#f1683" id="backlink-1683">1683</a> hakkımı vermek istiyor, öyle mi?</p>

    <p>— Rabia benim buraya geldiğimi bilmiyor bile. Ben kendi hesabıma size hakkınızı iade edeceğim, Efendibaba.</p>

    <p>Mademki ihtiyar bu yardımı bir hak diye tefsir etmek<a class="si-noteref epub-type_noteref" href="#f1684" id="backlink-1684">1684</a> istiyordu, Osman’ın artık onu “yardım” kelimesiyle iz’aç etmesinde<a class="si-noteref epub-type_noteref" href="#f1685" id="backlink-1685">1685</a> mânâ yoktu. Fakat tecessüs Osman’ın en zayıf noktasıydı.</p>

    <p>— Rabia’nın kazancı neden sizin hakkınız oluyor? Affedersiniz ama, sırf merakımdan soruyorum.</p>

    <p>— Neden mi? Para sarf ettim<a class="si-noteref epub-type_noteref" href="#f1686" id="backlink-1686">1686</a>, emek sarf ettim, vakit sarf ettim. Onu ben hafız yaptım. Sayemde para kazandı. Babası bir metelik yollamadığı senelerde evimde yatırdım, besledim, giydirdim, kuşattım. İhtiyarlığımda beni aç ve bîilaç<a class="si-noteref epub-type_noteref" href="#f1687" id="backlink-1687">1687</a> bıraktı. Kuran okuyarak kazandığı paranın her kuruşu benim, anladın mı? Yoksa ruz-ı cezada<a class="si-noteref epub-type_noteref" href="#f1688" id="backlink-1688">1688</a> on parmağım yakasında olacak.</p>

    <p>— Ben size ayda beş yüz kuruş tahsis edeceğim.<a class="si-noteref epub-type_noteref" href="#f1689" id="backlink-1689">1689</a> Ne de olsa karımın büyükbabasısınız. Sefalet<a class="si-noteref epub-type_noteref" href="#f1690" id="backlink-1690">1690</a> çektiğinizi istemem.</p>

    <p>— Hakkımı veriyorsun, anladın mı? Yoksa sadaka kabul etmem, merhamete ihtiyacım yok. Yoksa ağzımı aramaya mı geldin? Öyle ise haydi çek arabanı...</p>

    <p>Kapıyı açmış, Osman’ı açıktan açığa kovuyordu. Fakat o, oturduğu yerden kımıldamadı. Cebinden cüzdanını çıkardı, içinden beş sarı altın çıkardı, İmam’a uzattı.</p>

    <p>İhtiyarın iskelet parmakları şayan-ı hayret<a class="si-noteref epub-type_noteref" href="#f1691" id="backlink-1691">1691</a> bir süratle liraların üstüne kapandı. Fersiz<a class="si-noteref epub-type_noteref" href="#f1692" id="backlink-1692">1692</a> gözlerinde koyu ışıltılar hâsıl olmuştu. Kaç yıldır sarı para yüzü görmemişti. İlmühaber için gelenlerden beş kuruş koparmak için çekişe çekişe pazarlık ediyordu. Koynundan yıpranmış örme bir kese çıkardı. Parmakları titreye titreye altınları içine koydu. Kesenin ağzını büzdü, etrafını dikkatle sardı, tekrar koynuna koydu. Ancak ondan sonra Osman’a garip bir tecessüsle sordu:</p>

    <p>— Bu kadar parayı Ümmet-i Muhammed’in evlâdına şeytan icadı çalgılar meşk etmekten<a class="si-noteref epub-type_noteref" href="#f1693" id="backlink-1693">1693</a> mi kazanıyorsun?</p>

    <p>— Evet.</p>

    <p>— Yaaa... Başka bir işin yok mu?</p>

    <p>— Yok. Vaktiyle ben de bir nevi imamdım.</p>

    <p>— Papaz demek istiyorsun. Küffarı hâkisarın<a class="si-noteref epub-type_noteref" href="#f1694" id="backlink-1694">1694</a> cehennem rehberi!</p>

    <p>— İstersen öyle olsun, Efendibaba. (Artık senli benli olmaya başlayacak kadar ihtiyarı orijinal buluyordu.) Fakat torununu almak için Hak dinini kabul ettim. (Biraz gülümsedi. Aklına gelen şeyi tuhaf bulmuştu.) Belki cennette komşu olacağız, Efendibaba.</p>

    <p>İmam’ın dudakları nihayetsiz bir istihfafla<a class="si-noteref epub-type_noteref" href="#f1695" id="backlink-1695">1695</a> büküldü.</p>

    <p>— Hulyâ kuruyorsun... Rabia da, sen de, hattâ Sinekli Bakkal’ın halkı da hepiniz cehennemlik... Hiçbiriniz Hak dininin ne idüğünü anlamış değilsiniz. “İnanmayanlar sürü sürü cehenneme sevk edilecekler”<a class="si-noteref epub-type_noteref" href="#f1696" id="backlink-1696">1696</a> ayetini güldür güldür okudu.</p>

    <p>Osman, Arapça olduğu için bir şey anlamadı. Fakat ihtiyarla cennet ve cehenneme dair münakaşanın çok meraklı olacağına emindi. Sırf onu daha fazla söyletmek için:</p>

    <p>— Sinekli Bakkal halkı bana Allah’tan korkar adamlar gibi geliyor, Efendibaba, dedi.</p>

    <p>— Korkuları bile onları ateşten kurtaramaz... İhtiyarın dişsiz ağzı biraz daha içeriye çökmüş, halkın ateşte yanması hayaline keyifli keyifli gülüyordu.</p>

    <p>— Niçin Efendibaba?</p>

    <p>— Niçin mi? Çünkü müminin kalbi ahüzarla,<a class="si-noteref epub-type_noteref" href="#f1697" id="backlink-1697">1697</a> nedametle dolu olmak gerek. Bu mahallede saz sesinden, türküden, kahkahadan geçilmiyor. Senin karın olacak o iblise yok mu? Boyu bir karış iken bile gözü çalgıda, oyundaydı... Hıfzına çalışırken bile gözlerinin içi gülerdi. Bir tanesi ateşten kurtulamayacak... Bir tanesi bile...</p>

    <p>İmam kollarını açtı. Osman’ın gözünün önünde ordu ordu cehenneme sürülen bir insaniyet uyandı. Cenneti, İmam’dan başka sekenesi<a class="si-noteref epub-type_noteref" href="#f1698" id="backlink-1698">1698</a> olmayan hâlî<a class="si-noteref epub-type_noteref" href="#f1699" id="backlink-1699">1699</a> bir yer gibi görüyordu.</p>

    <p>İhtiyar birdenbire mahalleyi ve Rabia’yı unutmuş gibi sordu:</p>

    <p>— Ay başına bizim beş altını kim getirecek?</p>

    <p>— Gene ben getiririm, Efendibaba.</p>

    <p>Sokakta Osman’ın dimağının gözü bu korkunç ihtiyarla Rabia’nın geçirdiği seneleri görüyor gibiydi. Acaba Rabia’nın güneşli, sakin mizacında İmam’ın muzlim,<a class="si-noteref epub-type_noteref" href="#f1700" id="backlink-1700">1700</a> kindar varlığından bir şey saklı mıydı? Olamazdı. Kız Tevfik’in kızıydı. Gülüşünün tatlılığını birdenbire hatırladığı o sevimli ve cazip komiğin kızı. Bununla içi biraz teselli buldu.</p>

    <p>Haziran ayında şehrin üstünden büyük bir sıcak dalgası geçiyordu. Sokaklar hamam gibi. Rutubetli bir sıcak insanın kemiklerine nüfuz ediyor,<a class="si-noteref epub-type_noteref" href="#f1701" id="backlink-1701">1701</a> parmaklarının ucuna kadar terletiyor. İnsan, hayvan her canlı mahlûk nefes alabilmek için sığınacak gölge, serinlik arıyor. Köpekler saçakların altına serilmişler. Sergüzeşt arayan köpek yavruları gölgeden ayrılınca dilleri dışarda, karınları körük gibi inip çıkıyor.</p>

    <p>Çocuklar artık oynamak için hep mescidin avlusundaki küçük mezarlığın servilerinin yeşil gölgesine iltica ediyorlardı.<a class="si-noteref epub-type_noteref" href="#f1702" id="backlink-1702">1702</a> Sinekli Bakkal Sokağı’nın, saçaklar arasındaki ışık yolunda binbir sinek vızıldıyor. Ve sokak kokuyor... Öyle bir kokuyor ki...</p>

    <p>Osman, Boğaziçi’nde yazlık bir ev tutmak, sıcaklar geçinceye kadar gitmek için, Rabia’yı kandırmaya çalıştı. Rabia cevap bile vermedi. Kafasını salladı. Olamaz! Sinekli Bakkal’da yazlığa giden bir tek ev var mıydı? Bunlar bid’at<a class="si-noteref epub-type_noteref" href="#f1703" id="backlink-1703">1703</a> mı çıkaracaklar, âlemi kendilerine mi güldürecekler? Akşamlar serin olmuyor muydu? Oluyordu. Bahçe hakikaten latifti.<a class="si-noteref epub-type_noteref" href="#f1704" id="backlink-1704">1704</a> Cuma günleri de konağın bostanına gidiyorlardı. Dolap dönüyor, billûr gibi sular akıyor, Rabia ayaklarını, sebze sulamak için açılan su dolu harklara<a class="si-noteref epub-type_noteref" href="#f1705" id="backlink-1705">1705</a> sokuyor.</p>

    <p>Bütün bunlara rağmen Osman’ın içi içine sığmıyordu. Uzak yerdeki derslerine gitmek için çok zahmet çekiyor. Ve Köprü’den tuttuğu arabadan iki sokak geride inip Sinekli Bakkal’a yaya geliyordu. Oraya araba ile gelmeye cesareti yoktu. Sinekli Bakkal efkârı umumiyesi<a class="si-noteref epub-type_noteref" href="#f1706" id="backlink-1706">1706</a> buna müsait değildi. Kendilerinden servet seviyesi nisbetsiz<a class="si-noteref epub-type_noteref" href="#f1707" id="backlink-1707">1707</a> surette fazla görünen, kim olursa olsun, mahallenin sihirli husûsiyyetine giremez. İçlerinden birçoğu ömürlerinde arabaya binmemiş adamlardı. Halbuki Osman’a iki sokağı bile yaya geçmek bu havada bir azaptı. Sokaklar ne kadar, ne kadar kokuyor...</p>

    <p>Rabia hep yürürdü. Ekseri eve, teri yeldirmesinin sırtına geçmiş, kirpikleri tozdan bembeyaz gelirdi. Fakat gusl-hâneye<a class="si-noteref epub-type_noteref" href="#f1708" id="backlink-1708">1708</a> girer, bir soğuk su dökünür, temiz ve dinlenmiş bir yüzle bir şey olmamış gibi meydana çıkardı. Osman ilk defa olarak, Sinekli Bakkal’da fukara adam rolü yapmanın sıkıntılı tarafları olduğunu hissetti. Fakat Rabia’ya bir şey söylemedi. Yalnız sık hırçınlaşıyor, kıza âdetâ çıkışıyordu. Neden onun karısı hâlâ ders vermek iptilasından<a class="si-noteref epub-type_noteref" href="#f1709" id="backlink-1709">1709</a> vazgeçemiyor? Mevlid okumak, mukabele okumak, bunlar onun sanat tarafı, fakat ders vermek inadı bir çocukluk. Osman’ın hepsine, hattâ Tevfik’e de bakacak serveti var.</p>

    <p>Bir akşam bu noktaları mantıkî bir şekilde, sakin bir sesle Rabia ile münakaşa etmek istedi. Kızın dudakları sımsıkı, kilitli gibi, gözleri yabancı ve uzak, hiç cevap vermedi. Uyuşamadıkları noktalarda onun bu anûd<a class="si-noteref epub-type_noteref" href="#f1710" id="backlink-1710">1710</a> sükûtu Osman’ın pek sinirine dokunuyordu. Söylemek istemediği şeyler ağzından kaçtı, sesi ilk defa mutfaktan duyuldu. Fakat yalnız onun sesi!</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f1679">
      <a class="si-backref" href="#backlink-1679">1679</a>. Çapraz çubuklarla ve aralıklı olarak yapılmış, pencerelere takılan siper.
    </div>

    <div class="si-footnote html5_aside epub-type_footnote" id="f1680">
      <a class="si-backref" href="#backlink-1680">1680</a>. Para.
    </div>

    <div class="si-footnote html5_aside epub-type_footnote" id="f1681">
      <a class="si-backref" href="#backlink-1681">1681</a>. Hafif, yavaş sesli.
    </div>

    <div class="si-footnote html5_aside epub-type_footnote" id="f1682">
      <a class="si-backref" href="#backlink-1682">1682</a>. Oluşturuyordu.
    </div>

    <div class="si-footnote html5_aside epub-type_footnote" id="f1683">
      <a class="si-backref" href="#backlink-1683">1683</a>. Pişman oldu.
    </div>

    <div class="si-footnote html5_aside epub-type_footnote" id="f1684">
      <a class="si-backref" href="#backlink-1684">1684</a>. Yorumlamak
    </div>

    <div class="si-footnote html5_aside epub-type_footnote" id="f1685">
      <a class="si-backref" href="#backlink-1685">1685</a>. Tedirgin etmesinde.
    </div>

    <div class="si-footnote html5_aside epub-type_footnote" id="f1686">
      <a class="si-backref" href="#backlink-1686">1686</a>. Para harcadım.
    </div>

    <div class="si-footnote html5_aside epub-type_footnote" id="f1687">
      <a class="si-backref" href="#backlink-1687">1687</a>. İlaçsız.
    </div>

    <div class="si-footnote html5_aside epub-type_footnote" id="f1688">
      <a class="si-backref" href="#backlink-1688">1688</a>. Ceza günü.
    </div>

    <div class="si-footnote html5_aside epub-type_footnote" id="f1689">
      <a class="si-backref" href="#backlink-1689">1689</a>. Ayıracağım.
    </div>

    <div class="si-footnote html5_aside epub-type_footnote" id="f1690">
      <a class="si-backref" href="#backlink-1690">1690</a>. Yoksulluk.
    </div>

    <div class="si-footnote html5_aside epub-type_footnote" id="f1691">
      <a class="si-backref" href="#backlink-1691">1691</a>. Hayrete değer.
    </div>

    <div class="si-footnote html5_aside epub-type_footnote" id="f1692">
      <a class="si-backref" href="#backlink-1692">1692</a>. Cansız.
    </div>

    <div class="si-footnote html5_aside epub-type_footnote" id="f1693">
      <a class="si-backref" href="#backlink-1693">1693</a>. Öğretmekten.
    </div>

    <div class="si-footnote html5_aside epub-type_footnote" id="f1694">
      <a class="si-backref" href="#backlink-1694">1694</a>. Hali perişan kâfirlerin.
    </div>

    <div class="si-footnote html5_aside epub-type_footnote" id="f1695">
      <a class="si-backref" href="#backlink-1695">1695</a>. Küçümsemeyle.
    </div>

    <div class="si-footnote html5_aside epub-type_footnote" id="f1696">
      <a class="si-backref" href="#backlink-1696">1696</a>. Gönderilecekler.
    </div>

    <div class="si-footnote html5_aside epub-type_footnote" id="f1697">
      <a class="si-backref" href="#backlink-1697">1697</a>. Ah ve inlemeyle.
    </div>

    <div class="si-footnote html5_aside epub-type_footnote" id="f1698">
      <a class="si-backref" href="#backlink-1698">1698</a>. Oturanı.
    </div>

    <div class="si-footnote html5_aside epub-type_footnote" id="f1699">
      <a class="si-backref" href="#backlink-1699">1699</a>. Boş.
    </div>

    <div class="si-footnote html5_aside epub-type_footnote" id="f1700">
      <a class="si-backref" href="#backlink-1700">1700</a>. Karanlık.
    </div>

    <div class="si-footnote html5_aside epub-type_footnote" id="f1701">
      <a class="si-backref" href="#backlink-1701">1701</a>. İşliyor.
    </div>

    <div class="si-footnote html5_aside epub-type_footnote" id="f1702">
      <a class="si-backref" href="#backlink-1702">1702</a>. Sığınıyorlardı.
    </div>

    <div class="si-footnote html5_aside epub-type_footnote" id="f1703">
      <a class="si-backref" href="#backlink-1703">1703</a>. Yeni bir âdet.
    </div>

    <div class="si-footnote html5_aside epub-type_footnote" id="f1704">
      <a class="si-backref" href="#backlink-1704">1704</a>. Güzeldi.
    </div>

    <div class="si-footnote html5_aside epub-type_footnote" id="f1705">
      <a class="si-backref" href="#backlink-1705">1705</a>. Arklara.
    </div>

    <div class="si-footnote html5_aside epub-type_footnote" id="f1706">
      <a class="si-backref" href="#backlink-1706">1706</a>. Halkı.
    </div>

    <div class="si-footnote html5_aside epub-type_footnote" id="f1707">
      <a class="si-backref" href="#backlink-1707">1707</a>. Oransız.
    </div>

    <div class="si-footnote html5_aside epub-type_footnote" id="f1708">
      <a class="si-backref" href="#backlink-1708">1708</a>. Eski evlerde, içinde yıkanılabilir biçimde yapılmış altı çinko kaplı küçük hücre.
    </div>

    <div class="si-footnote html5_aside epub-type_footnote" id="f1709">
      <a class="si-backref" href="#backlink-1709">1709</a>. Takıntısından.
    </div>

    <div class="si-footnote html5_aside epub-type_footnote" id="f1710">
      <a class="si-backref" href="#backlink-1710">1710</a>. İnatçı.
    </div>
  </div>
</body>
</html>
