<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sinekli Bakkal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="ch">22</h1>

    <p>Birinci Kanun’un yirminci günü. Osman Sinekli Bakkal’ın köşesini dönerken Sabit Beyağabey’le burun buruna geldi.</p>

    <p>— Seni göreceğimiz geldi be, Amca Bey! Bu eve taşınalı semtimize uğramaz oldun.</p>

    <p>Osman tebessüm etti. <em>Tılsımlı Kuyu</em>’ya o kadar dalmıştı ki Sinekli Bakkal mahalle kahvesinin mevcudiyetini bile unutmuştu. Yalnız onu olsa, Rabia’nın son günlerdeki zaafı bile onda eski şiddetli merakını uyandırmamıştı.</p>

    <p>— Bu günlerde Rabia Abla’yı yalnız bırakamıyorum, Ağabey. Kusuruma bakma.</p>

    <p>— Hakkın var, Amca Bey. Ağabey koltuğunun altından tükürdü.</p>

    <p>— Eğer gece vakti hekim lâzım olursa sen benim pencerenin altına gel, bir nâra bas. İki elim kızıl kanda olsa yetişirim.</p>

    <p>— Eksik olma, Ağabey. Zihnimi yalnız bir şey karıştırıyor. Geceyarısından sonra hekim getirmek için araba lâzım olursa, nerede buluruz?</p>

    <p>— Sen onu merak etme. Bizim evin arkasında ahır var. Sahibinin başına camı çerçeveyi indirir, istediğin dakika uyandırırım. Beş dakikada araba hazır olur. Hayvan yetmezse arabaya bizim tulumba takımını da koşarız. Yoksa sen emret, Amca Bey.</p>

    <p>Osman Ağabey’in çarpık omzunu okşadı:</p>

    <p>— Hayvan yeter, takımı uykudan uyandırmak lâzım değil... Güldü ve giderken seslendi:</p>

    <p>— Bu akşam kahveye gelirim, hepinizi göreceğim geldi.</p>

    <p>— Ben yemekten sonra uğrar alırım, Amca Bey.</p>

    <p>Eve dönerken Osman’ın soğuktan dişleri birbirine çarptı. Sokakta kimse yoktu. Soğuk, fakat durgun bir hava. Gökyüzü damlara dokunacak kadar aşağılara inmiş. Düz, duman renginde madenî bir gök. Nerede başlıyor, nerede bitiyor? İnsanın içine ürperme veriyor.</p>

    <p>Yemekte Rabia’nın gözleri hiç açılmıyor, bidüziye esniyor. Son günlerde göz kapakları gene pek şiş, mütemadiyen uykusu var gibi. Osman’ın odasına çıkıp Arnavut kaldırımcının acayip türküsünü söylediği günden beri fenâlaşıyor, her gün daha halsiz, her gün yüzü gözü daha şişik. Albüminin idrarında, doktorları endişeye düşürecek kadar bir çoğalışı görülüyor.</p>

    <p>Doktor Kasım iki günde bir orada. Ve Doktor Kasım, Osman’a hoş olmayan ihtimallerden bahsediyor. Fakat bunları düşünmek doğru değil... Bütün gayretine rağmen Rabia’ya ağrı çekerken ıspazmoz<a class="si-noteref epub-type_noteref" href="#f1932" id="backlink-1932">1932</a> gelmesi ihtimalini düşünüyor. Çirkin ihtimal...</p>

    <p>— Rabia, sen bu akşam erken yat, yavrum. Gözlerin kapanıyor.</p>

    <p>— Ne zaman açılıyor ki? Her gece tavuk gibi tünüyorum.</p>

    <p>Bir hasta çocuk gibi mırıldanıyor. Dudaklarını büke büke şikâyet ediyor.</p>

    <p>— Erken yatmaktan korkuyorum. Bir haftadır gözümü kapar kapamaz fenâ rüya görüyorum.</p>

    <p>Penbe merakla soruyor:</p>

    <p>— Nasıl rüya, Rabia?</p>

    <p>Çingene için her rüya, bilhassa vakti yakın gebe kadın rüyası mutlak bir mânâ ifade eder. Mutlak çıkar.</p>

    <p>— Rüyamda beyaz sarıklı, koskocaman birini görüyorum.</p>

    <p>— Tövbe estağfurullah!</p>

    <p>Rakım ve Penbe yakalarına tükürdüler, kapıda duran aşçı kadın haç çıkardı.</p>

    <p>— Tıpkı büyükbabama benziyor. Başındaki sarıktan kaşlarına kadar hep o. Göz kamaştıran kızıl bir aydınlık ortasında duruyor. Büyükbabam’ın anlattığı ahret azapları hep orada. Görmüyorum ama, hissediyorum, hep aynı şeyi söylüyor...</p>

    <p>Rabia’nın boğazına kuru bir hıçkırık takıldı, elleri karnının üstünde, “Bu kadının çocuğunu ateşe atın!” diye haykırıyor.</p>

    <p>Rakım, Rabia’yı teskine çalışıyor:</p>

    <p>— Merak etme, yavrum. Yatarken İmam’ı düşünmüş olacaksın. Bu günlerde çocuk gibi oldun. İmam’ın çocukken bebeğini ateşe atması hikâyesini bana geçen gün söylüyordun. Rüyana girmiş.</p>

    <p>— Doğru Amca...</p>

    <p>Osman gözlerini kıstı.</p>

    <p>— Mutlak sen benim odamda Dante’nin Cehennemi’nin<a class="si-noteref epub-type_noteref" href="#f1933" id="backlink-1933">1933</a> resimlerine baktın.</p>

    <p>— Vallahi bakmadım. Bilmiyor musun, ben hiç fenâ resme bakmıyorum.</p>

    <p>— Beni dinle. Yatarken Vehbi Dede’yi düşün. O sana herkesten çok sükûn verir. Onun dininde azap, cehennem yok.</p>

    <p>— Doğru, doğru... Neden bunu şimdiye kadar aklıma getirmedin?</p>

    <p>Osman’ın bu sözü azıcık ona sükûn verdi. Vehbi Efendi gene Konya seyahatine çıkmamış olsa, hemen onu yarın çağırtacak. Onu sık görse bu eski meş’um<a class="si-noteref epub-type_noteref" href="#f1934" id="backlink-1934">1934</a> teessürlerin pençesine düşmeyecek. Bu günlerde değil beş vakti, hattâ nafile namaz kılıyor, başı seccadeden kalkmıyor. Ölmemek için, selâmet ile kurtulmak için her dakika dua ediyor.</p>

    <p>Hepsi onun taşlıkta ayak seslerini dinlediler. Hepsi susmuş ve endişeliydi. Fakat Penbe hepsinden daha endişeli. Gözleri dışarı fırlamış. Tavrında esrarlı bir hal var. Sesini alçaltmış, söylüyor:</p>

    <p>— Kız âdetâ uğramış<a class="si-noteref epub-type_noteref" href="#f1935" id="backlink-1935">1935</a>... İyi saatte olsunlar, tu, tu, tu...</p>

    <p>— Sus, şom ağızlı, kara cadı!</p>

    <p>Rakım hiddetlenmiş, Penbe’yi boğacak gibi bakıyor.</p>

    <p>— Niye susacakmışım? Senin cüce aklın böyle şeylere erer mi sanki? Her gebe kadına cin, peri musallattır. Rabia’nın perisi hele, bir gâvur. Bahçe köşelerine şerbet döktüm, okuyuculara o kadar horoz götürdüm, her akşam tütsü yakıyorum. Domuza kâr etmiyor... Kâfirin ağzının tadını verdim ya!</p>

    <p>Osman güldü:</p>

    <p>— Nasıl verdin, Penbe Teyze?</p>

    <p>— Nasıl mı? Hani şu baston sapı kafalı doktorun verdiği ilaç yok mu? Onu tepesinden aşağı döktüm.</p>

    <p>— Tepesini nerede gördün, Teyze?</p>

    <p>— Görmek lâzım mı? Görmüş gibi biliyorum. Geceleri kızın penceresinin altında... Ya Allah dedim, beş altı kaşık acı ilaç attım...</p>

    <p>Sustu. Başını salladı:</p>

    <p>— Keşke elim kırılaydı... Ah kahpe, orospu Penbe...</p>

    <p>Kara ellerini kafasına vuruyor, gözleri nedamet yaşlarıyla dolu: “Kâfirin damarı tutar da kızı çarparsa bir daha, bir daha iflâh olmaz. Hiç iflâh olan lohusa yoktur...”</p>

    <p>Rakım onu dinlerken yavaş yavaş gözleri fincan gibi büyümüş, şimdi sandalyesinde ayakta, yumruklarını sıkmış, kendinden geçmiş, bağırıyor:</p>

    <p>— Seni kâfir, hain, imansız Çingene seni!.. Kız bir kurtulsun seni bir gün yaşatmayacağım! Kara gırtlağını sıkıp geberteceğim!</p>

    <p>Osman, Rakım’ı tuttu, oturttu:</p>

    <p>— Kendine gel, Rakım Amca... Penbe Teyze’nin döktüğü ilaç bromürdür. Sinir ilacı... En azgın perilerin sinirlerini bile uyuşturur.</p>

    <p>Odanın beyaz perdeleri üstünden birkaç ziya<a class="si-noteref epub-type_noteref" href="#f1936" id="backlink-1936">1936</a> dalgası geçti. Bahçeden biri feneri sallaya sallaya yürüyordu. Anlaşılan Penbe-Rakım kavgasının gürültüsünden hiçbiri kapıyı duymamışlardı.</p>

    <p>Osman kalktı:</p>

    <p>— Teyze, paltomu ver. Ağabey gelmiş olacak. Ben kahveye çıkıyorum.</p>

    <p>Sokakta soğuktan parmaklarının ucu sızlıyordu.</p>

    <p>Ağabey’le omuz omuza yürüdüler. Fenerin ışığında, tepelerindeki kurşun renkli göğün daha aşağı, daha tepelerine doğru inmiş olduğunu hissediyorlardı. Âdetâ barut renginde kalın, ağır bir örtü gibiydi. Ağabey:</p>

    <p>— Kar fırtınası geliyor, dedi.</p>

    <p>Kahvenin kapısı açılır açılmaz her köşeden “Akşam şerifler hayır olsun!” sesleri çıktı. O gece kahve doluydu. Fakat yüzler pek seçilmiyor. Sigara dumanı, sisi kahvenin her köşesini bürümüş. Camlar hamam penceresi gibi terliyor. Tezgâhın yanından fincan tabak tıkırtısı, semaverden akan sıcak su fışıltısı, her köşeden gelen nargile gürültüsüne karışıyor. Çırak ellerini kırmızı beyaz yollu peştemalın altından çıkardı, gelenlerin yüzüne bakmaya bile lüzûm hissetmeden ocağa seslendi:</p>

    <p>— Bir şekerli, bir sade.</p>

    <p>Kahvenin çerçeveleri, kapı aralığı sıkı sıkı kapalı. İçeri bir tek nefes hava girmiyor. Keskin bir kahve kokusu, tömbeki ve tütünle, ağır bir nefes kokusuyla karışmış, adamın burun deliklerinden ciğerlerine giriyor.</p>

    <p>Osman o akşam az konuştu. Rabia’nın vaziyeti, anlattığı rüya, sokaktaki sıkıntı onunla kahveye kadar gelmişti.</p>

    <p>Birdenbire rüzgâr çıktı, kapı, cam, çerçeve yerlerinden oynadı. Herkes birdenbire:</p>

    <p>— Kar fırtınası, dediler.</p>

    <p>Osman duramadı, kalktı. Rabia fırtınadan biraz sinirlenirdi. Onun yüzündeki endişe ve yeis<a class="si-noteref epub-type_noteref" href="#f1937" id="backlink-1937">1937</a> azıcık da kahve halkına sirayet etmişti. Âdetâ o murdar kokulu, ağır havalı yere Rabia’nın hayali de Osman’la beraber gelmişti. Herkesin zihni Rabia ile meşguldü. Günü artık gelmiş, bugün yarın zavallı kadının karnını yaracaklar...</p>

    <p>Osman kahveden çıkarken mahşerî sükûtta, mahşer! Bir muhabbet ve şefkat hissetti. Herkes yanındakinin kulağına yavaşça, “Allah kolaylık versin...” diye fısıldamıştı.</p>

    <p>Sokakta feslerini muhafaza için çıkarıp ikisi de koltuğuna aldı. Fener birdenbire sönmüştü. Sabit Beyağabey onu kolundan yakalamış, götürüyordu. Tepelerinde saçakları yerinden koparacak gibi rüzgâr sallıyor, Osman her an tepesine bir baca uçup düşmesine muntazır.<a class="si-noteref epub-type_noteref" href="#f1938" id="backlink-1938">1938</a></p>

    <p>Mutfakta lâmba yanıyor. Rakım mangalın başına oturmuş, sigara içiyordu.</p>

    <p>— Ne haber, Rakım Amca?</p>

    <p>— Güzellik... Yukarıda çıt yok. İstersen otur, sen de bir sigara tellendir.</p>

    <p>— Yok, çıkayım. Belki Rabia uyanır. Ne rüzgâr, ne rüzgâr!</p>

    <p>— Bir şey lâzım olursa ben mutfaktayım. Fırtına uykumu kaçırdı.</p>

    <p>Daha doğrusu Rakım o hafta çok az uyumuştu. Üst katta, İmam’ın vaktiyle yattığı odada yatıyordu. Son hafta zihni, İmam’ın, Rabia’nın çocukluğunda oynadığı umacı rolü ile meşguldü.</p>

    <p>Bilhassa Rabia’nın rüyası, Çingene’nin hezeyanları<a class="si-noteref epub-type_noteref" href="#f1939" id="backlink-1939">1939</a> bu akşam onu daha hassas yapmıştı. Yukarı çıksa İmam, beyaz sarığıyla karşısına çıkarak gibi geliyordu.</p>

    <p>Bu akşam beklemeye karar verdi. Gözünü yumarsa Rabia’yı alıp götüreceklermiş gibi korkuyordu. Şimdi Osman’ın yukarıda olması onu hayli teskin etti. Sigara elinde daldı.</p>

    <p>Rüya görmeye başladı. Hep Rabia. Uzun örgülerini sallaya sallaya, elinde zerzevat sepeti dükkâna geldiği gün. Tevfik’in çılgınlığı... Rabia’dan fazla rüyasını Tevfik işgal ediyor. Kadın gibi yumuşak kestane rengi gözleri yaşlı, “Korkma Tevfik, ben varken Rabia’nın kılına zarar gelmez,” diye onu temine çalışıyor.</p>

    <p>Fırtına dışarıda azıyor. Kiremitler birbirine giriyor.</p>

    <p>Bu takırdı, uyuyan cücenin dimağında eski Ramazan davullarını canlandırıyor. Mahalle çocukları bir ağızdan bağrışıyorlar:</p>

    <p>— İşte geldi, işte gidiyor; işte geldi, işte gidiyor, dum, dum da, dum dum. Dum dum da, dum dum!</p>

    <p>Kim geldi? Kim gidiyor? Rabia mı?</p>

    <p>Şimdi rüzgâr mutfağın teneke yağmur borularını yerinden söküyor. Hayır, Rabia tef çalıyor. Dönüyor, dönüyor, kırmızı topuklu beyaz çoraplı ayağı cüceye tekme atıyor. Ve cüce bir maymun. Ceviz kırıyor, taklak atıyor, çığrıyor. Daha çabuk, daha vahşi...</p>

    <p>Yukarıda Osman bir sandalyeye ilişti, Rabia’nın yüzüne daldı. Gece kandilinin sönük ışığında kızın yüzü pek seçilmiyor ama, heyet-i umumiyesi<a class="si-noteref epub-type_noteref" href="#f1940" id="backlink-1940">1940</a> garip. Mütemadiyen atılıyor, sıçrıyor, inliyor.</p>

    <p>Rüzgâr, rüzgâr! Evin temelleri sökülüyor gibi sarsılıyor. Kör bir gazap, deli ve korkunç bir kudret boşanmış, yeryüzünde ne varsa tırnaklarıyla söküp atacak gibi kudurmuş.</p>

    <p>Osman sobaya odun attı. Gözleri alevde durdu, düşündü. Rabia ölecek mi? Ölürse onun Sinekli Bakkal hayatı sonuna erecek. Belki bu gece bu hayatın son safhası. Bir buçuk senelik müşterek hayat. Vak’a ile dolu... Osman’ın hafızasında uyanan sahnelerin hepsi saadetle dolu. Sanki hiç fenâ bir gün geçirmemişler. Rabia ile, belki bu akşam kapanacak olan ömürleri o kadar güzel ki!</p>

    <p>Rabia durmadan inliyor. Boğazını yırtarak çıkan bir inilti. Lâmbayı yaktı. Kızı uyandırmaya karar verdi.</p>

    <p>Yatağa yaklaşır yaklaşmaz birdenbire geri çekildi.</p>

    <p>Rabia’nın güzel yüzüne geçen korku ve ıstırap maskesini bir daha unutmayacaktı. Ölüm darbesinden kendini korumak için sinen, kaçamayıp da donmuş gibi kalan zavallı bir hayvan gibi tortop olmuştu. Yüzü takallûs etmiş,<a class="si-noteref epub-type_noteref" href="#f1941" id="backlink-1941">1941</a> şişmiş, rengi mosmor. Gözleri açık. Biri küçülmüş, öteki kenarına kaçmış. Biri ölü gibi, öteki renkli bir cam parçası gibi ışıldıyor.</p>

    <p>— Rabia, Rabia, Rabia!</p>

    <p>Osman onu sarstı, sarstı. Fakat duymadı. Uyanmadı.</p>

    <p>Ağrı ile beraber doktorun tahmin ettiği ıspazmoz da gelmişti. Aşağıya koştu. Rakım’ı iki omzundan yakaladı, silkti, silkti. Ye Rakım, Tevfik’in kızıyla oynadığı mesut maymun rüyasından uyandı.</p>

    <p>Evde şimdi baştan başa lâmbalar yanıyor, sağa sola seğirten ayak sesleri var. Rabia’nın bileklerini kolonya ile ovan Osman’ın kulakları dışarısını dinliyor. Araba sesi bekliyor. Fakat zaman artık durmuş, fırtına azıyor... Zaman durmuş... Rabia’nın güzel yüzünü örten bu kâbus maskesiyle ebediyen karşı karşıya kalmak...</p>

    <div class="margin-top html5_section">
      <p>Rabia, vücudunun her tarafını saran lâtif bir sıcaklıkla kendine gelmeye başladı. Bir banyoda idi. Yaşlı bir kadın başını tutuyordu. Bu, Doktor Salim’in getirdiği bir hastabakıcı idi. Bir horoz öttü. Beyaz bir ışık perdeleri aydınlatmaya başladı. Odada hâlâ lâmba yanıyordu. Odaya insanlar girip çıkıyor. Birisi fısıldıyor: “Oda hazır.” Karşıki odayı ameliyat için hazırlıyorlar. Şimdi, şimdi...</p>

      <p>Banyodan çıkarıldığını duydu. Bir tek acı, yıldırım gibi içine indi. Dimağı aydınlığa doğru gitmek isterken karnını ve belini koparan bu acı onu gene kirpi gibi büzdü. Koluna bir iğne battı, burunda tatlımsı bir koku. Sonra boşluk, boşluk...</p>

      <p>Kırmızı kiremitler bembeyazdı. Kar lapa lapa iniyor, camlara yumuşak birer kanat gibi yapışıp kalıyor.</p>

      <p>Osman’ın sobası gürül gürül yanıyor. Doktorlar kahvaltı ediyor. Osman koltuktan onları seyrediyor.</p>

      <p>— Oğlunuz mûsikî-şinâs olacak, <em>Cher Maître</em>, annesi kloroform altında bidüziye şarkı söyledi. Müzikalı ameliyat... Ha ha ha!</p>

      <p>Bunu Doktor Salim söylüyordu. Fakat Osman o müzikalı ameliyatın her anını biliyordu. Kapının dışında durmuş, dinlemişti. Rabia ne garip sesler çıkarmıştı. Bunların bazıları mûsikî olabilirdi. <em>Mevlid</em>’in “Doğum” parçası, mukabelelerinden yerler ve hepsinin arasında o iki buçuk ham, haşin ses... Define getiren perinin türküsü.</p>

      <p>— Yaşayacağına emin misiniz?</p>

      <p>Doktor Kasım’ın kuru sesi cevap verdi:</p>

      <p>— Doktorlar tekrarı sevmez.</p>

      <p>Doktor Salim güldü:</p>

      <p>— Siz ona bakmayın. Onun çoluğu çocuğu yok...</p>

      <p>Evet, yaşayacak.</p>

      <p>— Rabia yataktan kalktığı gün ikinizi de davet ediyorum. Karı koca size konser vereceğiz. Rabia’ya <em>Tılsımlı Kuyu</em>’dan define havasını söyleteceğim.</p>

      <p>— O da hangisi? Arada sırada çıkardığı kuyu çıkrığına benzer sesler mi?</p>

      <p>— Evet. Dün akşam onu fırtına orkestrasıyla söyledi.</p>
    </div>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f1932">
      <a class="si-backref" href="#backlink-1932">1932</a>. Spazm, inme.
    </div>

    <div class="si-footnote html5_aside epub-type_footnote" id="f1933">
      <a class="si-backref" href="#backlink-1933">1933</a>. Dante’nin <em>İlahi Komedya</em>’sının bazı basımları resimlidir. Cehennem bölümündeki resimleri kastediyor.
    </div>

    <div class="si-footnote html5_aside epub-type_footnote" id="f1934">
      <a class="si-backref" href="#backlink-1934">1934</a>. Uğursuz.
    </div>

    <div class="si-footnote html5_aside epub-type_footnote" id="f1935">
      <a class="si-backref" href="#backlink-1935">1935</a>. Peri çarpmış.
    </div>

    <div class="si-footnote html5_aside epub-type_footnote" id="f1936">
      <a class="si-backref" href="#backlink-1936">1936</a>. Işık.
    </div>

    <div class="si-footnote html5_aside epub-type_footnote" id="f1937">
      <a class="si-backref" href="#backlink-1937">1937</a>. Kaygı.
    </div>

    <div class="si-footnote html5_aside epub-type_footnote" id="f1938">
      <a class="si-backref" href="#backlink-1938">1938</a>. Bekliyor.
    </div>

    <div class="si-footnote html5_aside epub-type_footnote" id="f1939">
      <a class="si-backref" href="#backlink-1939">1939</a>. Saçmalıkları.
    </div>

    <div class="si-footnote html5_aside epub-type_footnote" id="f1940">
      <a class="si-backref" href="#backlink-1940">1940</a>. Genel durumu.
    </div>

    <div class="si-footnote html5_aside epub-type_footnote" id="f1941">
      <a class="si-backref" href="#backlink-1941">1941</a>. Gerilmiş.
    </div>
  </div>
</body>
</html>
