<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sinekli Bakkal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="ch">24</h1>

    <p>Rabia, dört gün babasından haber almadı. Rakım, Tevfik’in Kadıköyü’nde oturan eski arkadaşlarını birer birer ziyaret etti. Tevfik onlara kadın kıyafetiyle dört gün evvel gelmiş miydi? Hepsi başını salladı, cücenin yüzüne garip garip baktı. Onu biraz kaçırmış addettiklerini<a class="si-noteref epub-type_noteref" href="#f1177" id="backlink-1177">1177</a> Rakım anladı. Fakat en acı gelen şey dükkânın kapısında onu bekleyen bal rengi gözlerin iki alev gibi yanan ümit ışığını her akşam söndürmek oldu.</p>

    <p>Sinekli Bakkal gene Tevfik’in macerası ile yeni bir hayat yaşıyordu. Gene bir dram hayatı. Her gün komşular dükkâna uğrayıp haber soruyorlar, her evde, sokakta ve çeşme başında Tevfik’in kaybolması konuşuluyor. Mahalle çocukları, “Tevfik Amca’yı dağa kaldırmak” oyunu oynuyorlardı.</p>

    <p>Rabia eğer o kadar şaşkın olmasaydı Sabiha Hanım’ın tavrını pek şüpheli bulacaktı. Her zaman Tevfik’e taallûk eden<a class="si-noteref epub-type_noteref" href="#f1178" id="backlink-1178">1178</a> şeylerle alâkadar görünen bu dost kadın şimdi âdetâ lakayt<a class="si-noteref epub-type_noteref" href="#f1179" id="backlink-1179">1179</a> bir tavır almıştı. Kız ona derdini yanarken, Paşa’nın Tevfik’i buldurması için bir köpek gibi yalvarırken o, gözlerini tavana dikiyor, cevap vermiyordu. Ve dört gün Paşa’nın odasına koşan Rabia, kapıyı sıkı sıkı kapalı buldu.</p>

    <p>Halbuki Sabiha Hanım Tevfik’in tutulduğunun ertesi günü Rabia’nın başına gelen felâketi öğrenmişti. Paşa’nın kendisine bu haberi Rabia’ya vermemesini tembihi pek o kadar gayri tabiî değildi.<a class="si-noteref epub-type_noteref" href="#f1180" id="backlink-1180">1180</a> Fakat “şeriklerini<a class="si-noteref epub-type_noteref" href="#f1181" id="backlink-1181">1181</a> öğrenelim de sonra söyleyelim” deyince şüphelendi. “Şerik” derken Paşa’nın gözleri neden birdenbire karısının gözlerinden kaçmıştı?</p>

    <p>Ve kadın derhal anlamıştı. Padişah, devlet, vazife diye bir sürü kuru lâfa bağlanan bu adam kendi oğlundan şüphe ediyordu. Ah, Paşa’nın bu şüphesini Sabiha Hanım eğer paylaşmamış olsa neler, neler yapacaktı! Fakat şimdi içinde öyle bir korku var ki... Beş vakit namazında Tevfik’in şeriklerini ele vermeden ölmesi için... Dili tutulması için ne derin bir ihtirasla Allah’a yalvarıyordu. Rabia haber alırsa, babasını görürse belki bu şerikleri ele vermek için babasını ikna ederdi. Rabia haber almamalı... Ta ki Tevfik...</p>

    <p>Konağın felâketli havası dört gün sonra sokağa da sirayet etti,<a class="si-noteref epub-type_noteref" href="#f1182" id="backlink-1182">1182</a> hattâ bütün İstanbul’u sardı. Büyük ölçüde tevkifat başlamıştı. Kulaktan kulağa bu haber fısıldanıyor, kulaktan kulağa Selim Paşa’nın İstanbul’un en meşum,<a class="si-noteref epub-type_noteref" href="#f1183" id="backlink-1183">1183</a> en zalim siması<a class="si-noteref epub-type_noteref" href="#f1184" id="backlink-1184">1184</a> olduğu söyleniyor. Öyle ya, iki gözüm Padişahım hiç böyle şeyler ister mi? Hep etrafındaki adamlar onun evhamını<a class="si-noteref epub-type_noteref" href="#f1185" id="backlink-1185">1185</a> körüklüyor. Kim bilir ne dalavereleri var? Gözlerini toprak doyursun, ne rütbeye ne nişana ne paraya doyuyorlar!</p>

    <p>Sinekli Bakkal halkı bu tedhiş<a class="si-noteref epub-type_noteref" href="#f1186" id="backlink-1186">1186</a> havasında fırtınanın yaklaştığını sezen hayvanlar gibi sinmişti. Köşe başında bazân yığılıp bu meseleyi fısıldaşırken, herkesin gözü etrafı kolluyor, bir ayak sesi duyar duymaz, herkes birden susuyor... Hele Selim Paşa’nın arabasının sesi köşede işitilince çeşmede su alan kadınlar duvarlara sürüne sürüne sıvışıyorlar.</p>

    <p>Rabia’dan başka herkese Tevfik’in mevkûflar<a class="si-noteref epub-type_noteref" href="#f1187" id="backlink-1187">1187</a> arasında olduğuna kanaat geldikten<a class="si-noteref epub-type_noteref" href="#f1188" id="backlink-1188">1188</a> birkaç gün sonra Sabiha Hanım ona babasının başına gelen felâketi haber verdi:</p>

    <p>— Paşa, masum olduğuna kani...<a class="si-noteref epub-type_noteref" href="#f1189" id="backlink-1189">1189</a> Yaptığı işin ne olduğunu anlamadan sürüklenmiş olacak. Merak etme Rabia. Paşa elinden geleni yapacak. Daha henüz gösterirler mi bilmem ama, sen yarın sabah zaptiyeye biraz tütün ve çamaşır götür.</p>

    <p>Ve ertesi sabah erkenden Rabia, koltuğunda bohça, Zaptiye Nezareti’nin kapısında belirdi. Rakım, yeldirmesinin eteğine sımsıkı sarılmıştı. O, mahalle kahvesinde, maznunlara yapılan işkenceleri, hattâ mübalağa ile, Gözpatlatan’ı bile işitmişti. Bunlardan Rabia’ya hiç bahsetmemişti. Fakat onun dizleri, içi boş iki lastik boru gibi göçüyor, çeneleri çarpıyordu. Buna rağmen sarığı perişan, gözleri evlerinden fırlamış, pabuçları bozuk kaldırımlarda sürçe sürçe Rabia’nın peşinden gidiyordu.</p>

    <p>Zaptiyenin koridorlarında eli bohçalı, gözleri korku içinde, çeneleri kısılmış bir hayli kadın daha vardı. Kimse bu servi gibi uzun boylu, çocuk yüzlü genç kızla, eteğine yapışan zavallı cüce ile alâkadar olmadı.</p>

    <p>Hademeler ellerinde kâğıtlarla, yahut kahve tepsileriyle odalara girip çıkıyor, fakat biri durup Rabia’ya ne istediğini sormuyordu.</p>

    <p>Güler yüzlü, şişman bir adam, Rabia’ya yaklaştı:</p>

    <p>— Kimi istiyorsun, hemşire?</p>

    <p>— Hay Allah senden razı olsun, kardeşim. Kız Tevfik’i görmek istiyorum.</p>

    <p>Şişman adam başını kaşıdı, file benzeyen küçük gözleri yanaklarının et katlarına bütün bütün gömüldü.</p>

    <p>— Kimseyi görmesine müsaade etmiyorlar. İstersen bohçayı bırak, ben veririm.</p>

    <p>— Ama ben onun kızıyım.</p>

    <p>— Paşa’dan yazılı emir getirmezsen kızı da olsan, anası da olsan yanına koymazlar.</p>

    <p>— Paşa Efendi buradaysa bana izin verir.</p>

    <p>Kızın sesi ümit doluydu.</p>

    <p>Şişman adam gene başını kaşıdı, gene gözlerini büzdü.</p>

    <p>— Varayım bir Muavin Bey’i göreyim...</p>

    <p>Önünde durdukları odaya dalıvermişti. Kıza uzun gelen bir dakikadan sonra çıktı, kapıyı açtı, kızı içeriye aldı, cüceye kapının arkasında bekleyecek yer gösterdi.</p>

    <p>İşi başından aşan Rana Bey, Rabia’yı, sırf konakla münasebetini bildiği için yanına kabul etmişti. Fakat onu başından çabuk savmak kararı pek kat’iydi.</p>

    <p>— Bugün babanı göremezsin, kızım. İzin çıkınca ben sana haber yollarım.</p>

    <p>Bol yeldirmenin içindeki dal vücut biraz daha uzar gibi oldu, ince çene yukarı kalktı:</p>

    <p>— Ben mutlak bugün göreceğim.</p>

    <p>— Göremezsin... Ha, işte Paşa geliyor, bak ona söyle... İzin verirse gösteririm.</p>

    <p>Rabia, Zaptiye Nazırı Selim Paşa’nın kendinin konakta tanıdığı nazik, hattâ müşfik ihtiyardan çok başka bir adam olduğunun hiç farkında olmadı. Bal rengindeki gözlerinin yeşil mevceleri ümitle tutuşmuştu. Mutlak bir emniyetle ona derdini açtı:</p>

    <p>— Bana babamı göstermiyorlar, Paşa Efendi.</p>

    <p>Siyah yeldirmenin içinde dalgalanan zavallı zayıf vücut, içleri yardım dilenen, Selim Paşa’ya emniyetle, muhabbetle bakan güzel gözler! Bunlar Paşa’nın Zaptiye Nazırı maskesini değiştirmedi, fakat biraz boğazını kuruttu. Öksürdü:</p>

    <p>— Bugün olmaz, Rabia. Bohçayı bırak, git. Birkaç gün sonra... Ağlama... Ağlama... Ağlamasana!..</p>

    <p>Paşa’nın sesi hiç sert değildi. Fakat o kadar kat’iydi ki kızın gözlerindeki ateşi derhal söndürdü. Gözlerinden su gibi inen yaşlardan etrafı göremez olmuştu. Birdenbire ayakları yerden kesilmiş, gözlerini duman bürümüştü. Boğazını yırtan hıçkırıklarla Paşa’nın ayaklarına yığıldı, zayıf kolları, boğulan bir adamın cankurtaran simidine sarılışı gibi, Paşa’nın dizlerine sarıldı:</p>

    <p>— Gidemem, Paşa Efendi... Hiç olmazsa kapı aralığından yüzünü göreyim... Yalnız sağ mı... İşte o kadar. Yoksa siz... Siz babamı öldürdünüz mü?</p>

    <p>Fesüphanallah!<a class="si-noteref epub-type_noteref" href="#f1190" id="backlink-1190">1190</a> Bu müşkül, bu gülünç vaziyetten Selim Paşa kendini nasıl kurtaracaktı? Kapının aralığından Rakım’ın yüzüne gözleri ilişti. Eliyle işaret etti. Cüce bir lastik top gibi odanın ortasına sıçramış, kızın omuzlarından yakalamış, hem sürüklemeye çalışıyor, hem bidüziye:</p>

    <p>— Paşa’yı kızdırma, Rabia, yine geliriz... Haydi yavrum, diye kızı götürmeye çalışıyordu.</p>

    <p>Zavallı bir çocuğa teselli vermek isteyen zavallı bir ses! Çarpık çurpuk bir cücenin sesi! Rabia onu hiç unutmadı. Çünkü o büyük odada dizilip duran uzun boylu erkeklerin geniş göğüslerinin içleri, Rabia’ya, bomboş geldi. Onların arasında Rakım bir köstebeğe benziyordu, fakat yalnız onun göğsünün içinde atan bir insan kalbi vardı!</p>

    <p>Rabia kalktı, eli cücenin elinde, omuzları düşük, odadan çıktı. Arkalarından Paşa cüceye sesleniyordu:</p>

    <p>— Göreyim seni, bu sokakta sakın bir mesele çıkarmayın e mi!</p>

    <p>Koridorda cüce onu değil, o cüceyi sürükleyip götürüyordu. Zaptiye Nezareti ona bir korkulu rüya hissini veriyor, bir ayak evvel bu rüyadan kurtulmak istiyordu.</p>

    <p>Âdetâ içini yakan acının sebebini bile unutmuş gibiydi. Kapının önünde arkasından biri seslendi:</p>

    <p>— Bohçayı bırak, hemşire. Tevfik tütün diye kıvranıyor, bir saat evvel tabakamı önüne boşalttım.</p>

    <p>Kız, yıldırım gibi döndü, bohçayı uzattı. İnsanları birer zulüm aleti olan bu zebani yurdunda bir tek insana benzeyen adam bu şişman adamdı. Rabia’nın bal rengi gözleri ona minnetle baktı:</p>

    <p>— Babama iyi bak, e mi kardeşim!</p>

    <p>Tabiî; bakacaktı. Gözpatlatan Muzaffer –maznunlara, yalan, doğru, yukarıdan gelen emirle, muayyen cürümler<a class="si-noteref epub-type_noteref" href="#f1191" id="backlink-1191">1191</a> itiraf ettirmek vazifesinin haricinde– herkesi hoşnut etmeye çalışır bir adamdı.</p>

    <p>Nezaretin köşesini dönünceye kadar Rabia etrafına bakmadı. Yalnız öteki sokağa sapar sapmaz kızın dizleri kesildi, bir evin kapısındaki mermer basamağa çöktü, omuzları sarsıla sarsıla ağlamaya başladı. Geçenler onu –yanında cüce dolaştıran– bir dilenci zannettiler. Biri para uzattı.</p>

    <p>Ondan sonra durmadan, kesilmeden Rakım’la eve döndüler. Bir daha ağlamadı. Minderin üstüne büzüldü, sustu. Sebebini anlayamadığı, fakat tahammül edemediği bir ağrı duyan hayvanlar gibi orada inledi...</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f1177">
      <a class="si-backref" href="#backlink-1177">1177</a>. Saydıklarını.
    </div>

    <div class="si-footnote html5_aside epub-type_footnote" id="f1178">
      <a class="si-backref" href="#backlink-1178">1178</a>. İlgili olan.
    </div>

    <div class="si-footnote html5_aside epub-type_footnote" id="f1179">
      <a class="si-backref" href="#backlink-1179">1179</a>. Kayıtsız.
    </div>

    <div class="si-footnote html5_aside epub-type_footnote" id="f1180">
      <a class="si-backref" href="#backlink-1180">1180</a>. Olağanüstü değildi.
    </div>

    <div class="si-footnote html5_aside epub-type_footnote" id="f1181">
      <a class="si-backref" href="#backlink-1181">1181</a>. Ortaklarını.
    </div>

    <div class="si-footnote html5_aside epub-type_footnote" id="f1182">
      <a class="si-backref" href="#backlink-1182">1182</a>. Yayıldı.
    </div>

    <div class="si-footnote html5_aside epub-type_footnote" id="f1183">
      <a class="si-backref" href="#backlink-1183">1183</a>. Korkunç.
    </div>

    <div class="si-footnote html5_aside epub-type_footnote" id="f1184">
      <a class="si-backref" href="#backlink-1184">1184</a>. Zalim kişisi.
    </div>

    <div class="si-footnote html5_aside epub-type_footnote" id="f1185">
      <a class="si-backref" href="#backlink-1185">1185</a>. Kuruntularını.
    </div>

    <div class="si-footnote html5_aside epub-type_footnote" id="f1186">
      <a class="si-backref" href="#backlink-1186">1186</a>. Sindirme.
    </div>

    <div class="si-footnote html5_aside epub-type_footnote" id="f1187">
      <a class="si-backref" href="#backlink-1187">1187</a>. Tutuklular.
    </div>

    <div class="si-footnote html5_aside epub-type_footnote" id="f1188">
      <a class="si-backref" href="#backlink-1188">1188</a>. İnandıktan.
    </div>

    <div class="si-footnote html5_aside epub-type_footnote" id="f1189">
      <a class="si-backref" href="#backlink-1189">1189</a>. İnanıyor.
    </div>

    <div class="si-footnote html5_aside epub-type_footnote" id="f1190">
      <a class="si-backref" href="#backlink-1190">1190</a>. Şaşkınlık belirten Arapça bir söz.
    </div>

    <div class="si-footnote html5_aside epub-type_footnote" id="f1191">
      <a class="si-backref" href="#backlink-1191">1191</a>. Suçlar.
    </div>
  </div>
</body>
</html>
