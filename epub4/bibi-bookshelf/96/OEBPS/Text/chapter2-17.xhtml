<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sinekli Bakkal</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <h1 class="ch">17</h1>

    <p>— Ah yavrumu bir daha dünya gözüyle göremeyeceğim... Hilmiciğim, Hilmiciğim...</p>

    <p>Sabiha Hanım, Rabia’nın boynuna sımsıkı sarılmış, hüngür hüngür ağlıyor. Rabia bir çocuk yatıştırır gibi arkasını okşuyor.</p>

    <p>— Neden göremeyeceksiniz, göz yummadan yıllar gelip geçiyor. Bir kere düşünün. Zavallı Hilmi Bey’e buraları zindan gibi gelirdi. Şimdi sabah akşam, kapı sürgülemeden, etrafı kollamadan, Genç Türklük konuşuluyor.</p>

    <p>Rabia gülüyordu. İhtiyar da yaşlarının arasında güldü, sonra uzandı. Rabia, buruşuk yanaklarını sildi, üstüne battaniyesini çekti. Kadın gene doğruldu. Rabia’nın gözlerine kabahatli bir çocuk hicabıyla<a class="si-noteref epub-type_noteref" href="#f1758" id="backlink-1758">1758</a> bakıyordu.</p>

    <p>— Hilmi’ye lanet okuyorsun, değil mi Rabiacığım?</p>

    <p>— Vallahi, billahi, kör olayım okumuyorum. Hem siz şimdi Tevfik’i düşünmeyin. O, Taif Kalesi’ni orta oyunu meydanına çevirir.</p>

    <p>— Sahi... Sahi...</p>

    <p>— Şimdi artık uyuyun. Doktorların sözünü dinlemeli. İlacınızı vereyim mi?</p>

    <p>— Ben uyurken başımda oturur bekler misin?</p>

    <p>— Beklerim.</p>

    <p>Sabiha Hanım çarçabuk daldı. Rabia başında, sandalyenin üstünde bekledi. Zavallı kadın bütün gece saçını başını yolmuş, isteri<a class="si-noteref epub-type_noteref" href="#f1759" id="backlink-1759">1759</a> içinde çırpınmıştı. Hilmi’nin kaçmasıyla yediği acı darbe yanında bir de Rabia’nın başına gelen felâkete sebep olmak azabı vardı. Zavallı çocuğun babasının başına hep Hilmi yüzünden felâket geliyordu. Ya Rabia, bir daha evlerine gelmezse... Ya beddua ederse... Hem o kadar Rabia’nın dostluğuna alışkındı ki, kaybederse onun yerini artık bir şey dolduramayacaktı. Şimdi Rabia’nın bu dost ve müşfik<a class="si-noteref epub-type_noteref" href="#f1760" id="backlink-1760">1760</a> tavrı kadının hasta, yıpranmış kalbine doktorların ilacından fazla sükûn verdi.</p>

    <p>Şükriye Hanım ayaklarının ucuna basarak odaya girdi. Rabia’yı, Paşa görmek istiyordu. Hanımefendi’yi o bekleyecekti.</p>

    <p>Rabia, Paşa’yı odasında buldu. Elleri dizlerinde, gözleri yerde düşünüyordu. Paşa’nın boş vaktinde arka kaşağı oymaması, “Ten ten terani...” diye eski besteler mırıldanmaması o kadar gayri tabiî, o kadar acı bir manzara ki... Rabia onu bu kadar düşkün ve meyus<a class="si-noteref epub-type_noteref" href="#f1761" id="backlink-1761">1761</a> görmemişti. Selim Paşa’yı böyle düşük ve bî-çâre görmek yüz senelik azametli bir çınarın yakılmasına şahit olmak kadar elim<a class="si-noteref epub-type_noteref" href="#f1762" id="backlink-1762">1762</a> bir şeydi.</p>

    <p>— Hanım nasıl, Rabia?</p>

    <p>— Uyuyor.</p>

    <p>— Oh, oh, şükür.</p>

    <p>Kapanık yüzü biraz açıldı. Rabia’ya yabancı gelen bir tevazuyla sordu:</p>

    <p>— Oğlum Tevfik’i gene mahvetti. Bizi affedecek misin, yavrum?</p>

    <p>— Yapmayın... Babam Hilmi Bey’i ne kadar sever. Beni sevdiğinden çok sever... Eminim o kendisi hiç meyus değildir. Ne yapalım? Alnımızın yazısı.</p>

    <p>Paşa, kızın titreyen elinin, genç alnında görünmeyen bir yazı üstünde dolaşmasına gülümseyerek baktı.</p>

    <p>— Otur, kızım.</p>

    <p>Karşı karşıya oturmuş birbirlerinin yüzüne bakıyorlardı. Paşa’nın elâ gözlerinin mânâsı garip bir şekilde değişmişti. İçlerine çökmüş olmalarına rağmen gene sönük değildiler. Bebeklerinde bambaşka bir ışık vardı. Bu gözlerin tahakkümü etrafını ezen gurur silinmiş, içlerinde yeni bir anlayış, bir teslimiyet hâsıl olmuştu.<a class="si-noteref epub-type_noteref" href="#f1763" id="backlink-1763">1763</a></p>

    <p>— Hilmi için pek müteessir değilim, Rabia. Fakat Tevfik’i Taif’ten kurtarmak için her şeyi fedâ ederdim. Maalesef Hilmi’nin babası olmak elimi ayağımı bağlıyor. Padişah’ın bundan sonra artık ne yüzüne bakabilir ne de bir şey isteyebilirim.</p>

    <p>— Hilmi Bey’e de kabahat bulmayın, Efendim.</p>

    <p>— Bulmuyorum, zihnim biraz dolaşık. Vaktiyle dünyada bir şeye inanırdım: kuvvet ve kuvveti temsil eden devlet nizamı. Halbuki şimdi bana geliyor ki, insanların talihine, binbir tane başka kuvvetler de hâkim. Hükümdarların, hükümetlerin elinde bir karıncadan âciz görünen en zavallı bir insanda bile her zaman ezilmeyen, öldürülemeyen gizli kuvvetler var.</p>

    <p>Sustu. Sonra daha alçak bir sesle devam etti:</p>

    <p>— Kendi muhakememin<a class="si-noteref epub-type_noteref" href="#f1764" id="backlink-1764">1764</a> salabetine<a class="si-noteref epub-type_noteref" href="#f1765" id="backlink-1765">1765</a> artık pek emin değilim. Bunca yıldır inandığım şeyler, hizmet ettiğim şeyler doğru mu, değil mi? Fakat bilmek lâzım, Rabia. Şimdi her zamandan fazla bilmek lâzım. Çünkü sultanların padişahına<a class="si-noteref epub-type_noteref" href="#f1766" id="backlink-1766">1766</a> hesap vermek günü yaklaştı.</p>

    <p>Bunları söylerken Paşa’daki değişiklik daha kuvvetle hissediliyordu. Bin seneyi birden atlamış gibi görünüyordu. Fakat bu seneler onu bunatmamış, kafasını çürütmemiş, dumanlatmamış... Bilakis daha olgun, daha etraflı ve muvazeneli bir anlayış vermiş gibiydi. Öyle bir olgunluk ki, yetmiş yaşındakilere geldiği gibi yirmi beş yaşındakilere de gelebilir. Yaşamanın, düşünmenin ve nâmuskâr fikirlerin olgunluğu, Rabia tahlil edemiyor, fakat zâhirî<a class="si-noteref epub-type_noteref" href="#f1767" id="backlink-1767">1767</a> zavallılığına rağmen ihtiyarda eskisinden daha derin bir kudret seziyordu.</p>

    <p>Bu, Rabia’nın anlayamadığı bir kuvvetti. Paşa’nın eski, işlenmemiş demir külçesine benzeyen kudreti değil... Örs ve ateş altında dövülen, şekil alan demirin kudreti. Herhalde bu tecrübe ve bu tahavvül<a class="si-noteref epub-type_noteref" href="#f1768" id="backlink-1768">1768</a> onun boş göğsüne bir insan yüreği koymuştu.</p>

    <p>Rabia içini çekti.</p>

    <p>— Alnımızın yazısı.</p>

    <p>Zayıf parmakları tekrar genç alnının görünmez yazıları üstünde dolaştı. Paşa o gün, bu kelimenin tekerrüründen<a class="si-noteref epub-type_noteref" href="#f1769" id="backlink-1769">1769</a> garip bir teselli duyuyordu. İlk defa olarak, Şark’ın bî-çâre ferdinin<a class="si-noteref epub-type_noteref" href="#f1770" id="backlink-1770">1770</a> hayat savaşında ezilmemesinde kadere inanışın bir amil<a class="si-noteref epub-type_noteref" href="#f1771" id="backlink-1771">1771</a> olacağını düşünüyordu. Başlarında boza pişiren en kavî,<a class="si-noteref epub-type_noteref" href="#f1772" id="backlink-1772">1772</a> en zalim hükümdarları hep kül gibi savrulmuş, geçmiş çınar gibi insanları deviren fırtına, zamanında baş eğmeyi bilen, nazenin<a class="si-noteref epub-type_noteref" href="#f1773" id="backlink-1773">1773</a> sazlara benzeyen insanları köklerinden koparamamıştı. Ma’nevî kuvvetlere derunî teslimiyetin hilkatte en nafiz<a class="si-noteref epub-type_noteref" href="#f1774" id="backlink-1774">1774</a> bir kudret olmadığını kim iddia edebilir.</p>

    <p>— Ben istifa ettim, Rabia. Padişah istifamı kabul eder etmez Şam’a gideceğim. Dürnev’i alıp getireceğim. Biraz da yalnız kalmaya, düşünmeye ihtiyacım var. Tevfik’in mektubunda bahsettiği sürgünleri görmek, konuşmak istiyorum. Ama henüz hanıma bir şey söylemedim.</p>

    <p>Elinde yemek tepsisi bir kız odaya girdi. Rabia kalktı, bir masa çekti. Karşı karşıya yemek yediler. İçlerindeki hüzne rağmen ikisi de iştahla yemek yediler. Yemekten sonra beraber aşağı indiler. Merdivenin alt basamağında Paşa durdu.</p>

    <p>— Padişah altmışını geçti. Tevfik ancak kırkını geçiyor. İstikbalde<a class="si-noteref epub-type_noteref" href="#f1775" id="backlink-1775">1775</a> onun daha çok hissesi var. Herhangi dakika ahval<a class="si-noteref epub-type_noteref" href="#f1776" id="backlink-1776">1776</a> değişebilir, sen babana kavuşabilirsin, Rabia, dedi.</p>

    <p>Sabiha Hanım uyanmıştı. Sedirin üstünde oturmuş çorba içiyordu. Yüzü dinlenmiş, zihni Hilmi ile muhabere tesisi<a class="si-noteref epub-type_noteref" href="#f1777" id="backlink-1777">1777</a> için yol aramakla meşguldü. Acaba Osman’ın oralarda bir tanıdığı bir Frenk ahbabı bu işi temin edebilir mi? Bunları Rabia ile münakaşa ederken gözünün kuyruğuyla hep Paşa’ya bakıyordu.</p>

    <p>İhtiyar, sakalını karıştırdı. Eski müstehzî sesiyle:</p>

    <p>— Ben artık Zaptiye Nazırı değilim, siz istediğiniz fitneyi tertip ediniz, dedi.</p>

    <p>Sabiha Hanım kaşlarını çattı.</p>

    <p>— Ne demek istiyorsun, Paşa?</p>

    <p>— İstifa ettim.</p>

    <p>— Hata ettin. Ne olursa olsun, insan başındaki devleti<a class="si-noteref epub-type_noteref" href="#f1778" id="backlink-1778">1778</a> ayağıyla tepmemeli, Paşa!</p>

    <p>— Öyle ama ben artık Genç Türklere falaka atamaz, süremez hale geldim. Bunları yapamayan adam bu devletin emniyetini elinde tutamaz.</p>

    <p>Sabiha Hanım eğildi. Kocasının elini yakaladı ve dudaklarına götürdü. Rabia kalktı.</p>

    <p>— Dönüyor musun, Rabia?</p>

    <p>— Hayır, bu akşam Sinekli Bakkal’dayım. Yarın Rakım Amca’yı yollayacağım. Bizimkileri toplayıp getirecek.</p>

    <div class="margin-top html5_section">
      <p>Rabia ile Rakım mutfakta baş başa kahvelerini içtiler. Rakım:</p>

      <p>— Keşke bugün gidip Osman’ı getireydim, diyordu. Rabia başını salladı. O akşam yalnız kalmak, sükûn içinde düşünmek istiyordu. Osman’ın telâşı, ateşi onun zihnini karıştırıyordu. Osman, Rabia’nın yalnız, yalnız kendisiyle meşgul olmasını istiyordu. Rabia’nın yanakları kızardı. Bu fikre isyan ediyordu. Gerçi o Boğaziçi günleri hayatında unutamayacağı bir sergüzeştti. Fakat insanlar sünnet çocukları gibi bütün gün “âlâ âlâ hey...” içinde yaşayamazlardı. Hele Rabia... Kaç kişi onun dostluğuna, vefasına muhtaçtı. O tevekkeli Sinekli Bakkal’da doğmamıştı! Sabiha Hanım, ömrünün sonuna gelen Selim Paşa, mahzun gözlü cüce Rakım... Hele onu ihmal ettiğini düşündükçe içi sızlıyordu. Fakat bunların hepsinden daha ziyade Tevfik vardı. Kadın gibi tatlı kestane renkli gözleri, uzun bıyıkları, her vakit gülen dudaklarıyla şimdi neredeydi? Tevfik ona mutfakta dolaşıyormuş gibi geldi. Selim Paşa’nın, yüreğine biraz ümit veren sözlerini gayri ihtiyari tekrar etti.</p>

      <p>— Tevfik kırkını henüz geçti. Padişah altmışına geliyor. Herhangi gün devir değişebilir. Hasretliler kavuşabilir.</p>

      <p>— Bunları kimsenin yanında sakın söyleme, Rabia. İnsanın babasına emniyeti yok. Duvarlar hep kulak. O kadar yıl sabrettin. Biraz daha sabret.</p>

      <p>— Dut yaprağı sabırla atlas olur... Ah bir Tevfik’e kavuşacağımız gün gelse, Amcacığım.</p>

      <p>— Belki o gün çok yakındır, Rabia. Balık baştan kokar. Tepemizdekilerin kokusu burnumuzun direğini kırıyor. Mutlak temizlik günü gelecek...</p>

      <p>O akşam, saatlerce mutfakta oturdular. İkide birde ya Rakım ya Rabia bir darbımesel<a class="si-noteref epub-type_noteref" href="#f1779" id="backlink-1779">1779</a> söylüyor, karşısındakine yürek vermeye çalışıyordu.</p>
    </div>

    <div class="margin-top html5_section">
      <p>Osman, Rabia’yı beklerken karşısında Rakım’ı görünce Sabit Beyağabeyvârî<a class="si-noteref epub-type_noteref" href="#f1780" id="backlink-1780">1780</a> sövdü:</p>

      <p>— O kocakarıya Rabia, saadetimizi fedâ ediyor.</p>

      <p>— Tevfik Taif’te kalebentken, Boğaziçi safası pek Rabia’nın içine sinmez.</p>

      <p>— Hakkın var, Rakım. Ben hep böyle kendimi düşünüyorum. Hayvan gibi... Sinekli Bakkal’ın köpekleri bile benden daha insaniyetli.</p>

      <p>Hiddeti geçti. İçi nedametle<a class="si-noteref epub-type_noteref" href="#f1781" id="backlink-1781">1781</a> doldu. Şimdi hep karısını teselli etmek, onu avutmak, çareleri düşünüyor.</p>

      <p>Penbe, çıkınları, bohçalan hazırlayınca yola düzüldüler. Köprü’den arabaya bindiler. Arabayı kapının önüne kadar götürmek için bahane olan bu bohçaları Osman elinden gelse öpecek. Kırık kaldırımlarda sendelemeden, toz yutmadan eve gitmek ne saadet. Hattâ loş sokağın üstündeki dar ışık yolunda vızıldaşan sinek bulutunda bile bir şiir var.</p>

      <p>— Amca Bey... Hey Amca Bey!</p>

      <p>Sabit Beyağabey köşede arabayı görür görmez elini sallayarak Osman’a bağırmaya başlamıştı. Osman arabadan atladı. Rakım’a:</p>

      <p>— Rabia’ya söyle, ben biraz sonra gelirim, dedi.</p>

      <p>Sabit Beyağabey’le köşede, çardağın altında bir kahve ısmarladılar. Ağabey içini açtı.</p>

      <p>Mahalle heyet-i ihtiyariyesinin<a class="si-noteref epub-type_noteref" href="#f1782" id="backlink-1782">1782</a> intihap<a class="si-noteref epub-type_noteref" href="#f1783" id="backlink-1783">1783</a> zamanı gelmişti. Ağabey takımı eskici Fehmi Efendi’yi atlatmak, yerine Osman’ı getirmek istiyorlardı. Bu küçük vak’a mahallenin hayatında çok mühimdi. Tepelerindeki Padişah zulüm ve istibdadına<a class="si-noteref epub-type_noteref" href="#f1784" id="backlink-1784">1784</a> rağmen –mahallede pek de mühim bir işi olmayan birkaç kişilik heyet intihap etmek hakkı– onlara kendi kendilerini idare edenlerin vakarını<a class="si-noteref epub-type_noteref" href="#f1785" id="backlink-1785">1785</a> veriyordu.</p>

      <p>Osman, Ağabey kadar heyecanlandı. Ve sözüne, nasihatine bu kadar bel bağlayan bu haşarı genç kitleyi, Fehmi Efendi’yi tekrar intihap etmeye ikna etti. Bu küçük, fukara sokakta bir sima<a class="si-noteref epub-type_noteref" href="#f1786" id="backlink-1786">1786</a> olmak ona ilk evlendiği günler kadar cazip ve insanı göründü. Ağabey yumruğunu çarpık kahve masasına indirdi. Fehmi Efendi tekrar intihap edilecekti. Osman’la beraber dükkânın önüne kadar omuz omuza yürüdüler.</p>

      <p>Rakım dükkâna yerleşmiş, alışveriş başlamıştı. Rabia merdiven başında, elinde Osman’ın terlikleri bekliyordu.</p>

      <p>— Kuzum ayaklarını çıkar, merdivenleri bu sabah erkenden ovdum.</p>

      <p>Merdiven ayağında ayak çıkarmak... Bu, Osman’ın hiç alışmadığı bir âdet. Tahta silindiği günler müstesna<a class="si-noteref epub-type_noteref" href="#f1787" id="backlink-1787">1787</a> Osman odasının kapısına kadar potinleriyle çıkardı.</p>

      <p>— Tahtalar tamamen kuruyuncaya kadar ben bir dolaşayım. Eskici Fehmi Efendi’yi görmek istiyorum. Ağabey’i gördüm.</p>

      <p>— Konağa gitsen daha iyi olur... Rabia sözünü kesti: Zavallı Sabiha Hanım bitik... Mutlaka seni görmek istiyor.</p>

      <p>— Bu akşam yemekten sonra beraber gideriz. Beni göreceğin geldi mi?</p>

      <p>Rabia’nın omzunu okşadı, çenesini de okşamak istedi. Fakat o hayli huşûnetle<a class="si-noteref epub-type_noteref" href="#f1788" id="backlink-1788">1788</a> Osman’ın elini itti. Yanakları gelincik gibi.</p>

      <p>— Ben sana halk içinde okşamak olmaz demedim mi?</p>

      <p>İşte gene eski dar kafalı, Sinekli Bakkallı hafız kız! Boğaziçi’nde biraz adama alışır gibi olmuştu!</p>

      <p>Dükkândan çıkınca, Osman, Fehmi Efendi’nin dükkânına değil, İmam’ın evine gitti. Aylık günü üç gün geçmişti.</p>

      <p>Baş örtülü, yaşlı bir kadın kapıyı açtı ve Osman’ı derhal tanıdı.</p>

      <p>— Üç gündür İmam Efendi yatıyor. Çok hasta. İyi ki geldiniz. Ben sizi Boğaziçi’nde sanıyordum. Ben sevabına çorba pişirip getirdim. Ama bugün pek yalnız bırakılır gibi değil.</p>

      <p>— Sen git Hanım, ben sen gelinceye kadar Efendi Baba’yı bırakmam.</p>

      <p>Kadın’ın eline iki mecidiye<a class="si-noteref epub-type_noteref" href="#f1789" id="backlink-1789">1789</a> sıkıştırdı. Yukarı çıktı. İmam’ın yatağı odanın ta ortasına serilmiş. Arkasına evdeki yastıkların hepsi üst üste yığılmış. İhtiyar âdetâ oturur gibi yatıyor. Fakat gene nefesi kısık.</p>

      <p>Dizlerinde yazma bir yorgan, arkasında, belinden bir kuşakla kavuşturulmuş bir basma hırka. Takkenin altında beyaz bir çatkı. Şakaklarında ve alnında birer tümsek.</p>

      <p>Gözleri sıtmalı, yanakları daha çökük. Kadavraya benzeyen simanın üstündeki burnu, Osman, tiyatrolarda kullanılan takma bir burna benzetti. Fakat delikleri kabarıyor, nefes almakta çok güçlük çektiği hissediliyor. Ve boğazında garip bir hırıltı var. Herhalde ihtiyar çok hastaydı. Fakat buna rağmen içine çöken gözlerinin içinde haşin ve eğilmeyen iradesi parlıyor. Başucundaki rahlenin üstünde biri açık duran üç cilt el yazması kitap İmam’ın hâlâ okuyabilecek kadar dimağına hâkim olduğunu gösteriyor.</p>

      <p>Osman rahlenin altında, pul şişede<a class="si-noteref epub-type_noteref" href="#f1790" id="backlink-1790">1790</a> tembel tembel dolaşan üç sülüğe baktı, gayri ihtiyari güldü. Odanın havasında lavanta çiçeği ile karışık soğan kokusu vardı.</p>

      <p>İmam Osman’ı tanımış mıydı? Herhalde çok aksi sesiyle hırıldaya hırıldaya sordu:</p>

      <p>— Ne istiyorsun?</p>

      <p>— Hastasın, Efendi Baba!</p>

      <p>— Nihayet geldin mi? Üç gün geciktin.</p>

      <p>İhtiyarın içi rahat etsin diye Osman beş altını yorganın üstünde tespih çeker gibi kımıldayan parmakların arasına koydu. Parmaklar altınları hastanın gözlerine yaklaştırdı. Sonra göğsünden kesesini titreye titreye çıkardı. Ve kese göğsüne girip hırka kavuşuncaya kadar konuşmadı.</p>

      <p>— Böyle yalnız hasta nasıl olur? Aşağıdaki kadını tutayım senin yanında kalsın olmaz mı?</p>

      <p>— Estağfurullah! Kim para verecek? Çorbamı bile o pişiriyor. Yoksa para getirdiğini söyledin mi?</p>

      <p>— Söylemedim.</p>

      <p>— Kesemde altın olduğunu kimse sezmesin ha... Gırtlağımı koyun gibi keserler... Mel’unlar, haydutlar, kahpeler...</p>

      <p>Göğsü kalaycı körüğü gibi inip çıkıyor.</p>

      <p>— Ama ben bir doktor getireceğim, Efendi Baba. Merak etme, viziteyi ben veririm.</p>

      <p>— Ne dedin, ne dedin? Hepsi kâfir, hepsi ilaçların içine şarap kor... Estağfurullah...</p>

      <p>Sesi kesildi. Göğsü ve burun delikleri şiddetle işledi. Parmakları şakaklarını sıktı.</p>

      <p>— Kafamı çekiçler dövüyor. Soğan bağladım kâr etmedi. Gece arkama sülük çekeceğim.</p>

      <p>— Peki, peki, sen biraz rahat et. Ben beklerim.</p>

      <p>Hasta gözlerini kapadı, başı yastığa düştü. Dudakları ıslık çalar gibi fısıldadı:</p>

      <p>— Şeytan’a biraz ekmek ufağı ver.</p>

      <p>Sayıklıyor muydu? Hayır. Yatağın yanında hakikat bir tabakta ekmek ufağı var. Osman pencereden bir “ciyk, ciyk” duydu. Başını çevirdi. Kafesin altından parmak kadar küçük bir serçe çıktı, pencerenin bu tarafına geçti. Kuyruğunu sallıyor, başı bir tarafta Osman’a bakıyordu. Osman yavaş yavaş ilerledi, ekmek ufağını pencerenin içine serpti. İhtiyata<a class="si-noteref epub-type_noteref" href="#f1791" id="backlink-1791">1791</a> hiç lüzûm yoktu. Serçe, hep başı bir tarafta küçük kuyruğunu titreterek pencereden mindere sıçrıyor, odada kim olursa olsun, kaçmayacak kadar alışık olduğunu hissettiriyordu.</p>

      <p>Sayıklar gibi hasta mırıldandı:</p>

      <p>— Emine’ye kavuşmak günü geliyor.</p>

      <p>— Rabia’yı görmek istemez misin, Efendi Baba?</p>

      <p>— Ne dedin? Ne dedin?</p>

      <p>Gözlerini açtı. Fakat Osman’ı değil eski günleri görüyordu. Biraz sonra daldı ve horlamaya başladı.</p>

      <p>Osman’a dakikalar yıl gibi geliyordu. Öğle vakti gelmiş geçiyor, Rabia merak edecek. O bunları düşünürken, İmam eski mahalle mektebi hocalığının hatıratını sayıklıyor: “Falaka cennetten çıkma... Eti benim kemiği senin...”</p>

      <p>Nihayet sayıklama durdu. Göğsünden şimdi yağsız ve bozuk makineden çıkan sesler çıkıyor. Ağzı kara bir çukur gibi açık...</p>

      <p>Avluda kadının takunya seslerini duyunca aşağı indi. Kadına, İmam fenâlaşırsa haber vermesini tembih etti. Sokağa çıkınca saatine baktı. Saray’daki dersine geç kalmamak için eve yemeğe bile gitmeden koşmaya başladı.</p>

      <p>O gece Rabia halsiz görünüyordu. Konağa giderlerken İmam’ın hastalığını söylemeye dili varmadı.</p>

      <p>Konaktan döndükleri zaman mutlak söylemek istiyordu. Fakat nasıl başlayacağını bilemiyordu. Sabiha Hanım’ın lâkırdısını açmak istedi... Belki oradan...</p>

      <p>Rabia kollarını sıvayarak,</p>

      <p>— Aman Osman, yarın konuşuruz, uykudan gözüm açılmıyor. Namaz kılarken seccadede dalacağım, diyordu.</p>

      <p>Osman yatağa girdi. Rabia’nın namazının bitmesini bekledi.</p>

      <p>— Rabia, büyükbaban çok hasta...</p>

      <p>Kız seccadeyi uykuda gibi topluyordu. Esneyerek:</p>

      <p>— Allah şifalar versin, dedi.</p>

      <p>— Gidip görsen fenâ olmaz.</p>

      <p>— Aman şimdi seccadeden baş kaldırdım. Beni günaha sokma... Beni kovdurmak mı istiyorsun?</p>

      <p>Annesini son gördüğü günün hayali kafasında yatağa girdi. Osman da ertesi sabaha kadar beklemeye karar verdi.</p>
    </div>

    <div class="margin-top html5_section">
      <p>— Ne var Amca?</p>

      <p>Ortalık henüz ağarırken Rakım kapıyı vurdu, Rabia’ yı uyandırdı, Rabia yalınayak, kapının önüne koştu.</p>

      <p>— Allah sana uzun ömürler versin, Rabia.</p>

      <p>— Çabuk söyle, kim öldü, kim öldü?</p>

      <p>Mutlaka, mutlaka Tevfik’i öldürdüler! Kız elleri göğsünde, gözleri yerlerinden fırlamış...</p>

      <p>— Büyükbaban ölmüş. Yanında bakan kadın geldi haber verdi. Osman’ı uyandır.</p>

      <p>Rabia, İmam’a ne derin, ne samimi bir minnet hissetti. Âdetâ ona, Tevfik ölecekmiş de onun yerine İmam ölüvermiş – Rabbim gani gani<a class="si-noteref epub-type_noteref" href="#f1792" id="backlink-1792">1792</a> rahmet etsin.</p>
    </div>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f1758">
      <a class="si-backref" href="#backlink-1758">1758</a>. Utancıyla.
    </div>

    <div class="si-footnote html5_aside epub-type_footnote" id="f1759">
      <a class="si-backref" href="#backlink-1759">1759</a>. Duyu bozuklukları, türlü ruh karışıklıkları, çırpınma, kasılmaları ve bazen inmelerle kendini gösteren bir sinir bozukluğu.
    </div>

    <div class="si-footnote html5_aside epub-type_footnote" id="f1760">
      <a class="si-backref" href="#backlink-1760">1760</a>. Şefkatli.
    </div>

    <div class="si-footnote html5_aside epub-type_footnote" id="f1761">
      <a class="si-backref" href="#backlink-1761">1761</a>. Üzgün.
    </div>

    <div class="si-footnote html5_aside epub-type_footnote" id="f1762">
      <a class="si-backref" href="#backlink-1762">1762</a>. Acı.
    </div>

    <div class="si-footnote html5_aside epub-type_footnote" id="f1763">
      <a class="si-backref" href="#backlink-1763">1763</a>. Belirmişti.
    </div>

    <div class="si-footnote html5_aside epub-type_footnote" id="f1764">
      <a class="si-backref" href="#backlink-1764">1764</a>. Yargımın.
    </div>

    <div class="si-footnote html5_aside epub-type_footnote" id="f1765">
      <a class="si-backref" href="#backlink-1765">1765</a>. Sağlamlığına.
    </div>

    <div class="si-footnote html5_aside epub-type_footnote" id="f1766">
      <a class="si-backref" href="#backlink-1766">1766</a>. Tanrı’ya.
    </div>

    <div class="si-footnote html5_aside epub-type_footnote" id="f1767">
      <a class="si-backref" href="#backlink-1767">1767</a>. Görünüşteki.
    </div>

    <div class="si-footnote html5_aside epub-type_footnote" id="f1768">
      <a class="si-backref" href="#backlink-1768">1768</a>. Değişim.
    </div>

    <div class="si-footnote html5_aside epub-type_footnote" id="f1769">
      <a class="si-backref" href="#backlink-1769">1769</a>. Tekrarlanmasından.
    </div>

    <div class="si-footnote html5_aside epub-type_footnote" id="f1770">
      <a class="si-backref" href="#backlink-1770">1770</a>. Güçsüz kişisinin.
    </div>

    <div class="si-footnote html5_aside epub-type_footnote" id="f1771">
      <a class="si-backref" href="#backlink-1771">1771</a>. Etken, sebep.
    </div>

    <div class="si-footnote html5_aside epub-type_footnote" id="f1772">
      <a class="si-backref" href="#backlink-1772">1772</a>. Güçlü.
    </div>

    <div class="si-footnote html5_aside epub-type_footnote" id="f1773">
      <a class="si-backref" href="#backlink-1773">1773</a>. Nazlı.
    </div>

    <div class="si-footnote html5_aside epub-type_footnote" id="f1774">
      <a class="si-backref" href="#backlink-1774">1774</a>. İçe işleyen, etkin.
    </div>

    <div class="si-footnote html5_aside epub-type_footnote" id="f1775">
      <a class="si-backref" href="#backlink-1775">1775</a>. Gelecekte.
    </div>

    <div class="si-footnote html5_aside epub-type_footnote" id="f1776">
      <a class="si-backref" href="#backlink-1776">1776</a>. Durumlar.
    </div>

    <div class="si-footnote html5_aside epub-type_footnote" id="f1777">
      <a class="si-backref" href="#backlink-1777">1777</a>. Haberleşme kurmak.
    </div>

    <div class="si-footnote html5_aside epub-type_footnote" id="f1778">
      <a class="si-backref" href="#backlink-1778">1778</a>. Talihi.
    </div>

    <div class="si-footnote html5_aside epub-type_footnote" id="f1779">
      <a class="si-backref" href="#backlink-1779">1779</a>. Atasözü.
    </div>

    <div class="si-footnote html5_aside epub-type_footnote" id="f1780">
      <a class="si-backref" href="#backlink-1780">1780</a>. Gibi.
    </div>

    <div class="si-footnote html5_aside epub-type_footnote" id="f1781">
      <a class="si-backref" href="#backlink-1781">1781</a>. Pişmanlıkla.
    </div>

    <div class="si-footnote html5_aside epub-type_footnote" id="f1782">
      <a class="si-backref" href="#backlink-1782">1782</a>. İhtiyar heyetinin..
    </div>

    <div class="si-footnote html5_aside epub-type_footnote" id="f1783">
      <a class="si-backref" href="#backlink-1783">1783</a>. Seçilme.
    </div>

    <div class="si-footnote html5_aside epub-type_footnote" id="f1784">
      <a class="si-backref" href="#backlink-1784">1784</a>. Despotluğuna.
    </div>

    <div class="si-footnote html5_aside epub-type_footnote" id="f1785">
      <a class="si-backref" href="#backlink-1785">1785</a>. Onurunu.
    </div>

    <div class="si-footnote html5_aside epub-type_footnote" id="f1786">
      <a class="si-backref" href="#backlink-1786">1786</a>. Kimse.
    </div>

    <div class="si-footnote html5_aside epub-type_footnote" id="f1787">
      <a class="si-backref" href="#backlink-1787">1787</a>. Dışında.
    </div>

    <div class="si-footnote html5_aside epub-type_footnote" id="f1788">
      <a class="si-backref" href="#backlink-1788">1788</a>. Sertçe.
    </div>

    <div class="si-footnote html5_aside epub-type_footnote" id="f1789">
      <a class="si-backref" href="#backlink-1789">1789</a>. Eskiden kullanılan ve o zamanki 20 kuruş değerinde olan gümüş sikke.
    </div>

    <div class="si-footnote html5_aside epub-type_footnote" id="f1790">
      <a class="si-backref" href="#backlink-1790">1790</a>. Yeşil camdan yapılan çok ince çeperli şişe.
    </div>

    <div class="si-footnote html5_aside epub-type_footnote" id="f1791">
      <a class="si-backref" href="#backlink-1791">1791</a>. Ölçülü yaklaşmaya.
    </div>

    <div class="si-footnote html5_aside epub-type_footnote" id="f1792">
      <a class="si-backref" href="#backlink-1792">1792</a>. Bol bol.
    </div>
  </div>
</body>
</html>
