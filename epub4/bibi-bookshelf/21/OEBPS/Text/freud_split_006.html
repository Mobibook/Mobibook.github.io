<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>freud</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
  @page {
    margin-bottom: 10pt;
    margin-top: 10pt;
    }
  </style>
</head>

<body class="calibre">

  <h2 class="solbaslik" id="calibre_toc_5">Çocukluğu Üzerine</h2>

  <p class="normal">Freud’un anne ve babası, on dokuzuncu yüzyılın ikinci yarısında, giderek genişleyen Avusturya-Macaristan İmparatorluğu’nun doğu kısmında hüküm süren baskı ve yoksulluktan kaçmak için başlatılan büyük göç dalgasıyla gelmişlerdi ülkeye. 1856 yılında, Sigmund küçük bir Moravian (Çek) kasabasında dünyaya geldiğinde, babası kırk yaşındaydı ve yün tüccarlığı yapıyordu; karısı Amalie, ondan yirmi yaş daha küçüktü. Jacob’un daha önceki evliliğinden iki yetişkin oğlu vardı. Sigmund’un baba tarafından erkek kardeşleri kısa süre sonra İngiltere’ye taşındılar ve burada ticaret yapmaya başladılar. Freud ailesi de, Sigmund dört yaşındayken, imparatorluğun başkenti Viyana’ya doğru yola çıktı.</p>

  <p class="normal"><span class="ideitalik">Kahvenizi sade mi alırsınız Profesör?</span></p>

  <p class="normal">Teşekkür ederim, ama benim istediğim aslında… Dürüst olmak gerekirse buraya gelmemin tek nedeni bana puro sözü vermiş olmanız.</p>

  <p class="normal"><span class="ideitalik">Size bir ödeme sözü vermiş olmayı isterdim.</span></p>

  <p class="normal">Para insana mutluluk getirmez, çünkü çocukluk döneminin arzularından biri değil.</p>

  <p class="normal"><span class="ideitalik">Purolar ve benim zayıflığım olan sigaralar da öyle!</span></p>

  <p class="normal">Ama mastürbasyon öyle… Şimdi, neydi bana sormak istediğiniz?</p>

  <p class="normal"><span class="ideitalik">Aslında vaktimizin yetmeyeceği kadar çok şey sormak istiyorum. Ama şimdilik çocukluğunuzla başlayalım</span>.</p>

  <p class="normal">Başlangıç için güzel bir yer.</p>

  <p class="normal"><span class="ideitalik">Bir mucize eseri 150 yıl önce, Freiberg’deki evinize gelip, beşiğinizin içinde size şöyle bir bakma şansım olsaydı, ne görürdüm?</span></p>

  <p class="normal">Tek göz bir oda… Biz çok fakirdik. Uzun sakallı, nazik görünümlü, kırk yaşlarında bir adam ve belki de o sırada beşiği sallayan, adamdan biraz daha yaşlıca, sıradan bir kadın görürdün. Bunların benim büyükannem ve büyükbabam olduğunu düşünürdün. Sonra annemi görürdün; çocuğuna hayranlıkla bakan güzel bir kız ve onun koltukta oturan genç, yakışıklı kocasını… Ve diğer iki çocuğu görürdün, elbette bunlar benim ufak erkek ve kız kardeşim olurdu. Ama sana söyleyeyim, annemle ilgili olan hariç, bu tahminlerin tamamı yanlış olurdu. Orta yaşlı olanlar, babam ve Çek kökenli bakıcım Monika; genç “baba,” aslında, babamın daha önceki eşinden olan oğlu Philipp; diğer iki çocuk da onun büyük ağabeyinin çocukları, yani tuhaf ama o çocuklar benim yeğenlerim. Muhtemelen Monika onları da bizim odaya getirmiş ki, tüm çocuklara birden bakabilsin. Philipp’in eve uğrama nedeni de annemle birbirlerinden hoşlanmaları… Sonuçta ikisi de genç…</p>

  <p class="normal"><span class="ideitalik">Heyecan verici bir aile! Demek ki bir anlamda iki anneniz vardı, gerçek anneniz ve bakıcınız.</span></p>

  <p class="normal">Bir çocuğun birden fazla annesi olamaz.</p>

  <p class="normal"><span class="ideitalik">Bakıcınız nasıl biriydi?</span></p>

  <p class="normal">Sakar ve pis olduğumu söyleyip beni azarlardı. Katolikti ve beni kiliseye götürürdü.</p>

  <p class="normal"><span class="ideitalik">Aileniz bu duruma bir şey demiyor muydu?</span></p>

  <p class="normal">Hayır, babam özgürlükçü ve hoşgörülüydü. Ama Moni-ka’nın bana cennet ve cehennem hakkında verdiği vaazları bilseydi, ne derdi bilemem.</p>

  <p class="normal"><span class="ideitalik">Bu, bana söylediğiniz bir şeyi hatırlattı; “Cinsellik, en yüksek ve en alçak olanın birbirine en fazla yaklaştığı andır,” demiştiniz ve Goethe’den şu alıntıyı yapmıştınız: “Cennetten, dünyaya ve oradan cehenneme…”</span></p>

  <p class="normal">Bu doğru. Mistik esrime halindeki Azize Teresa ile Karındeşen Jack’i ele alalım; ikisi de tatmin olabilmek için ciddi bir zihinsel çaba sarf ediyordı. İşin aslı, sanırım azizlere yakışır çirkin Monika, bana ilk cinsel tecrübemi yaşattı. Ne olduğunu sorma, çünkü hatırlamıyorum. Hatırladığım beni kırmızı bir suda yıkadığı; bunun adet döneminde kendi yıkandığı su olduğuna eminim.</p>

  <p class="normal"><span class="ideitalik">Son derece renkli bir görüntü!</span></p>

  <p class="normal">Hatırladığım renkli bir görüntü daha var: Yokuş aşağı inen bir çayırda sarı çiçekler topluyorduk, sanırım karahindibağ idi, yeğenlerim John ve Pauline ile birlikteydik. Her ikisini de çok severdim. En güzel buketi Pauline yaptı, biz de onun elinden buketi alıp parçaladık. Ağlamaya başladı, sonra da bize doğru yaklaşan köylü bir kadının yanına koştu, kadın ona ekmek verdi. Ergenlik dönemimde, Freiberg’e yeniden gittiğimde, aklıma bu olay geldi ve sarı elbise giyen bir kıza, Gisela’ya aşık oldum. Gisela’nın elbisesini görmemle ortaya çıkan bu çocukluk dönemi anısına, “perde anı” adını veriyorum; perde anılar, başka bir duygusal olayı kısmen ortaya çıkarır, kısmen de gizler. Bu anımda, çiçeklerin parçalanmasının, “kızlık zarının yırtılması”na tekabül ettiğini görmek zor değil; eğimli ya da yokuş aşağı giden doğal manzaralar da annenin bedenine işaret eder.</p>

  <p class="normal"><span class="ideitalik">O dönemden annenize dair anılarınız var mı?</span></p>

  <p class="normal">Evet, var. Monika gitmişti ve ben çok üzülüyordum, annem de beni terk edecek sanıyordum. Annem daha sonraları, onu hırsızlık yaptığı için kovduklarını ve kadının hapse girdiğini söyledi. Philipp, bir ara “deliğe girdi” demişti. Ben de annemin bir deliğe tıkıldığını sandım. Bu korkumun hedefi de gardırop oldu. Philipp gardırobu açıp annemin orada olmadığını bana göstermeye çalıştı, ama bu beni daha da korkuttu. Eğer burada da değilse neredeydi o zaman? Neyse ki o sırada içeri girdi, incecik ve güzeldi.</p>

  <p class="normal"><span class="ideitalik">Romantik bir ifade kullandınız…</span></p>

  <p class="normal">Tam olarak öyle sayılmaz. Annemin “incecik” olması beni rahatlatıyordu, çünkü bu, Philipp’ten ya da babamdan hamile olmadığı anlamına geliyordu. Kafam çok karışmıştı. Gardırop kadının “içini” temsil eder, ben bebeklerin oradan geldiğini sanıyordum. Annem Julius’u doğurmuştu, ama Julius sekiz ay sonra öldü. Onun hastalanmasını istediğim için pişmanlık duyduğuma eminim. Daha sonra bir kız doğurdu. Ben, annemi benden alacak bir bebek istemiyordum! Bir kez de onu çıplak gördüm, bu o güzelim, huzurlu Freiberg kasabasından, sevgili evim Viyana’ya taşındığımız dönemde oldu. Aynı kompartımanda uyuyorduk. Soyunmuş olmalı. Ona püritenlerin deyimiyle, <span class="ideitalik">matrem nudam</span> dedim, yani “çıplak anne.” Biz erkekler annelerimizi hep ilk gördüğümüz anlarındaki gibi algılıyoruz, sence de öyle değil mi? İncecik ve güzel… Elbette ki o da bana hayrandı.</p>

  <p class="normal"><span class="ideitalik">Babanız nasıl biriydi?</span></p>

  <p class="normal">Hoşgörülü, kibar, esprili… Tıpkı <span class="ideitalik">David Copperfield</span>’daki Bay Micawber gibi o da işinde fazla dinamik biri değildi. Annem güçlü bir kadındı, oysa babam pasif sayılırdı. Hepimizde her iki cinsin de özellikleri bulunur, bu yüzden cinsel ilişki sırasında her zaman <span class="ideitalik">dört</span> kişi bulunur. Her neyse, babamın ne kadar bilge olduğunu ancak o öldüğünde anladım.</p>

  <p class="normal"><span class="ideitalik">Sanırım ben bir konyak alacağım. Siz de ister miydiniz?</span></p>

  <p class="normal">Bir bardak şarap iyi olurdu.</p>

</body>

</html>