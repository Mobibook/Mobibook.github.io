<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>freud</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
  @page {
    margin-bottom: 10pt;
    margin-top: 10pt;
    }
  </style>
</head>

<body class="calibre">

  <h2 class="solbaslik" id="calibre_toc_7">Oedipus Kompleksi Üzerine</h2>

  <p class="normal">Freud, “Oedipus kompleksi” ifadesini ilk kez 1910 yılında kullandı, ancak asıl dönüm noktası, bundan on yıl önce, depresyon, yalnızlık ve belirsizliklerle dolu bir döneminde oldu. Freud, bu kritik döneminde, rüyaları aracılığı ile kendini analiz etmeye karar verdi. Bu da onun teorik anlamda kararlı bir değişim yapmasına yol açtı, çoğu histerinin, hayatın erken döneminde anne baba istismarına maruz kalmaktan kaynaklandığına inanırken, bu dönemde bunun aslında genelde bir fantezi olduğuna ve bu fantezinin de evrensel bir nitelik taşıdığına ikna oldu. Bu yeni teorisine eklemeler yapmaya devam etti; örneğin, biseksüellikte ve kadınlarda “Oedipus”un rolünü keşfetti, bundan sonraki otuz yıl boyunca, bunun tüm nevrozların “çekirdek kompleksi” olduğuna inandı.</p>

  <p class="normal"><span class="ideitalik">Bir keresinde Delphi’ye giderken, Oedipus’un babasını öldürdüğü kavşaktan geçmiştim. Sıcak ve durgun bir gündü; sanki kısmen yokmuşum gibi tuhaf ve gerçeküstü bir duyguya kapıldım. Hatta birinin, Oedipus’un bilinçdışına sahip olmadığını, çünkü onun, bizim bilinçdışımız olduğunu söylediğini hatırladım.</span></p>

  <p class="normal">1904 yılında Atina’ya gittim; ben de Akropolis’te oldukça tuhaf bir duyguya kapıldım. Birdenbire böyle bir yerin var olmasından hayrete düştüm. Bilinçdışı düşüncelerimi oraya odaklamaya çalıştım. Gençken orayı görmeyi çok istiyordum, kendi evimin yoksulluğundan, darlığından kurtulma isteğimin bir parçasıydı bu; ancak oraya gittiğimde, yani nihayet bu hayalimi gerçekleştirdiğimde, babamın önüne geçtiğim için suçluluk duydum, babam oraya gidemeyecek, hatta böyle bir şeyi istemeyecek kadar fakir ve eğitimsizdi. Delphi’yi, kahinin yerini, eski dünyanın <span class="ideitalik">merkezini</span> gördüğün için imrendim sana.</p>

  <p class="normal"><span class="ideitalik">Oedipus… Bu kompleks ne zaman başlıyor ve tam olarak nedir?</span></p>

  <p class="normal">Normalde hayatımızın dördüncü ya da beşinci yılında gerçekleşiyor. Bizler de Oedipus gibi, kaderimizden kurtulamıyoruz. Kaderimiz ise en yakınlarımıza karşı tutku ve kıskançlık duymak; bu duygular çocukluk döneminde çalkantılar yaratan cinsel dürtü ile karışıyor ve bu isteğin üzerini örtüyor. Çocuk bunun nasıl yapılacağını bilmese de, kız babayla, oğlan da anneyle çocuk yapmak istiyor. Ama bu istek var ve güçlü bir şekilde orada. Aynı zamanda yolunda duran, hemcinsi olan diğer ebeveyni ortadan kaldırma arzusu da var. Tabii ki biseksüellik yüzünden bazen bunun tam aksi de olabilir.</p>

  <p class="normal"><span class="ideitalik">Bu kompleksin hemen çözülmesi gerekiyor, haksız mıyım</span>?</p>

  <p class="normal">Evet, oğlan çocuğun hadım edilme korkusu ile yüzleştiği dönemde bu sorun çözülmeli. Uzun vadede bu cinsel dürtü örtülü kalırsa, ergenliğe kadar devam eder ve ergenlikte libido, senin de ekvatordan geçerken hissettiğin gibi ürkütücü bir güçle patlar. Kızlarda durum biraz daha farklıdır, kompleks yavaş yavaş ortadan kalkar, bazen de olduğu yerde kalır.</p>

  <p class="normal"><span class="ideitalik">Viyana’da kraliyet ailesinde bu tip bir trajedi yaşandı değil mi? Prens Rudolf, sevişmelerinin ardından kendisini ve sevgilisini vurdu.</span></p>

  <p class="normal">Doğru. Babası neredeyse üzüntüden ölüyordu ki prensin niyeti de bu olabilir. Her intihar aynı zamanda bir cinayettir. O yıllarda, Viyanalılar seks ve ölüm soluyordu.</p>

  <p class="normal"><span class="ideitalik">Bu kompleksi nasıl keşfettiğinizi anlatabilir misiniz?</span></p>

  <p class="normal">Yoksulluk ve başarısızlıkla geçen bir dönemde, kafamda yavaş yavaş şekillenmeye başladı. Depresiftim ve kendimi bir kenara atılmış gibi hissediyordum. İnsanın böyle donakaldığı dönemlerden bazen de yaratıcılık ve aydınlanma çıkar. Ayrıca babam ölmüştü ve onun yasını tutuyordum. Kendi rüyalarımı analiz etmeye başladım. Babamla ilgili karışık rüyalar görüyordum. Cenazesinin yapılacağı sıralarda gördüğüm bir rüyada törene geç kalıyordum. Oraya gittiğimde “Gözlerini kapamanız rica olunur,” yazan bir not fark ettim. Elbette bir çocuğun, dini görevini yerine getirmesi ve babası öldükten sonra onun gözlerini kapaması gerekir. Ama bu notun aynı zamanda, “seninle ilgili duygularımı bağışlamak için lütfen gözlerini kapa” anlamına da geldiğini hissettim. Aynı anda çocukken anneme dair erotik bilincim de açığa çıktı, Viyana’ya giderken trende onu çıplak görmem gibi. Tüm bunların yanı sıra histerik hastalarım ve onların baştan çıkarılma fantezileri bilincinde olmadan beni etkiliyordu. Sonra bir gün, tam hastalarımdan yaşlı bir kadına iğne yapmak üzereyken, yanlış iğne olduğunu fark ettim; elimdeki iğne kadını öldürebilirdi. Neredeyse ölümcül olan bu hatama, zihnimin yolunu kaybetmiş olması neden olmuştu. Erkek hastalarımdan biri, annesi ile cinsel ilişkiye girdiğine işaret eden bir rüyasından bahsetmişti ve tam iğne yapacağım sırada bunu düşünüyordum. Kadının yanından ayrılırken, beynim ona zarar verebileceğim düşüncesiyle dönüyordu, işte o sırada zihnimde Oedipus kompleksi fikri şimşek gibi çaktı. Eski Yunan oyun yazarlarının da dediği gibi: “Artık gizlenmek yok!”</p>

  <p class="normal"><span class="ideitalik">Hastalarınızın baştan çıkarıldıklarına dair fantezilerinin asıl kaynağının, çocukluklarında anne babaları tarafından taciz edilmeleri olduğuna inandığınızı bizzat siz söylememiş miydiniz?</span></p>

  <p class="normal">Evet, bu doğru. Bir dönem, nevrozun ardında yatan nedenin çocuklukta yaşanan taciz olduğuna inandım. Bu fikirden vazgeçmek çok zor oldu, çünkü yerine koyabilecek bir şey yoktu. Ta ki gerçek suratıma çarpana kadar…</p>

  <p class="normal"><span class="ideitalik">Bizim bugün istismar dediğimiz, anne babanın çocuğu baştan çıkarması teorinizden sizi vazgeçiren ne oldu?</span></p>

  <p class="normal">Kısmen cinsel fantezinin benim için olan önemini yavaş yavaş fark etmem, kısmen de taciz suçlaması ile gelen hasta sayısının fazlalığı… O kadar sık duyuyordum ki inanmakta güçlük çekiyordum. Nevrozluların tamamı tacize uğramış olamazdı. Kardeşlerimde ve kendimde de nevrotik davranışlar gözlemiştim, ama gayet düzgün bir adam olan babamızın herhangi birimize böyle bir şey yapmış olabileceğine kesinlikle inanmıyordum.</p>

  <p class="normal"><span class="ideitalik">Size söylemem gereken bir şey var; yakın zamanda bazı eleştirmenler sizi insanları aldatmakla ve dürüst olmamakla suçladı. Korktuğunuz için, insanları daha fazla sinirlendirmek istemediğiniz için fikirlerinizi değiştirdiğinizi iddia ediyorlar. Ben buna asla inanmadım</span>.</p>

  <p class="normal">Buna çok sevindim! Eminim bu insanlar, bana bu şekilde canavarca saldırarak çok para kazanmıştır. Ne sandılar acaba, çevremdeki insanlar annelerini becerip, babalarını öldürmek istediklerini duyduklarında bana hiç darılıp gücenmediler mi? Kabalığımı bağışlayın. Ama ortadaki kanıtlar yüzünden bir teorimden vazgeçmek ve diğerine yönelmek zorunda kalmak yeteri kadar acı vericiydi. Bu durum beni hasta ediyordu; hasta düştüm zaten. Her an kalp krizinden gidebilirim sandım.</p>

  <p class="normal"><span class="ideitalik">Bu konuya değindiğimize sevindim. Berlin’den dostunuz Wilhelm Fliess ile yazışmalarınızı okuyan herkes yaşadığınız hüznü anlayacaktır ve…</span></p>

  <p class="normal">Onunla yazıştığımı nereden biliyorsun?</p>

  <p class="normal"><span class="ideitalik">1985 yılında mektupların tamamı yayınlandı.</span></p>

  <p class="normal">Tanrım! Nasıl bir ihanet bu! O mektupların yakılmasını istemiştim. Ruhumda bir parça eşcinselliğin kaldığını hissediyordum, bu da beni içimi ona dökmek zorunda bıraktı.</p>

  <p class="normal"><span class="ideitalik">Mektuplar sizi yüceltti; sizin bir insan olduğunuzu, kırılganlığınızı ortaya koyuyorlar; çocuklarınıza duyduğunuz şefkat, onların hastalıklarına dair endişeleriniz, ufak tefek başarılarından gurur duymanız…</span></p>

  <p class="normal">Öyle mi? Açıkçası şaşırdım. Kutsal ve mahrem olan hiçbir şey yok mu?</p>

  <p class="normal"><span class="ideitalik">Aslında tam da bu noktada ben de size kişisel bir soru sormak istiyorum. Karınızın kardeşi, Minna Bernays, evinizde kalıyor, eşinize çocukların bakımında yardımcı oluyordu.</span></p>

  <p class="normal">Zavallı kadın, nişanlısı veremden ölmüştü, ne gidebilecek bir yeri vardı, ne de parası… Ona yakındım, sağlam iradeli ve çok zekiydi. Benim fikirlerime inanıyordu ve en yakın sırdaşım o oldu. Bunu neden soruyorsun ki?</p>

  <p class="normal"><span class="ideitalik">Jung, bir röportajında ikinizin arasında bir ilişki olduğunu söyledi</span>.</p>

  <p class="normal">O hergeleyi dikkate alacak değilsiniz herhalde! Ben tamamen özgür bir cinsel hayattan yanayım, fakat böyle bir özgürlükten çok az faydalanabildim, sadece hakkım olduğuna inandığım kadar.</p>

  <p class="normal"><span class="ideitalik">Yakın zamanda izinizi süren bir araştırmacı, Alplerde bir otelde bir oda kiraladığınızı ortaya çıkardı, “Dr. Sigmund Freud ve eşi…” şeklinde imzalamışsınız.</span></p>

  <p class="normal">Yani? İnsan artık karısıyla birlikte uyuyamıyor mu?</p>

  <p class="normal"><span class="ideitalik">Adı geçen tarihte eşinizle değil, Minna ile çıkmışsınız tatile, Ağustos 1898. Onunla birlikte olup olmamanız bence mesele değil. Hatta buna “hakkınız olduğunu” düşünmüş olabilirsiniz, yani eğer Martha sık sık hamile kalmaktan bunaldıysa… Belki olanları görmezden geliyor, suç ortağı oluyordu. Bir erkekle bir kadının gizli sözleşmelerini kim bilebilir ki?</span></p>

  <p class="normal">Oedipus kompleksini mi tartışıyoruz, yoksa otel kayıtlarını mı?</p>

  <p class="normal"><span class="ideitalik">Özür diliyorum. İlham gelmeden önce, Oedipus efsanesi üzerine düşünüyor muydunuz?</span></p>

  <p class="normal">Hayır. Ama elbette akabinde hemen düşünmeye başladım ve <span class="ideitalik">Kral Oedipus’u</span> okudum. Sofokles’in trajedisi psikanaliz için bir metafor gibi: Uzun süren inatçı bir direnç, ardından da kör edici hakikate karşı gözlerini yavaş yavaş açmak… Büyük yazarlar benden çok önce çözmüş her şeyi. Mitoloji, ensestle dolu ve mitler, kabile rüyaları gibi. Ensest tabusu her yerde o denli güçlü ki bunu ensest isteğinin çok güçlü olması dışında neyle izah edebilirsiniz?</p>

  <p class="normal"><span class="ideitalik">Çok doğru. Ama istismarın da bir gerçek olduğunu inkar etmiyorsunuz?</span></p>

  <p class="normal">Elbette ki hayır. Sadece istismar fantezilerinin gerçek istismar vakalarından daha fazla olduğunu söylüyorum.</p>

  <p class="normal"><span class="ideitalik">Daha yakın bir zamanda büyük bir cadı avı yaşandı. Hipnoz altındaki kadınlar, gündemlerine uygun vaka arayan psikoterapistlerinin de teşvikiyle, çocukluk dönemlerinde istismar edildiklerine dair anılarının su yüzüne çıktığını iddia ettiler. Gerçekte onlara sadece şefkat göstermiş babaları yanlış yere itham edildi, hapis cezası aldı ve tek gerekçe sözde su yüzüne çıkmış bu anılardı. Daha sonra, tüm bu iddialar geçersiz ilan edildi, suçlamada bulunan yüzlerce kişi iddialarından vazgeçti ve terapistlere milyonlarca dolarlık davalar açıldı. Hasar çok büyük oldu</span>.</p>

  <p class="normal">Ah, insanlar asla öğrenemeyecek, değil mi? Bu sözde terapistler benim anıların bastırılmasına dair teorimi kullandılar, ancak Oedipus kompleksini inkar ettiler.</p>

  <p class="normal"><span class="ideitalik">Sadece inkar etmediler, bu teoriden nefret de ettiler. Bu tip cadı avlarından çok yaşandı.</span></p>

  <p class="normal">Böylece histeri de büyüdü.</p>

  <p class="normal"><span class="ideitalik">Size konuşma terapisini sormak istiyorum, ama az önceki münasebetsizliğim için de bir daha özür diliyorum.</span></p>

  <p class="normal">Aslında ilginçti. Oedipus kompleksi hassas bir noktana temas etmiş olmalı ki sinirlendin. Kendi Oedipal arzuların yüzünden benim karımın kardeşiyle yatmış olmamı <span class="ideitalik">istedin</span>.</p>

</body>

</html>