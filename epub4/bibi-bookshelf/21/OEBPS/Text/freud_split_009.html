<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>freud</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
  @page {
    margin-bottom: 10pt;
    margin-top: 10pt;
    }
  </style>
</head>

<body class="calibre">

  <h2 class="solbaslik" id="calibre_toc_8">Konuşma Terapisi Üzerine</h2>

  <p class="normal">Freud’un antik sanat eserleri ile dolu danışmanlık bürosu, uzun süredir gizli kalmış sırların açığa çıkmasına uygun, zamanın ötesinde bir dünya izlenimi uyandırıyordu. Freud, her zaman el sıkışarak karşıladığı hastaları ile ailesinin ve hizmetçilerin sakin bir hayat sürdüğü evin diğer bölümleri arasında koşturup duruyordu. İlk psikanaliz denemeleri 1880’lerde başladı. Freud’dan yaşça daha büyük, babacan bir hekim olan Joseph Breuer, Freud’un “asabiyet” şikayetleriyle ilgilendiğini biliyordu ve hastalarını zaman zaman ona yönlendiriyordu. Hastalarının anlattığı hikayelerde, cinselliğin fazla olması, Breuer’i korkuturken, Freud’un ilgisini çekiyordu. Freud, Breuer’i <span class="ideitalik">Histeri Üzerine Çalışmalar</span>’ı (<span class="ideitalik">Studies in Hysteria</span>, 1895) birlikte yazmaya ikna etti, yeni ufuklar açan “Anna O.” vaka çalışması da bu esere dahil oldu.</p>

  <p class="normal"><span class="ideitalik">Kendimde nazik bir adam olan babama karşı herhangi bir kıskançlık belirtisine rastlamıyorum, ama sanırım küçükken çoğu gece gidip beni yanlarına almaları için yalvararak annemle babamı ayırmış olabilirim. Genelde böyle zamanlarda annem uyumak için benim odama gelirdi, gerçi ben babamın gitmesini tercih ederdim ya. Hayaletlerden korkuyordum da!</span></p>

  <p class="normal">Hayaletler gayet can sıkıcı olabilir ve onlardan çok var.</p>

  <p class="normal"><span class="ideitalik">Analiz sürecine, konuşma terapisine dönersek, eğer sizin yeni hastalarınızdan biri olsaydım, süreç nasıl gelişecekti? Şu ünlü kanepeyi kullanmaya nasıl karar verdiniz?</span></p>

  <p class="normal">Hastalarımın, konuşurken beni izlemelerine çok fazla tahammül edemiyordum. O yüzden arkalarına oturuyordum. Sonra baktım ki hastalar uzandıkları zaman kendilerini daha iyi hissediyor ve düşüncelerinin serbestçe dolaşmasına izin verebiliyorlar. Psikanalistin tüm çabası hastalarının geçmişi hatırlayabilmelerini sağlamak, böylece hasta hayatına devam edebilir. Rüyaların çok faydası oluyordu, ayrıca tamamen rahatlarlarsa iş daha da kolaylaşıyordu. Bir de gözlerini kapamalarını istiyordum onlardan.</p>

  <p class="normal"><span class="ideitalik">“Gözlerini kapamanız rica olunur”</span></p>

  <p class="normal">Ah, benim rüyamı hatırladın! Evet, o rüya da bana babamla ilgili hislerimi analiz etmemi tavsiye ediyordu. Hastalarımın istedikleri yöne doğru gitmelerine izin veriyordum, serbest çağrışım yoluyla, sadece akıntıyı takip ederek ilerliyorlardı.</p>

  <p class="normal"><span class="ideitalik">Bu söylediğiniz bana bir şiirin ortaya çıkış sürecini anımsattı. Amerikalı şair Robert Frost şiirin, sıcak bir ocağın üzerindeki buz gibi kendi kendini erittiğini söylemiş.</span></p>

  <p class="normal">Güzel benzetme! Evet, buz yavaşça erir ve akar. Psikanalistin hastaya çok az müdahale etmesi gerekir. Bu süreç, hastalar için dağa tırmanmak gibi bir şeydir; yukarı doğru çıktıklarını hissederler, sonra hiç beklemedikleri bir biçimde, serbest çağrışım aracılığı ile, farklı bir yöne doğru ilerlediklerini fark ederler; daha iyi bir yol bulabilmek için başka yollara sapmış olabilirler. Ben kendimi sadece tırmanış rehberi gibi düşünürüm. Tırmanış aylarca, hatta yıllarca sürebilir. Hasta tedavi olmak istemeyebilir! Elbette ki hasta, o korkunç semptomlardan kurtulmak ister, ama sonuçta onları yaratmasının bir nedeni vardır; onu son derece rahatsız eden bir bilgiyi ve suçluluk duygusunu bloke etmektir amacı. Histerik semptomların onların cinselliğini temsil ettiğini gördüm; örneğin, asabi bir öksürük, oral seksle ilgili bir fantezinin ya da anının yerini almış olabilir. Bu blokajı kaldırmanın hayati önemi var, ama hasta savunma geliştirir ve hileler yapar. <span class="ideitalik">Histeri Üzerine Çalışmalar</span> kitabında bahsettiğim Elisabeth von R. vakasını düşünün. Kadının, ablasının kocasına aşık olduğunu ve bu nedenle ablası doğum yaparken öldüğünde sevindiğini kabul etmesi onun için ne kadar acı verici oldu! Ahlaki değerleri olmayan, kötü niyetli bir kadın olsaydı, bu kadar çok acı çekmeyecekti.</p>

  <p class="normal"><span class="ideitalik">Bahsettiğiniz kitabı Joseph Breuer ile birlikte yayınlamıştınız, değil mi?</span></p>

  <p class="normal">Evet. Breuer benden yaşça büyük, saygın bir hekim. Hastalarını bana gönderdiği oluyordu ya da bana danıştığı, bunu cömertliğinden yapıyordu, ama bazı hastalar da gerçekten onun kafasını karıştırıyordu. O dönemde hipnozu kullanıyorduk. Ben de daha yirmili yaşlarında, karanlıkta el yordamı ile yolunu bulmaya çalışan acemi bir çaylaktım.</p>

  <p class="normal"><span class="ideitalik">Breuer’in yeni bilime temel katkısı ne oldu dersiniz?</span></p>

  <p class="normal">Çok fazla katkısı oldu. Dürüst olmak gerekirse, onun erken dönem fikirlerini, kendi fikirlerimden ayırabilmem mümkün değil, çünkü sürekli vakalarımızı tartışıyorduk. Hastaların geçmişlerini bastırdıklarını ve uğraştığı şeyin bu olduğunu biliyordu, ama bu baskıyı ortadan kaldırmak için sadece hipnozu kullanabiliyordu. Nihayet Eros’tan korkar hale geldi.</p>

  <p class="normal"><span class="ideitalik">Onun en ünlü vakası, daha sonra ünlü bir sosyal hizmet görevlisi ve feminist olarak isim yapan Bertha Pappenheim ya da bilinen adıyla “Anna O.” vakasıydı.</span></p>

  <p class="normal">Evet, önde gelen Ortodoks Yahudi ailelerinden birinin kızıydı; akıllı bir kızdı. Semptomları sıradışıydı ve sürekli değişiyordu. Halüsinasyonlarında kafatasları ve parmaklarının yılanlara dönüştüğünü görüyordu. Bir kolu felçliydi, kronik öksürüğü vardı, bitkindi, su içemiyordu, baş ağrısı çekiyor, görme bozuklukları yaşıyor, birkaç farklı dili birbirine karıştırarak konuşuyordu. İşte, aklınıza gelebilecek ne tür belirti varsa Bertha’da mevcuttu. Breuer, onun yatağının başında binlerce saat geçirmişti diyebilirim. Kızın bütün belirtilerinin yakın zamanda ölen babasıyla ilgili olduğunu ortaya çıkarmıştı. Breuer, kurallara fazla bağlı bir adam olduğu için, kızın hastalığında cinselliğin bir rolü olabileceğini düşünmedi, ama sonunda, Bertha hayali bir hamilelik geçirdi ve kendisini baştan çıkaranın Breuer olduğunu iddia etti. Breuer dehşete kapılmıştı, yanına kıskanç karısını da alarak ikinci balayı için Venedik’e kaçtı!</p>

  <p class="normal"><span class="ideitalik">Kızın vakasından ne öğrendiniz?</span></p>

  <p class="normal">Saçma sapan görünen belirtilerin bir anlamı olabileceğini… Breuer bunu başardı, ancak yargılarından çok şansı sayesinde oldu bu. Bir belirtinin izini sürüp geçmişteki rahatsızlık verici bir olayı bulduğunda o belirti ortadan kalkıyordu, ama genelde, onun yerini bir başka semptom alıyordu. “Konuşma terapisi,” ifadesini bulan bile kadının kendisiyken, Breuer başarısını biraz fazla abarttı. Zaten sonunda da Bertha’dan kaçtı!</p>

  <p class="normal"><span class="ideitalik">Bazıları onun histerisinin cinsellikle pek ilgisi olmadığını, dar bir hayatın yarattığı can sıkıntısından kaçma isteğinden kaynaklandığını söylüyor.</span></p>

  <p class="normal">Olmayan bir gebeliğin sancılarıyla kıvranıp, Breuer’in bebeğini taşıdığını iddia ediyordu ve sorunlarının cinsellikle pek ilgisi yoktu, öyle mi? Kesin öyledir!</p>

  <p class="normal"><span class="ideitalik">Duyguların psikolojik olarak bir başkasına yönelmesi konusuna gelelim.</span></p>

  <p class="normal">Benim için başta lanet gibi bir şeydi. Sansürsüzce, serbest çağrışıma teşvik edilen hastaların, hayatlarının erken döneminde, merkezi bir noktada duran bir kişiyle, genellikle anne ya da babalarıyla ilgili hislerini psikanaliste yönelttiklerini anladım. Agresif ya da itaatkar, çekingen ya da rekabetçi… Örnekleri çoğaltabilirsiniz. Bertha’nın durumunda olduğu gibi güçlü bir erotik bağ kurabiliyorlardı. Daha sonra bu durumu, onların kendilerine işkence eden duyguların bugüne değil, geçmişe ait olduğunu görmelerinde araç olarak kullanabileceğimi anladım. Ne yazık ki kadınlar bende genellikle annelerini görüyorlardı.</p>

  <p class="normal"><span class="ideitalik">Peki ya karşıt aktarım, yani analiz edenin duygularının analiz edilene yönelmesi?</span></p>

  <p class="normal">Eh, biz de insanız! Bize yönelen duygulara uygunsuz tepkiler verirken bulabiliriz kendimizi. Bu nedenle daha sonra psikanalistlerin hepsinin kendilerini de analiz ettirmeleri konusunda ısrarcı oldum. Hastaların arkasında oturmamın bir diğer nedeni de buydu: Bazı kadınlar eteklerinin derli toplu durup durmadığına aldırış etmiyordu! Evet, bugünlük yeter. Elbette bir de şu sizin hayaletler konusu var. Belki o konuda size yardımcı olabilirim.</p>

  <p class="normal"><span class="ideitalik">Onur duyarım. Size yaklaşık otuz yıl önce gördüğüm ve hiç unutmadığım bir rüyamdan bahsetmek istiyorum</span>.</p>

  <p class="normal">O zaman neden o lanet kayıt makinesini kapatmıyorsun?</p>

</body>

</html>