<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>freud</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
  @page {
    margin-bottom: 10pt;
    margin-top: 10pt;
    }
  </style>
</head>

<body class="calibre">

  <h2 class="solbaslik" id="calibre_toc_13">Dora Üzerine</h2>

  <p class="normal">Freud’un <span class="ideitalik">Bir Histeri Vakası Analizinden Parçalar</span> (<span class="ideitalik">Fragment of an Analysis of a Case of Hysteria</span>, 1905) ya da daha iyi bilinen adıyla “Dora” çalışması, hala tartışma yaratmaya devam ediyor. Bu eser, onun bir kadın üzerine yaptığı tek uzun vaka incelemesi olma özelliğini taşıyor. İki burjuva ailesinin dahil olduğu istismar düğümü, riyakarlık ve aldatma temalarıyla örülü vaka, o dönemin çağdaş yazarlarından Viyanalı Arthur Schinitzler için biçilmiş kaftan olabilirdi; kaldı ki Freud yazarı kendisinin edebiyattaki, “ikizi” olarak görüyordu. Freud’un vakaya dair gayet kolay anlaşılır, keskin değerlendirmelerinden faydalanan ve Dora’yı yeniden analiz eden eleştirmenler, Freud’u gün gibi ortada duran gerçeğe kör kalmakla suçladılar: Depresif, nevrotik genç kadın, ataerkilliğin ve burjuva riyakarlığının kurbanıydı. Belki de hakikat, Freud’un bu vakaya dair yorumları ile onu eleştirenlerin iddialarının arasında bir yerdedir.</p>

  <p class="normal"><span class="ideitalik">Evinden kaçan, sizin “Dora” dediğiniz kızla ilgili konuşabilir miyiz? Kızın gerçek adı Ida Bauer idi. Bauer ailesi sizin yakın komşunuzdu, değil mi?</span></p>

  <p class="normal">Evet. Onları gayet iyi tanıyorduk. Philipp Bauer, Yahu-di’ydi; etkileyici, kültürlü, zengin ve frengiden dolayı zihinsel bozukluklar gösteren bir adamdı. Karısı Katie de muhtemelen kocasından hediye, ağrılı bir belsoğukluğundan muzdaripti ve öfkesini temizlik saplantısı ile dışavuruyordu. Odalar kilitli tutuluyor, kışın ortasında camlar açık duruyordu. Aile yaşantıları da tahmin edebileceğin gibi kilit altında ve duygudan yoksundu. Babasının değirmenlerinde çalışan ve aşırı mesai yapan, yetersiz beslenen Bohem işçileri görüp vicdanen suçluluk duyan oğulları Otto, sosyalizmi benimsemişti. Ve bir de Ida vardı. Akıllı, sosyal, sigara içen, erkek kardeşini ve babasını çok seven, ama annesine tahammül edemeyen bir kız.</p>

  <p class="normal"><span class="ideitalik">Anlaşılabilir bir durum. Bauer, Ida’yı size getirdi, kız on sekiz yaşındaydı, depresyondan ve histerik semptomlardan muzdaripti…</span></p>

  <p class="normal">Kronik öksürük, nefes darlığı, ses kaybı, migren… Ailesinin bir başka Yahudi çiftle görüştüğünü öğrendim, Zellenka ailesiyle. Ancak Bay Bauer ile Bayan Zellenka yıllardır bu işi arkadaşlığın ötesine taşımışlardı.</p>

  <p class="normal"><span class="ideitalik">İleri aşamada frengisi olan bir adamla? Adam iktidarsız değil miydi artık?</span></p>

  <p class="normal">Sanırım oral seks yapıyorlardı, en azından Ida’nın kronik öksürüğü kızın öyle düşündüğünü gösteriyordu. Ida, babasının ilişkisine fena halde içerlemesine rağmen, Zellenka ailesinin evinde bir hayli vakit geçiriyor, onların çocuklarına annelik yapıyor, bazen de Bayan Zellenka ile aynı yatak odasını paylaşıyordu; dediğine göre kadının tapılası bembeyaz bir vücudu vardı. Yani, aslında ailesini mahvettiği için nefret etmesi gereken kadınla bir ergen aşkı yaşıyordu!</p>

  <p class="normal"><span class="ideitalik">Peki ya Bay Zellenka? O karısının ilişkisine nasıl tepki veriyordu?</span></p>

  <p class="normal">Onun da mürebbiyelerden biriyle bir kaçamak yaptığı bilgimiz dahilindeydi. Sonra Ida on dört yaşındayken onu tutkulu bir biçimde öpmeye kalkışmış. Ida bana midesinin bulandığını ve kaçtığını söyledi; ama ben onun cinsel bir tepki vermediğine inanamıyordum. Adamın ereksiyon olmuş penisini hissetmiş olmalı.</p>

  <p class="normal"><span class="ideitalik">Hissetmiş olmalı derken?</span></p>

  <p class="normal">Ida, göğsünde bir baskı hissettiğini söylüyordu. Tam bir yer değiştirme mekanizması. Birkaç yıl sonra ikisi birlikte göl kenarında yürürlerken, adam ciddiyetle Ida’ya evlenme teklif etmiş. O zamana kadar birbirlerine uzun mektuplar yazıyorlarmış, Ida onun kendisine her gün yolladığı çiçekleri kabul ediyormuş. Buna rağmen teklifi duyunca adamın suratına bir tokat atarak, oradan koşarak kaçmış. Bunun bir nedeni Ida’nın gururunun incinmiş olması olabilir, çünkü bu olaydan kısa süre önce mürebbiye ona adamla yaşadığı maceradan bahsetmiş. Ida durumu annesine anlatmış, annesi de babasına anlatmış. Babası da gidip Zellenka ile yüzleşmiş. Zellenka, Ida’nın seks konusunda saplantılı olduğunu ve fanteziler uyduruğunu iddia etmiş. Bauer ona inanıyordu ya da inanmış gibi yapıyordu. Ida’ya göre babası, huzuru bozulmadan ilişkisini devam ettirebildiği sürece, kızının başına ne geldiğiyle ilgilenmiyordu.</p>

  <p class="normal"><span class="ideitalik">İlişkisine karşılık kızını peşkeş mi çekiyordu?</span></p>

  <p class="normal">Zellenka’nın ilgisinin başka yere yönelmesi işine geliyordu diyelim. Ben Ida’nın onu sevdiğine ikna olmuştum, ama bu sevgiyi babasına duyduğu Oedipal arzuya dönerek bastırıyordu. Bu gördüğü bir rüyada su yüzüne çıktı: Rüyasında ev yanıyor ve içeride ona ait bir mücevher kutusu var. Kutunun ne anlama geldiğini söylemeye herhalde gerek yok! Rüyada babasını ve ileride aşık olacağı adam tarafından kendisine verilecek mücevher kutusunu birbirine bağlıyor ve babasına diyor ki, “Sevgili babacığım, kıymetli mücevher kutumu baştan çıkarıcılığın alevlerinden kurtar.” Ben kutunun, analitik vakanın, bana rahatça açılmaya başladığını hissettim. İda, bazı önerilere “hayır!” derken, öyle bir vurgu yapıyordu ki aslında “evet” dediği çok açıktı.</p>

  <p class="normal"><span class="ideitalik">Peki sizin için “hayır” kelimesi ne zaman gerçekten “hayır” anlamına geliyordu?</span></p>

  <p class="normal">İnsan işaretleri okumayı öğreniyor. Örneğin, hiç mastürbasyon yapmadığını iddia ederken, parmağını kucağında açık halde duran çantasına sokuyordu. Hareketleri yeterliydi yani, ne dediğine bakmaya gerek yoktu!</p>

  <p class="normal"><span class="ideitalik">Sizce, onu cinsel anlamda bu denli derinlemesine sorguya çekerek, modern bir ifadeyle söyleyecek olursak, kendinizi tahrik etmiyor muydunuz? Heyecanlanmıyor muydunuz?</span></p>

  <p class="normal">Her zaman yavan tıbbi terimler kullandığımdan emin oluyordum. Konuya dönecek olursak, ona Zellenka’dan karısından boşanmasını istemesini önerdim, böylece ikisi evlenebilirlerdi ve bu gerçekten bir sürü sorunun çözülmesi anlamına gelirdi. Bunun üzerine bana iki hafta daha vereceğini ve bu süre içinde iyileşmezse, tedaviye son vereceğini söyledi. Çok geç de olsa Ida’nın bana yöneldiğini, beni hem arzuladığını hem de bana öfkelendiğini gördüm; bu şekilde aniden tedaviyi keserek, babasından ve Zellenka’dan öcünü alıyordu.</p>

  <p class="normal"><span class="ideitalik">İyi de kendi bindiği dalı kesiyormuş!</span></p>

  <p class="normal">Tüm nevrotikler gibi, fantezisinin gerçeğe dönüşmesi onu dehşete düşürmüştü. Çok öfkelenmiştim, bir hastayı kaybetmek katlanabileceğim bir şey değildi. Bu arada Zellenka ailesi ile de bağlantısını kesti ve bunu gayet sadist bir biçimde yaptı: Zellenka ailesinin çocuklarından biri öldüğünde, başsağlığı dilemek için evlerine gitti ve Bayan Zellenka’ya babasıyla uzun süredir devam eden ilişkisini bildiğini söyledi. Ayrıca Bay Zellenka’yı da kendisi hakkında yalan söylediğini ve ona iftira attığını karısına itiraf etmeye zorladı.</p>

  <p class="normal"><span class="ideitalik">Ida intikamını almış!</span></p>

  <p class="normal">Hayatının geriye kalan kısmında ne yaptı biliyor musun? Profesyonel briç oyuncusu oldu! Yine hileler ve pazarlıklar! Yine dörtlü grup! Evlendi, ama pek mutlu olamadı. Fakat şu briç oyunu; nasıl bir savunma mekanizması ama!</p>

  <p class="normal"><span class="ideitalik">“Dora” vakası sizi eleştirenlerin, özellikle de feministlerin çok tepkisini topladı. Ida size adam ona yaklaştığında midesinin bulandığını söylediği halde buna inanmamanızın çok sinir bozucu olduğunu söylüyorlar.</span></p>

  <p class="normal">Ida ile ilgili gözlemlerim bana onun tepkisinin basit bir iğrenme ile hiç alakası olmadığını gösteriyordu.</p>

  <p class="normal"><span class="ideitalik">Ayrıca kızın zor durumda olduğunu, hem kadın hem de Yahudi olduğu için aşağılandığını söylüyorlar. Ida’nın histerisinin ataerkil yapıdan, savaş halindeki bir aileden, sevgisiz bir anne ile kızından faydalanan bir babadan kaynaklandığını iddia ediyorlar</span>.</p>

  <p class="normal">Her çağ, hakikati sadece kendisinin bildiğine inanır. Ida’nın yeterince aktarım<sup class="calibre3"><a href="../Text/freud_split_023.html#footnote-6583-5" id="footnote-6583-5-backlink">[5]</a></sup> yapabilmesine izin vermedim, ama yorumumun hala arkasındayım. Ida, açıkça Zellenka’ya aşıktı.</p>

  <p class="normal"><span class="ideitalik">Acaba ona karşı düşmanlık beslemiş olabilir misiniz? Belki de Ida gibi genç ve hayat dolu bir kızla görüştüğü için Zellenka’yı kıskandınız? Benim rüyam üzerine konuşurken, Audrey yerine Ida dediğinizi fark ettim.</span></p>

  <p class="normal">Ah, demek <span class="ideitalik">beni</span> analiz etmek istiyorsun! Belki bir miktar karşıt-aktarım yaşanmış olabilir. Dora, Yunancada hediye anlamına gelir; bana mücevher kutusunu hediye etmişti, ben de daha sonra acaba daha fazla şefkat göstermeli miydim diye düşünmedim değil.</p>

  <p class="normal"><span class="ideitalik">Şaşırtıcı ama bir keresinde psikanalizin sevgi aracılığı ile tedavi olduğunu söylemiştiniz.</span></p>

  <p class="normal">Doğru. Ida’ya daha fazla sevgi göstermeliydim… Ama en azından depresyondan çıktı.</p>

  <p class="normal"><span class="ideitalik">Daha düşünceli eleştirmenler, başka hiçbir doktor ona yardım edemezken, sizin bunu yapabildiğinizi kabul ediyor</span>.</p>

  <p class="normal">Yardım ettiğime eminim. Diğer doktorlar, kızın histerisini rektumuna tüp sokarak, ona elektrik şoku vererek, belkemiğinden sıvı çekerek tedavi etmeye çalışmışlardı. Ama bu konuda yeterince konuştuk. Haydi biraz da özel konularımıza geri dönelim. En son senin hayalet ortaya çıkmak üzereydi…</p>

</body>

</html>