<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>freud</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
  @page {
    margin-bottom: 10pt;
    margin-top: 10pt;
    }
  </style>
</head>

<body class="calibre">

  <h1 class="solbaslik" id="calibre_toc_3">Sigmund Freud (1856-1939) Kısaca Hayatı</h1>

  <p class="normal">Sigmund’un babası Jacob Freud, 1840’lı yılların Yahudi göçebesi olarak çıkar karşımıza; birden fazla dilin konuşulduğu Hapsburg İmparatorluğu’nun doğu ucundaki, ilkel ve Yahudi aleyhtarı bir bölge olan Galiçya’dandır (bu bölge şu anda Polonya ve Ukrayna arasında bölünmüştür). Baba tarafından dedesiyle, at üzerinde doğu ile batı arasında yüzlerce mil yol kat ederek, kumaş boyamada kullanılan yün ve bal ticareti yapıyorlardı. Sally adında bir karısı vardı ve kadın daha on sekizine girmeden, Emanuel ve Philipp adlarında iki çocuk doğurdu. Jacob, kırk yaşına yaklaşırken batıya, Freiberg kasabasına taşındı (şu anda Çek Cumhuriyeti’nde bulunan Pribor) ve 1855 yılında yeniden evlendi. Gizemli bir şekilde, belgelerde vefat eden eski karısının adı “Sally” yerine “Rebekka” olarak geçiyordu. Rebekka’ya dair herhangi bir şey bilinmiyor. Yeni eşi Amalie tam on dokuz yaşında, çekici ve kararlı bir kızdı; Viyana’da ailesi ile birlikte yaşayan Galiçyalı bir Yahudiydi. Bir yıl içinde, 6 Mayıs 1856’da, “Altın Çocuk Sigi”sini dünyaya getirdi. Aynı dönemde Emanuel ile karısı da Jacob’a ilk torununu veriyorlardı.</p>

  <p class="normal">Bu sırada hala evlenmemiş olan Philipp’e, kendi yaşında güzel bir üvey anneye ev sahipliği yapmak biraz tuhaf gelmiş olabilir. Hatta Freud’un rüyalarından birini yüksek bir hayal gücü ile yorumlayan bazı kişiler, Amalie ile Philipp’in biraz fazla yakınlaşmış olabileceğini ve Jacob’un ilk evliliğinden olan iki büyük oğlunun bu nedenle evi terk ederek İngiltere’ye yerleştiğini ileri sürer. Durum ne olursa olsun, ailenin bu sıradışı yönü, ileride Oedipus kompleksinin keşfi için verimli bir zemin hazırlamış olmalı.</p>

  <p class="normal">Amalie bir oğlan daha doğurdu, fakat kısa süre sonra oğlan hayatını kaybetti; daha sonra beş kız ve son olarak da yine bir oğlan çocuk sahibi oldu. Sigmund dört yaşındayken, Jacob ailesi ile birlikte imparatorluğun büyük başkenti Viyana’ya taşındılar. Jacob’un bu dönemde geçimini nasıl sağladığı bilinmiyor, ancak para konusunda ellerinin sıkışık olduğu kesin. Jacob’dan daha talihsiz olan binlerce Yahudi, o dönemde doğudaki <span class="ideitalik">shtetls</span>’lerde<sup class="calibre3"><a href="../Text/freud_split_019.html#footnote-6583-1" id="footnote-6583-1-backlink">[1]</a></sup> işportacılık yaparak, kıt kanaat da olsa yaşayabilmek için Viyana’ya akın ediyordu. Bu insanlar, Freud ailesi gibi orta sınıf Yahudiler tarafından bile yabancı olarak karşılanıyor ve Yahudi aleyhtarlığı kaçınılmaz olarak teşvik ediliyordu.</p>

  <p class="normal">Devlet okulunda başarılı bir öğrenci olan Freud, dini ve kültürel Yahudilik kisvesini üzerinden atma yolundaydı. Yunanca ve Latince de dahil olmak üzere birkaç dil öğrendi. Shakespeare’i ilk kez sekiz yaşındayken okudu. Freud’ların evinde hangi çocuğun önceliği olduğu tartışmasız ortadaydı: Kızlardan biri piyano istemiş, piyano alınmış, ancak Sigmund gürültüden dolayı ders çalışamadığından şikayet edince piyano evden gitmişti.</p>

  <p class="normal">Hayatının amacını bulunca ona takıntılı bir biçimde odaklanacak olan Freud, başlangıçta amacına ağır ağır ve tereddütle yaklaştı. Önce avukat olmayı düşündü; ardından doğa bilimleri üzerine kariyer yapmaya karar verdi. 1873 yılında Viyana Üniversitesi’nde tıp fakültesine kaydoldu, ancak tıptan ziyade zoolojik araştırmalarla ilgileniyordu. Erkek yılan balıklarının testisleri olup olmadığını keşfetmek için balıkların omuriliklerindeki sinir hücrelerini inceledi. Merakı bitmek tükenmek bilmiyordu ve 1882 yılına kadar mezun olma zahmetine katlanmadı. Aynı yıl Viyana’da yaşayan Martha Bernays adlı Alman Yahudi bir kıza aşık oldu.</p>

  <p class="normal">Yumuşak başlı ve sevimli bir kız olan Martha, dul annesi ile birlikte sakin bir hayat sürdürüyordu. Çok kısa bir süre sonra, (en azından Freud öyle olduğunu düşündü), asıl memleketleri Hamburg’a döndüler. Martha’nın başka hayranları da vardı ve bu durum, Freud’u kıskandırıyordu. Kızın sevimliliğini durmadan övüyordu. Ama kızın gönderdiği mektuplar fazlasıyla evcilleşince, Freud ona şu itirafta bulundu: “İçimdeki sessiz yabaniliği zor zaptediyorum.” Erotik olmaktan çok romantik mektuplar yazan Freud, en fazla kızla çıktıkları bir kır gezisinde, kızın bir kenarda çoraplarını çektiği sahneyi hatırlatacak kadar ileri gidebilmişti. Evlilik için eline geçen ufak araştırma maaşından daha fazlasına ihtiyacı olduğunu anlayan Freud, üç yılını Viyana Hastanesi’nde tıp pratiği yaparak geçirdi. Gönlünden geçen iş bu değildi, bir arkadaşına da dediği gibi sıradanlaşmaktan korkuyordu, ama yine de işine dört elle sarıldı.</p>

  <p class="normal">Freud’un bir süre enerji veren, mucize ilaç olarak gördüğü kokainle de deneyimleri oldu. 1885-86 yıllarında, Paris’te Salpetriere Hastanesi’nde, ünlü nörolog Charcot’un yanında birkaç ay geçirdiği dönemde bir fahişe ile birlikte olmuş olabilir. Çoğu Viyanalı doktor ilk cinsel ilişkilerini “alt sınıf”tan kızlarla yaşıyordu, ancak Freud aslında Martha’yı ve evliliği beklemiş de olabilir. Charcot’un rehberliğinde geçen bu yapayalnız dönem, onun gelecekte yapacağı işlerin de zeminini oluşturdu. Bedensel hastalıklarda değil, zihnin yarattığı nevrozlar konusunda uzmanlaşacaktı.</p>

  <p class="normal">Freud’un evlilik hayatının büyük bir kısmını geçirdiği Berggase Caddesi No: 19’daki danışmanlık bürosunda asılı geniş çerçeveli bir fotoğrafta, Charcot bir grup erkeğe terapi tekniğini anlatırken, iri göğüslü, korseli bir kadını asistanlardan birinin kollarında baygın halde görürüz. Bu asistan muhtemelen Freud’un ta kendisidir. Feminizm öncesi döneme ait klasik bir resim! Charcot, felç gibi pek çok bedensel bulgunun kaynağının fizyolojik olmadığını, sadece kadının bedeninin nasıl işlediğine dair yarattığı hayali kavramlarla ilgili olduğunu göstermiştir. Yunancadaki “rahim” kelimesinden gelen “histeri” daha çok kadınlarda göründüğünden, o da bu tezini kadınlar üzerine kurmayı tercih eder. Charcot, hastalarının histerik etkileri açığa çıkarmalarını teşvik etmek için hipnozu kullanıyordu. Bazen tek bir kelime, kadın hastanın havale geçirmesi ya da çığlıklar atarak yere yığılması için yeterli olabiliyordu. Freud ikna olmuştu. Olayın teatral yönüne kapıldığı gibi, odasındaki resmin de düşündürdüğü üzere, ortamdaki cinsellik de ona çekici gelmiş olmalı.</p>

  <p class="normal">1886 yılında, Hamburg’da Martha ile evlendi, onu Viyana’ya götürdü ve dört odalı bir daire kiraladı. Bu evde aynı zamanda sinirsel şikayetleri olan hastaları da tedavi ediyordu. Freud da Charcot gibi hipnoz tekniğini kullanıyordu, ancak giderek daha çok kullandığı bir teknik daha vardı: “Serbest çağrışım”. Hastalar kanapede uzanırken, bir düşüncenin diğerini takip etmesine izin veriyordu. Freud’un hekim olan eski arkadaşı Joseph Breuer de ona zaman zaman hasta göndererek yardım ediyordu.</p>

  <p class="normal">Freud’un seçtiği uzmanlık alanı, 19. yüzyıl sonunda Viyana’da hakim olan ruh hali ile de uyuşuyordu. Richard Krafft-Ebing, 1886 yılında, marazi cinsellik üzerine yaptığı çığır açan çalışması <span class="ideitalik">Psychopathia Sexualis</span>’i yayınladı. İmparatorluğun sallandığı bu dönemde, İmparator Franz Joseph saplantılı, İmparatoriçe Elisabeth ise yarı deliydi. 1889 yılında veliaht Prens Rudolf son kez sevişmelerinin ardından kendisini ve sevgilisini vurdu ki bu muhtemelen çifte intihardı. Cinsellik ve ölümün hükmeden cazibesinin en etkili somutlaşmış haliydi bu.</p>

  <p class="normal">1895 yılında Freud ve Breuer, <span class="ideitalik">Histeri Üzerine Çalışmalar</span> (<span class="ideitalik">Studies in Hysteria)</span> adlı eseri yayınladılar. Kurallara düşkün akıl hocasının aksine Freud, hastalarında gözlemlediği histerik bulguların kökeninde cinsellik olduğuna emindi. Ona göre insan bedeni, ahlak sahibi birinin yüzleştiğinde çok daha fazla acı çekeceği kuraldışı arzuları ve hatıraları bloke etmek için, dikkati başka yöne çeken hastalıklar yaratıyordu. Böylece “Elisabeth von R.” vakasında, kadının ablasının kocasına aşık olduğu sonucuna ulaştı. Kadın, ablasının doğum yaparken öldüğü haberini aldığında, (Freud’un değerlendirmesine göre) bir anda artık adamın özgür olduğunu ve onunla evlenebileceğini geçirmişti aklından. Bu korkunç düşünceyle başa çıkamayınca, düşüncesini fiziksel rahatsızlıklara dönüştürerek bastırmıştı.</p>

  <p class="normal">Freud, merak uyandıran, güçlü ve etkili hikayeler yaratan iyi bir yazardır. Vakalarının kısa öyküler gibi okunmasının önüne geçemediğini söyler.</p>

  <p class="normal">Psikanalizin başlangıcına işaret eden bu ilk kitabın yayınlandığı yıl, Freud’un altıncı ve sonuncu çocuğu Anna dünyaya geldi. Freud aktif seks hayatının sona erdiğine dair imalarda bulunuyordu. Kendisi henüz 40 yaşına girmişti, karısı ise 35 yaşındaydı. Bunu takip eden beş yıl boyunca kendini bulmaya çalıştığı karanlık ve keder dolu bir döneme girdi. Babasının 1896 yılındaki ölümü onu derinden etkilemişti. Mutsuzluğunu tek başına yaşıyor, kimi zaman coşku nöbetleri geçiriyor; gerçek ya da hayali sağlık sorunlarından endişe ediyor ve çocuklarının kısa süreli, ama durmadan tekrar eden hastalıkları yüzünden kaygılanıyordu. Bir bilim insanı için garipsenecek batıl inançları olan Freud, elli yaşına gelmeden kalp krizi geçirip öleceğine inanıyordu. Rüyalarına yoğunlaşarak, kendini analiz etmeye başladı. Bu süreci Berlin’den dostu Dr. Wilhelm Fliess ile yazışarak paylaşıyordu; duygusal olarak bir hayli yoğun olan bu mektupların tamamı ancak 1985 yılında basıldı.</p>

  <p class="normal">Freud, başarısız olma endişesi ile mücadele ediyordu. Histerinin nihai kökeninin, çocukluk döneminde yaşanan ensest (baba ya da başka bir yetişkin tarafından istismar edilme) olduğuna kendini ikna eden Freud, yanıldığını düşünmeye başlamıştı. Kendisinin ve hastalarının rüya ve anılarındaki rahatsız edici ipuçlarının, hayatlarının dördüncü ve beşinci yıllarına ait birer fantezi olduğunu ve bu fantezilerin de evrensel bir nitelik taşıdığı fikri beliriyordu kafasında. Oedipus kompleksi, Yunan efsanesinden, Sofokles’in <span class="ideitalik">Kral</span> <span class="ideitalik">Oedipus</span> eserinin konusundan doğmuştu. Bilmeden –adeta bilincinde olmadan– babasını öldüren ve kendi annesi Jocasta ile evlenen adamı konu alıyordu.</p>

  <p class="normal">Freud’un kendi evinde de ensest benzeri bir durum yaşanmış olabilir. Martha’nın bekar kız kardeşi Minna onlarla yaşamaya gelmiş, ardından da sürekli onlarda kalmaya başlamıştı. Martha’dan daha özgür, entelektüel anlamda daha meraklı bir kadın olan Minna, kimi zaman Freud’a tatillerde eşlik ediyordu. Freud’un öğrencisi ve ardından rakibi olan Jung, Minna’nın kendisine Freud ile ilişkileri olduğunu itiraf ettiğini iddia etti. Çoğu kişi bu iddiayı kötü niyetli bularak ciddiye almamış olsa da, 2006 yılında çok çalışkan ve gayretli bir araştırmacı, İsviçre Alplerindeki bir otelde, Freud tarafından imzalanmış bir otel kaydı buldu. Kayıtta, Dr. Sigm Freud u frau” yani kısaca “Dr. Freud ve karısı,” yazıyordu. Bilindiği üzere Ağustos 1898’de Freud ile tatile çıkan Minna idi. Elbette Freud tek bir oda tutarak tasarruf etmeye çalışmış da olabilir. Ama öyle değilse, yasak bir aşk ilişkisi Freud’un o dönem o kadar huzursuz olduğu halde, neden bir o kadar da yaratıcı olduğunu açıklayabilir.</p>

  <p class="normal">1900 yılında kendi rüya analizlerine dayanan <span class="ideitalik">Rüyaların Yorumu</span> (<span class="ideitalik">The Interpretation of Dreams</span>) adlı uzun eserini yayınladı. Rüyaların gerçekte arzu edilen şeylerin örtülü biçimleri olduğu teorisi çok tartışıldı; ancak rüyaların zengin sembolizmine dair yaptığı tumturaklı açıklamalar, onun Virgil’in <span class="ideitalik">Aeneid</span> adlı eserinden alıntı yaptığı özdeyişi haklı çıkarır nitelikteydi: <span class="ideitalik">Flectere si nequeo superos, Acheronta movebo</span>, yani “Eğer tanrılara boyun eğdiremiyosam, cehennemin derinliklere dalarım.” Rüyalar, Freud’u bilinçaltına götüren yoldu.</p>

  <p class="normal">Freud’a göre bilinçaltındaki her şeyin kökeni, özellikle cinsel olanların kökeni, çocukluğun erken dönemlerinde yatıyordu. Bu teorisine bir peygamberin coşkusuyla inanıyor ve müritlerinden de bu öğretiyi takip etmelerini istiyordu: Her şey çocuk cinselliği ile başlıyordu. Bu döneme ait anılar daha sonra bastırılacaktı, çünkü çok rahatsız ediciydiler, yine de hep orada olacaklardı. Nevrotiklerde (ve bir dereceye kadar hepimizde öyle değil miyiz?) hayatımızın ilk üç yılında yaşanan oral, anal ve fallik evreler ya da bunu takip eden Oedipus kompleksi, yetişkinlik döneminde de sorun yaratmaya devam ediyordu.</p>

  <p class="normal">Dürüstlüğünden hiç ödün vermeyen Freud, zamanla teorilerinde değişiklikler yaptı, yeni şeyler ekledi, ancak teorilerinin temel noktası olan cinsellik kavramından asla vazgeçmedi. Rüya kitabının yayınlanmasının ardından, onu çocukluk döneminin masumiyetini inkar etmekle itham edenler oldu, ama aynı zamanda kendine yeni takipçiler de bulmaya başladı. Viyana’da psikanalistlerden oluşan ufak bir grup toplanmaya başlamıştı: Çarşamba akşamları Freud’un bekleme odasında bir araya geliyor; kahve, sigara ve kek eşliğinde farklı konularda tartışıyorlardı. Freud bu duruma üzülse de, başlangıçta tüm katılımcılar Yahudi’ydi, ancak ardından mutlulukla karşılanan bir gelişme yaşandı; İsviçreli psikiyatrist Dr. Carl Jung, Mart 1907’de onu ziyarete geldi ve tüm coşkusuyla ona destek olmaya başladı. Jung genç, uzun ve yapılı bir adamdı, kendini sakınmayan saldırgan tavırları vardı ve Yahudi değildi. Freud, onu manevi oğlu ve mirasçısı olarak görüyordu. Başlattığı hareket, Freud’un (kendi tahminlerine göre) erken gelecek ölümünün ardından, Jung’un ellerinde güvende olacaktı.</p>

  <p class="normal">Freud, Jung ve Macar kökenli, hayat enerjisi ile dolu bir analist olan Ferenczi, 1909 yılında bir dizi konferans vermek için davet edildikleri Birleşik Devletler’e gittiler; bu seyahat çok verimli geçti. Psikanaliz, Yeni Dünya’da tohumlarını attı ve yeşermeye başladı. Ancak, daha sonra <span class="ideitalik">American Psychoanalytic Association</span>, Freud’un isteğine rağmen sadece hekimlerin psikanalist olabilmesi konusunda diretecekti.</p>

  <p class="normal">Jung, Freud’un nevrozun nedeninin kesinlikle cinsellikle ilgili olduğu konusundaki teorisinden şüphe etmeye başladı ve ikilinin dostluğu bu yüzden çıkmaza girdi. Hareket bölünmüştü. Nevrozun nedeninin cinsellikle değil, güç sahibi olma isteğiyle bağlantılı olduğunu düşünen ve çocukluğu hastalıklarla geçen sıkı sosyalist Alfred Adler çoktan aralarından ayrılmıştı. Freud için Jung artık dinden dönmüş biriydi ve sergilediği bu tavır kabul edilemezdi. Freud kin tutmaya müsait bir adamdı. Sevecek ve nefret edecek birine ihtiyaç duyduğunu ve genelde bu ikisini aynı insanda bulduğunu söylemişti. Buna karşın, ortaya çıkan sıcakkanlı, aklı başında ve nükteli bir dille yazılmış sayısız mektubun da gösterdiği gibi, insanlara karşı derin bir şefkat besleyebiliyordu.</p>

  <p class="normal">Yazarının da belirttiği gibi, eğer “Elizabeth von R.” vakası, kısa bir öykü gibi okunabiliyorsa, “Dora” ve “Kurt Adam” vakaları da birer kısa roman gibi okunabilir. Freud, bu vakaları çok güzel bir dille kaleme alır. Öncelikle öyküler çok sürükleyicidir. Freud, hastalarının pek de kolay anlaşılmayan sorunlarını, ufacık ipuçlarına bakarak çözen, zihnin Sherlock Holmes’u rolündedir. Gerçi modern eleştirmenler, Freud’un adı geçen bu iki hastayı da yanlış anladığını iddia ederler. İşin aslı, “Kurt Adam”ın kendisi bile yaşlandığı zaman Freud’un kendisi ile ilgili yaptığı analizin doğru olduğuna inanmadığını belirtir, ancak Freud’un büyük bir adam olduğunu ve onunla tanışmanın, hayatının en zengin deneyimi olduğunu da söyler.</p>

  <p class="normal">Yüzyılın başlarında verdiği diğer önemli eserleri arasında “dil sürçmeleri” unutkanlık ve dikkatsizlik üzerine yaptığı çalışması <span class="ideitalik">Gündelik Yaşamın Psikopatolojisi</span> (<span class="ideitalik">The Psychopathology of Everyday Life</span>) ve <span class="ideitalik">Cinsellik Üzerine Üç Makale</span> (<span class="ideitalik">Three Essays on the Theory of Sexuality</span>) kitaplarını sayabiliriz. Bu arada geç de olsa Freud’a üniversite profesörlüğü verildi.</p>

  <p class="normal">Johann Strauss, Egon Schiele, Gustav Klimt, Arthur Schitzler ve Ludwig Wittgenstein’a ev sahipliği yapan Viyana, kültürel görkeminin doruk noktasındaydı, ancak milliyetçi çatışmalar ve Yahudi düşmalığı gibi politik karışıklardan dolayı da kaotik durumdaydı. Mahler, Opera’yı yönetiyordu; genç, öfkeli Hitler de genelde onu salonun en ucuz yerinden izliyordu. Birinci Dünya Savaşı sırasında üç oğlunun da orduya alınması Freud’un iyiden iyiye kaygılanmasına neden oluyordu; en büyük oğlu Martin savaşta esir düştü. 1918 yılında ateşkes ilan edildi ve uzun zamandır çöküşte olan Avusturya-Macaristan İmparatorluğu yıkıldı. Viyana’da açlık ve yüksek oranda enflasyon vardı. Freud’un ofisi buz gibiydi ve hastalarını dinlerken, ısınmak için paltosuna sarınıyordu. Yine de durumu pek çok insana göre iyiydi, çünkü seans başına on dolar ödeyen bazı yabancı uyruklu hastaları vardı.</p>

  <p class="normal">1920 yılında çok sevdiği kızkardeşi Sophie’nin ölüm haberi geldi. Sophie, Hamburglu bir fotoğrafçı ile evliydi ve neredeyse savaştan daha fazla can alan, grip salgınına yenik düşmüştü. Freud keder içinde de olsa, çalışmaya devam etti. Üç yıl sonra, Sophie’nin henüz küçük bir çocuk olan oğlunun ölümü ise Freud’u tesellisiz bıraktı.</p>

  <p class="normal">En küçük çocuğu Anna, artık Freud’un tek umuduydu. Tüm Freudyen ortodoksluğuna karşı gelerek kendi kızını analiz etti. Anna hiç evlenmedi; insan babasının <span class="ideitalik">ve</span> psikanalizin yerini nasıl doldurabilir ki?</p>

  <p class="normal">Dönemin kasveti ve giderek ilerleyen yaşı, Freud’un 1920 yılında yayınladığı garip ve neredeyse mistik diyebileceğimiz çalışması <span class="ideitalik">Haz İlkesinin Ötesinde</span> (<span class="ideitalik">Beyond the Pleasure Principle</span>) adlı kitabına katkıda bulunmuş olmalı. Hazza karşı duyulan ilkel isteğin –Eros– yanına, öz yıkımsal içgüdü dediği Tanatos’u ekledi. Freud, savaş kurbanlarında ve yakınlarını kaybetmiş çocuklarda, acı veren deneyimleri yineleme saplantısı olduğunu gözlemlemişti. Varoluşun erken dönemlerine dönmek için duyulan bir istek olduğunu düşünüyordu; bu derinlerde yatan, göze çarpmayan bir içgüdüydü ve varoluşun en başında, var olmamak vardı. İşte bu, felsefi keşifler yapan, şair, yazar Freud’du.</p>

  <p class="normal">Karanlık bir felsefe metni olan diğer kitabı <span class="ideitalik">Kültürdeki Huzursuzluk</span> (<span class="ideitalik">Civilization and its Discontents</span>) 1930 yılında yayınlandı. Bu kitapta, bireysel arzularımız ile toplumu inşa etmek için bu arzulara vurduğumuz gem arasındaki bitmek tükenmek bilmeyen çatışmadan bahseder. Ne din, ne de komünizm bir umut vaat ediyordu. Bir keresinde biri ona, Rusya’daki Bolşevik devrimin bir dönem kaos ve yıkım getirse de, ardından daima sürecek bir refaha götüreceğini söyler, Freud da ona soğuk bir tavırla buna yarı yarıya inandığı karşılığını verir.</p>

  <p class="normal">Bu arada Freud kanseri yendi. 1923 yılında, üst çenesinin kesilmesini gerektiren, sancılı bir protez operasyonu geçirdi. Artık rahatça konuşamıyor ve yemek yiyemiyordu, ama o çok sevdiği puroları içmeye devam ediyordu; kimi zaman bunun için çenesini mandalla zorla açması gerekse bile! Ve yeniden işe döndü. Sonraki yıllarda geçireceği bir dizi operasyona da cesaretle göğüs gerdi.</p>

  <p class="normal">1930 yılında Goethe Edebiyat Ödülü’nü aldı. Goethe ve Shakespeare’e her zaman değer veren Freud, eserlerinde onlardan alıntılar yapıyordu. Üç yıl sonra Naziler, Thomas Mann, Einstein, Zola ve Proust’un kitapları ile birlikte, onun “pis” kitaplarını da yakacaklardı.</p>

  <p class="normal">1938’de, <span class="ideitalik">Anschluss</span>’un, yani Hitler’in Avusturya’yı işgalinin ardından, Freud ailesi büyük bir tehlike içinde kaldı. Anna, gestapo tarafından bir günlüğüne gözaltına alınınca, babası kesin olarak kararını verdi. Başkan Roosevelt, Avrupa’daki Birleşik Devletler elçiliği görevlilerine Freud ailesine yardım etmeleri için emir vermişti. Ayrıca, Freud’a son derece bağlı olan Gallerli öğrencisi (daha sonra Freud’un ilk biyografya yazarı olacak) Ernest Jones da, Freud ailesinin İngiltere’ye taşınabilmesi için, ülkede tanıdığı üst düzey kişilerle görüşmeye başladı.</p>

  <p class="normal">Başka bir ülkeye giriş izni elde etmek zordu, ancak ciddi miktarda paralar harcandıktan sonra, neredeyse tüm Freud ailesi için izin belgesi çıktı. Müthiş zor ve aksi bir kadın olan ve hayatının sonuna kadar Yiddişten başka dil konuşmayan Freud’un annesi, sonunda insafa gelerek doksan beş yaşında hayata veda etti. Sigmund’un kız kardeşlerinden biri daha önceden Birleşik Devletler’e gitmişti, diğer dördü ise Viyana’da kalmaya karar verdi; Freud gibi onlar da Nazilerin, kendi halinde, orta yaşlı Yahudi kadınlarına zarar verebileceklerine ihtimal vermemişti.</p>

  <p class="normal">Freud ailesinin diğer üyeleri ellerinde valizleri, yanlarında hizmetçileri ve köpekleri ile birlikte tren ve ardından gemiyle İngiltere’ye doğru yola çıktılar. Her zaman bir İngiliz hayranı olan Freud, bu ülkede çok sıcak karşılandı; tanımadığı insanlardan bile ona iyi dileklerini sunan mektuplar alıyordu. Kısa bir süre kirada oturdular, ardından Londra’nın kuzeyine, Hampstead’da Maresfield Gardens’da rahat bir eve taşındılar. Viyana’da bıraktıkları eşyaları da geldi. Martha, Minna ve Anna evin alt katını Freud’un Berggasse 19 numaradaki ofisi ile aynı hale getirmek için koşuşturmaya başladılar. Geçmişe gömülü köklerini arayan psikanalizin simgesi olan sayısız klasik yontu ve Mısır heykeli, tıpkı eskisi gibi odasına yerleştirildi.</p>

  <p class="normal">Freud giderek daha zayıf düşüyordu ve sancılar içindeydi, ama yazmaya devam ediyordu. 1939’un başında son eseri <span class="ideitalik">Musa ve Tek Tanrıcılık</span> (<span class="ideitalik">Moses and Monotheism</span>) yayınlandı. Bu kitapta Freud, gerçekte bir Mısırlı olan Musa’nın, kendilerini özgürlüğe kavuşturduğu Yahudiler tarafından katledildiğini iddia ediyordu. İlkel bir anne baba cinayetine benzeyen bu katliam, Yahudileri ebediyen sürecek bir vicdan azabına ve günahlarını bağışlayacak bir Mesih arayışına sürüklüyordu. Freud hayatının sonuna kadar geleneklere meydan okumaya devam etti.</p>

  <p class="normal">Londra’ya bombalar yağıyordu. Bu, medeniyetin intikam aracılığı ile acılarını yineleme saplantısı ve ölüm arzusuydu. Doktoru Freud’a, “Bu son savaş mı olacak?”diye sorduğunda, “En azından benim son savaşım olacak” diye yanıt verdi. O ayın sonlarına doğru, acılar içinde doktoruna artık hayatının bir anlamı kalmadığını söyledi ve doktorun ona daha önceden verdiği bir sözü hatırlattı. Doktor bir doz morfin yazdı. Freud, 23 Eylül 1939’da öldü.</p>

  <p class="normal">Freud, bizi biz yapanın ne olduğuna dair fikirlerimizi, kendimizi algılama biçimimizi yirminci yüzyılda yaşamış herkesten daha fazla değiştirdi.</p>

  <p class="normal">İleri yaşları yüzünden, Nazilerin kendilerine dokunmayacağını düşünen kız kardeşlerinin dördü de Nazi ölüm kamplarında hayatlarını kaybetti. Kendisi de ünlü bir analist olan Anna, 1982 yılında ölene kadar babasının anısını ve itibarını kıskançlıkla muhafaza etti.</p>

</body>

</html>