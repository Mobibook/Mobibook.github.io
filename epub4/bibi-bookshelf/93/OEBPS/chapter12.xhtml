<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Ateşten Gömlek</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1>12</h1>
			<h2>Karadağ</h2>
		</div>
	</div>
	<div class="html5_section">
		<h1 class="subtitle">15 Kânûn-ı Evvel<a class="si-noteref epub-type_noteref" href="#f1010" id="backlink-1010">1010</a></h1>
		<p>Ne kadar gündür bitap<a class="si-noteref epub-type_noteref" href="#f1011" id="backlink-1011">1011</a> yatıyorum. Yaşayan, artık bu yarım vücudum değil, kafamdır. Doktorun gözlerinden, tavrından ameliyatın mutlak iki gün sonra yapılacağını zannediyorum. Şimdi bundan çok korkuyorum. Zannediyorum ki kafamın içini açtıkları gün kalbime de bakacaklar, kalbimin sırrını da okuyacaklar; sonra bu imansız insanlar “divane genç” diyecekler. Kafamı, kalbimi altüst edecekler. İçindeki sevgili dünya, içindeki azap ve gözyaşı dünyası, ateş ve aşk dünyası, silinecek. Sonra benden ne kalacak? İki zavallı kol ve bir güdük gövde. Belki arkamdaki <em>Ateşten Gömlek</em>’i de çıkaracaklar, o zaman etrafımdaki hakikî adem<a class="si-noteref epub-type_noteref" href="#f1012" id="backlink-1012">1012</a> olacak. Canımı korkunç bir kasırga ile tutuşmuş gibi yakan bu kızıl gömlek sırtımdan çıktığı gün, o aziz dünyanın izleri kafamdan silindiği gün, onlar hakikaten ölecek, bana hayal gelen köyün küçük mezarlığı sevgilileri gömülmüş birer toprak mezar olacak, nasıl olur? Dumanlar savrulunca ateşin ortasında yağız atıyla şaha kalkan o genç, güzel kumandan, Sakarya’nın ulu dağlarını yeşil gözleriyle delip İzmir’e bakan İzmir Kızı. Onun siyah kirpikleri arasında yeşil ateş nasıl söner? Kızıl dudaklarındaki sıcak kan nasıl donar? Ve benim zavallı sakat vücudum bu geçmiş hülyaların kalp kasırgalarının mezarı ve türbesi olmaktan nasıl kalır? </p>
		<p>Bugün müthiş bir soğuk var. Ellerim buz gibi, yarım bacaklarım mütemadiyen donuyor. Karadağ’ın içimizden, içimizin ateşinden geçen sert rüzgârı bugün hastahanede esiyor. Fakat öyle içimde bir Karadağ tahassürü var ki. Orada gözlerini kapayıp siyah kayalarının gölgelerinde uyuyanlara gıbta ediyorum. Bugün son Karadağ gününü tekrar yaşayacağım. Bunu ta başından başlayacağım ve bir anını kaçırmayacağım. Sonra kafamda bir bıçak hayatımı ören bu altın telleri belki kesecek. </p>
		<div class="margin-top html5_section">
			<p>İhsan alayını teslim aldı; ben de emir zâbiti oldum. </p>
			<p>Yüzü artık hiç gülmüyor. Gökçepınar’da kalbinin çelik örtülerini kaldıran adama hiç benzemiyor. Her an askerleri arasında... Arka sırtların sarı hattı bâlâları<a class="si-noteref epub-type_noteref" href="#f1013" id="backlink-1013">1013</a> üzerinde ayırdığı küçük acemi kıtaların talimiyle kendi uğraşıyor. Gözümün önünde işte hâkî küçük asker hayalleri, arkalarında mavi ufuk, kollarını sallayarak gidip geliyorlar, birdenbire avcıya<a class="si-noteref epub-type_noteref" href="#f1014" id="backlink-1014">1014</a> yayılıyorlar. Aralarında bir onbaşı gibi kumandan görünüyor. </p>
			<p>İhsan geceleri de sabaha kadar meşgul. Bizim küçük çadırda bir makine gibi telâşsız ve sert emirler veriyor. Ona bakarken içimde ağlamaya benzer bir tebessüm hâsıl oluyor. Ona “Teneke Asker” diye bağırmak istiyorum. Hani Andersen’in masalında bir oyuncak teneke asker vardır. Masanın üstündeki oyuncak kıza âşık olur. Bacağı yoktur, fakat tavrı pek asker ve kendisi mert bir oyuncaktır. Bir gün hizmetçi kız onu kaza ile sobaya atıyor. Çıkardıkları vakit teneke vücudunu küçük kalp şeklinde buluyorlar. İhsan’ı ona benzetiyorum. O da şu seyyardaki yeşil gözlü kıza âşık, onu karşıki dağdaki ateşe atacaklar, o da eriyecek ve kalp şeklinde, acı bir kalp şeklinde toprağa düşecek. Ah sevgili, çelik asker! </p>
			<p>O gün öğleden sonra karar verdim, Ayşe’ye gideceğim. Eminim ki, o da İhsan’ı seviyor. Kabil mi bir sene geçmeden izdivaç vaadini geri alsın. Onlar köyün sönen ateşleri önünde ayrılırken ağlamamışlar mı? Bu bir yanlışlık, İhsan’dan Ayşe’yi ziyâret için izin isterken sesimde bir ehemmiyet, belki de esrarengiz bir ima vardı. Fakat onun yüzü hiç değişmedi. Kapanık ve meşgul, âdeta resmî bir sesle: </p>
			<p>— Bir saat izniniz var, dedi ve hemen yanına emir almak için gelen dev vücutlu süvari çavuşu ile meşgul oldu. </p>
			<p>Seyyarın olduğu vadiye inen meyli aşarken etrafta dalgalanan başaklara, Ayşe’ye söyleyeceklerimi anlatıyorum. O kadar ateşîn ve sıcak şeyler söylüyorum ki, o kadar muztarib ve bed-baht bir İhsan, onun sevdasıyla ölen bir İhsan tasvir ediyorum ki, tahayyül ettiğim acıklı şeylerle kendim de ağlamaya başlıyorum. Mutlak Ayşe de bir çocuk gibi ağlayacak. Bana İhsan’la kalplerini ve ellerini birleştirmek için yalvaracak, sonra, ben de... Yok, kalbim fazla atıyor. Bu hayali burada kesmek lâzım. </p>
			<p>Akşam oluyor. Vadide çadırlar yine yandı. Siyah insan halkaları ortasında yine alevler oynuyor. Zannediyorum ki gözlerimden kaçan başak dalgaları tamamen karanlığa girmeden bana tuhaf bir şey söylediler, o zaman gülüyorum, Longfellow’un<a class="si-noteref epub-type_noteref" href="#f1015" id="backlink-1015">1015</a> bir masalını söylüyorlar. Bu ne kadar acayip bir masal. Sahne Amerika’nın ilk muazzam vahşeti. İşte Sakarya Vadisi’nin ıssız, işlenmemiş sarı beyâbânları, siyah dağlıkları gibi bir yer. İlk gidenlerden sarı kâğıt yığınları arasında yaşayan mahcup<a class="si-noteref epub-type_noteref" href="#f1016" id="backlink-1016">1016</a> ve genç bir kâtip var. Onun mehîb<a class="si-noteref epub-type_noteref" href="#f1017" id="backlink-1017">1017</a> vücutlu, kalbi altından, kolları çelikten silâh ve kuvvet adamı olan kocaman bir dostu var. Ne nefis, ne muazzam bir insan. İkisi de aynı güzel kadını seviyorlar. Fakat mutlak o diyarda kadınlar silâh ve tabiat adamını severler. Belki de her yerde öyledir. Bunu küçük kâtip biliyor ve güzel kadının yanında bir kedi kadar bile sesini çıkaramıyor. Bir taraftan kavî kudretli dostu da yavaş yavaş hüküm ve nüfuzuna aldığı vahşi tabiattan fazla, kadının güzel gözlerinden korkuyor. O da sevgilinin yanında dilsiz ve korkaktır. Dostuna, kâğıtlar arasında oturan çelimsiz gence diyor ki: “Sen git aşkımı sevgiliye söyle, sen kitaplar ve kâğıtların dilinden anlıyorsun, yanık şeyler söyle, beni istesin.” </p>
			<p>Ve genç, benim gibi daire ve kâğıt adamı, sevgiliye gidiyor. Bir yanardağ gibi feveran ediyor<a class="si-noteref epub-type_noteref" href="#f1018" id="backlink-1018">1018</a>. Tıpkı benim başak dalgalarına söylediğim gibi, mukavemet<a class="si-noteref epub-type_noteref" href="#f1019" id="backlink-1019">1019</a> edilmez bir kalp hikâyesi anlatıyor. Güzel kadın, güzel gözlerinde müphem<a class="si-noteref epub-type_noteref" href="#f1020" id="backlink-1020">1020</a> tebessümle onun ta kalbine bakıyor: “Kendin için söyle,” diyor. Ben ne hain, ne kötü adamım... Bunu orada hatırlıyorum. Ayşe, çadırının loş kapısından bana, “Kendin için söyle Peyami,” diyecek gibi geliyor. Kalbim nasıl atıyor, fakat ben o kadar fena bir adam değilim. Seyyarın arkasından bir yere oturuyor, sükûnet bulmağa çalışıyorum. On sene evvel ben değersiz bir hariciyye memuru ruhu taşımayaydım, şimdi hikâyeyi böyle yazmayacaktım. Onun yanında orta yaşlı, ağabeyi tavırlı, sâkin ve hissiz amcazade ve dost olacağım. Her zamanki gibi bana itimat edecek ve mutlak İhsan’a avdet edecek.</p>
			<p>Çadırın kapısından baktım. İçerisi eter, tentürdiyot kokuyor. Çadırın biraz loş derinliğinde sedyeler üzerinde başlarında takkeleriyle Ayşe’nin hastalarını görüyorum. Kendisi direğin dibinde iri bir askerin başına soğuk su koyuyor. Çadırda başka kimse yok. Bir ses duyuyorum, kesik bir ses: </p>
			<p>— Yunan gidiyor mu bacım? Bu bir sual. </p>
			<p>— Gidiyor Ahmed, artık üç gün sonra buralar temizlenmiş olacak. Sen göğsünü bedava deldirmedin ya. </p>
			<p>— Biraz su bacım. </p>
			<p>— Bacağım ufruluyor. Tohtor ne zaman gelecek? </p>
			<p>— Vay anam, vay anam!</p>
			<p>Bu bir feryat. </p>
			<p>— Ah bir limon iletemez misin, bacım? </p>
			<p>Bu bir dilek. </p>
			<p>— Senin için ey sancağımız, ölürüz de vermeyiz. </p>
			<p>Bu şikâyet etmeyenlerin acılarını boşaltışları. </p>
			<p>— Ayşe, benimle beraber gelemez misin? </p>
			<p>— Sen misin Peyami, dur şimdi geliyorum. Mustafa Çavuş biraz hastaların yanına gel. </p>
			<p>Şimdi çadırın kapısındayız. Ayşe’nin yüzü tamamen esmer ziyâ ile karışmış, gözlerinin etrafı simsiyah, gözlerinin içi siyah, siyah. </p>
			<p>— Yunanlılar hakikat ricat ediyorlar, değil mi Peyami? </p>
			<p>— Evet, Ayşe. </p>
			<p>— Yarın Haşmet Bey’in fırkası da, Cemal de mutlak harbedecekler. </p>
			<p>— Mutlak İhsan’ın alayı da harbe girecek. </p>
			<p>— Sayıklıyorsun, Peyami? </p>
			<p>— İhsan’ın ......’inci Alay’a kumandan olduğunu bilmiyor musun? </p>
			<p>— Üç gün evvel gördüm; bir şey söylemedi. Alay’ın karargâhı nerede? </p>
			<p>— İşte şu sırtlarda. </p>
			<p>— Demek üçümüz de yarın İzmir yolunda. </p>
			<p>Ne garip gülüyor, içim yırtılıyor gibi. </p>
			<p>— Sen kolorduya mal oldun mu Peyami? </p>
			<p>— İhsan’ın emir zâbiti oldum. </p>
			<p>Hayretle gözlerini açıyor: </p>
			<p>— Sen de mi ateşe? Hepiniz pervaneler alayı gibi ateşe koşuyorsunuz. </p>
			<p>— Öyle ya. </p>
			<p>— Bir ben kaldım. </p>
			<p>İçeriden bir ses: </p>
			<p>— Ah bacım, bacım! </p>
			<p>— Bu Hüseyin Çavuş’un sesi Peyami. Kolundan yaralı. Mutlak alayına dönmek istiyor. Hüseyin Çavuş’a ben Eskişehir’de baktımdı; bir peritonit<a class="si-noteref epub-type_noteref" href="#f1021" id="backlink-1021">1021</a> geçirdiydi. Bu sefer dokuz yaradan aşağı almayacağını söylüyor. </p>
			<p>Biraz kapanık ve soğuk yüzünde yeni sıcak bir heyecan var. </p>
			<p>— İhsan’ı ateşe girmeden görmek istemez misin? Sakarya Harbi’nin en büyük hususiyeti alay kumandanlarından cennete bir şehit alayı göndermek. </p>
			<p>Birdenbire arkasını bana çevirdi. Uzaklara bakıyor. Sonra yine dönüyor. Karanlık daha derin, yüzünü göremiyorum. Sıvalı kolunu uzatıyor, benim kolumu okşuyor. </p>
			<p>— Sen de, Cemal de, o da, belki Hüseyin Çavuş da hepiniz gidiyorsunuz. Bugünlerde insanları yumuşatmak iyi bir şey değil. Bugün ordu İzmir yolunda ben de sizinle beraber gelmiyor muyum? Allahaısmarladık Peyami, ben hastalarıma dönüyorum. </p>
			<p>— İhsan’a selâm götüreyim mi? </p>
			<p>— Zaferine dua ettiğimi söyle. </p>
		</div>
		<div class="double html5_section">
			<p>Gece Ayşe bilmecesinin nasıl hall edilmez bir şey olduğunu düşündüm. Gece yarısı İhsan karyolasının üstüne çizmeleri ve mahmuzları ile uzandı. Ne kuru, ne fena bir soğuk. Dışarıda nöbetçi mütemadiyen dolaşıyor. Ayşe’den bahsedeyim mi? Yüzü hiç cesaret vermiyor. Kalpağını masanın üstüne fırlatmış, elleri başının altında, gözleri çadırın tavanında dolaşıyor. Yarım saat kadar söylemeye cesaret edemedim. Sonra başlamaya karar verdim, fakat o an İhsan’ın sesini duydum. Sayıklıyor: </p>
			<p>— Bölük ateş, haydi çocuklar, düşman kaçıyor. Tepeye, tepeye! </p>
			<p>Öyle müthiş soluyor ki. Elinde tüfeği askerle beraber koşuyor. Bende acayip bir heyecan var. İlk defa büyük ateşe gireceğim. İlk defa askerler gibi ölümün suratına ihtiyarî<a class="si-noteref epub-type_noteref" href="#f1022" id="backlink-1022">1022</a> atılan mümtaz<a class="si-noteref epub-type_noteref" href="#f1023" id="backlink-1023">1023</a> sınıftan biri olacağım. Ne Ayşe ne kimse beni artık geri mahlûkatından addetmeyecek. </p>
			<p>Gözümü sabahleyin açtığım zaman İhsan’ı çadırın direğine dayanmış kahve içer buldum. Seyyardan atladım. Ortalıkta bir bayram günü hususiyeti var; insanları tamamen susturan bir bayram. Toplar gümbür gümbür atılıyor. </p>
			<p>İhsan beni görünce ilk ve son defa sırıttı: </p>
			<p>— Bekçi baba geldi; Peyami kalk! </p>
			<p>Dışarıdan bir vızıltı duyuyorum. Yunan tayyareleri var. Alayın yerini keşfetmişler galiba. Allahım, korkmaktan korkuyorum, tayyarelerin kendisinden değil. İhsan çadırın kapısına gidiyor, başını kaldırıyor, yukarıya bakıyor. Gözlerinde uçurtma seyreden bir çocuğun hazzı var. </p>
			<p>Birkaç cayırtı oldu. Öteye beriye birkaç bomba düştü, kimse aldırmıyor. Neferler ellerinde kovalar gidip geliyorlar. </p>
			<p>Top sesleri azıyor, önümüzde on beşlikler köpürüyor. Anlıyorum, harb humması başlamıştır. Öyle sessiz ve derin bir hava var ki, içimiz bomboş; asabımız yerinde yok. </p>
			<p>İhsan büyük bir tecessüs içinde... Önümüzdeki sırtlar muhârebeyi kapıyor. Öbür tarafta Duatepe Muhârebesi var. Vadiden, seyyarın etrafındaki hâkî kümelerden parça parça kıtalar ayrılıp gidiyor, önümüzdeki sırtların hattı bâlâsına gelmeden biraz duruyor, sonra kaynaşıyor, sonra hattı atlayıp kayboluyorlar. O hattan sonra ateş var. Biz de oradan geçeceğiz. Ne zaman? Saniyeler ne kadar uzun, sükût gittikçe ne kadar elimizle tutulur bir cisim gibi sert, etrafımızı alıyor. </p>
			<p>Alay, karavanasını bir saat evvel yedi. Karınca gibi hazırlanıyor. On ikide İhsan’ı Kumandan Haşmet Bey çağırdı. Bir saat sonra İhsan da çadırın etrafında bölük kumandanlarını topladı, talimat veriyor. İşte biz de gidiyoruz. Bizden evvel Cemal’in alayı geçiyor. Biz atların üstündeyiz. Cemal’in alayının son neferi hattı bâlâyı geçerken İhsan rikkatini örtmeye çalıştığı sert bir sesle: </p>
			<p>— En evvel Cemal’in alayı gitti... diyor. </p>
			<p>Gözleri seyyara bakmadı. Fakat o zahirî<a class="si-noteref epub-type_noteref" href="#f1024" id="backlink-1024">1024</a> bir şeydi. Bütün varlığı ile seyyara baktığından eminim. Kendi kemiklerimde, etlerimde, kalbimde, kafamdaki müthiş çekinti İhsan’ın ıstırabının eşi değil mi? Bu büyük azabı iki vücut bir kalp taşıyor gibi İhsan’la beraber taşıyoruz. İhsan’la manen bir olduk zannediyorum. </p>
			<p>Bir dalga daha. Bizim kütle de harekette... Bir rap rap... asker, yanında demir gibi yüzleriyle zâbitler atlarda gidiyorlar. Birinci taburumuz hattı bâlâyı geçerken biz vadideyiz. İkinci tabur sırtı aştı. İhsan yanımızda atının üstünde öyle sabit ve kavî ki, dört nal, sağa sola koşuyor ve emirler veriyor. Biz etrafında, süvariler arkasında, toplardan sonra yegâne sesi bizim atlarımızın nalları çıkarıyor. Alay’ın yâveri Mülâzım<a class="si-noteref epub-type_noteref" href="#f1025" id="backlink-1025">1025</a> Muhsin Bey muvazzaf<a class="si-noteref epub-type_noteref" href="#f1026" id="backlink-1026">1026</a> bir zâbit. Bütün işleri arasında bana öyle geliyor ki, benim ihtiyat zâbiti<a class="si-noteref epub-type_noteref" href="#f1027" id="backlink-1027">1027</a> olduğumu hissediyor ve beni koruyan bir tavrı var. Hâl-bu-ki ben her emir götürürken ondan daha süratle uçup gidiyorum. </p>
			<p>İhsan artık insan değil. Etrafında insan olan kimse yok gibi, emir verirken beni bile görmüyor. Son bölük aşarken beni tabur kumandanına yolluyor. Hattı bâlâya yalnız, İhsan’sız vasıl oldum. Dönerken mendilimi çıkarmak, seyyara sallamak istiyorum. Allahım, nasıl yakıcı ve âmir bir arzu. Fakat dönmedim, hattı bâlâyı aştım. </p>
			<p>Hattı aşınca dağlarla çevrilmiş bir vadiye girdik. Ortasında bir yol ve yol üstünde bir toz bulutu içinde siyah insan hatları geçiyor. Dağdan dağa toplar atılıyor, bir toprak bulutu kaldırıp kaçıyorlar. Sırtlarında karıncalar gibi insanlar var. </p>
			<p>Önümüzdeki hattın sonu Polatlı’nın önündeki küçük menfeze<a class="si-noteref epub-type_noteref" href="#f1028" id="backlink-1028">1028</a> varıyor. Sağı Kartaltepe sırtları, solu Polatlı tepeleri. Menfezin sağındaki küçük tarlayı top ateşi pamuk atar gibi atıyor, siyah sarı bir toprak yerden fışkırıyor, kabarıyor. Biz de oradan geçeceğiz. Yolun sağındaki solundaki tarlalarda ikide birde bir tarrâka ve topraklar kalkıyor. Yalnız atlar ürküyor, asker sessiz ve sabit yürüyor, akıyor. </p>
			<p>Artık ne sağımızdaki ne solumuzdaki ateşe bakıyoruz. Gözlerimiz Polatlı’nın arkasından başı siyah bir ehram<a class="si-noteref epub-type_noteref" href="#f1029" id="backlink-1029">1029</a> gibi yükselen Karadağ’ın tepesinde, oraya gideceğiz ve onu zaptedeceğiz. Herkesin iradesi kendinden yüksek bir elde. Kimse o ateş tarlasını nasıl geçeceğini düşünmüyor. Her kütle orada bir defa karışıyor, açılıyor, bağlanıyor, bir şeyler oluyor, sırtların diplerinden kaybolup gidiyorlar. </p>
			<p>Biz oraya ancak bir saatte varırız. Daima rap, rap rap.</p>
			<p>Yanımızdan bir otomobil rüzgâr gibi geldi, geçti. Fırka kumandanına Başkumandanlık’tan bir emir getirdi; galiba kütle daima hareket ediyor. Dörtnala bir zâbit geldi; İhsan’a yaklaştı, selâm vaziyetinde emir tebliğ ediyor<a class="si-noteref epub-type_noteref" href="#f1030" id="backlink-1030">1030</a>. Sabırsızlanan atlarımızı zorla zaptediyoruz, emir bitti. Yine hareket. İhsan’ın yüzü biraz açıldı. </p>
			<p>— Biz merkezden hücum edeceğiz. İlk ateşte biziz Peyami... Sanki bugünkü bayram bizim için oluyor, en güzel mendilleri, şekerleri bize verdiler kardeşim, diyor. </p>
			<p>Ben dörtnala sağa sola gidiyorum. O ateş tarlasını en az zayiatla<a class="si-noteref epub-type_noteref" href="#f1031" id="backlink-1031">1031</a> geçebilmek için kumandanın talimatını götürüyorum. Yine İhsan’dan evvel ateş tarlasına girdim. Soldaki höyüğün arkasından taburu geçirecekler. Polatlı’nın kırmızı damlarında siyah bir infilâk<a class="si-noteref epub-type_noteref" href="#f1032" id="backlink-1032">1032</a> gördüm. Sağımda iki hâkî cenaze yerde yatıyor. Bunlar ilk kurbanlar galiba. </p>
			<p>Menfezi geçtikten sonra Polatlı’nın arkasından Karadağ’a kadar hayli ehemmiyetli bir meyil ile bir sırt daha karşımıza çıktı. Soldan gidip meyli aşacağız. </p>
			<p>Deniz fırtınasından pek korkardım. Bir gün Marsilya’dan gelirken azim bir fırtınaya tutuldum. Fırtına başlarken daha vapur kayık gibi çalkanmaya, beyaz köpüklerin üstünde kendini kaybetmeye başladı. O zaman kaptanın ve tayfanın yüzünü mütemadiyen aramıştım ve her defasında henüz tehlike dakikasının gelmediğine inanıyor ve korkumu asıl tehlikenin vüruduna<a class="si-noteref epub-type_noteref" href="#f1033" id="backlink-1033">1033</a> talik ediyordum<a class="si-noteref epub-type_noteref" href="#f1034" id="backlink-1034">1034</a>. Kendi kendime: </p>
			<p>— Eh fena dakika geldiği zaman korkarım, diyordum. </p>
			<p>Deniz azıyor, azıyor, ben yine kumanda mevkiinde kaptanın dalgalar arasında yüksek sesle kumandasını takip ediyordum; bu ses bana garip bir teselli ve sükûn veriyordu. Burada da, bu korkunç sükûn içinde de, top seslerinin kulakları patlatan iniltileri arasında da İhsan’ın ve küçük zâbitlerin insan sesinden ziyâde çelik sesine benzeyen kısık kumandalarını dinliyor, etrafa yavaş yavaş ekmeye başladığımız arkadaş naaşlarını<a class="si-noteref epub-type_noteref" href="#f1035" id="backlink-1035">1035</a> aşıp giderken korkacak dakikanın gelmediğine kani oluyordum. </p>
			<p>İşte mitralyöz tıkırtıları... İşte top, işte kurşun vızıltıları. İşte mütemadiyen yere serilen atlı ve yaya askerler. Hâlâ korkmuyorum. Ne garip şey... Harpte yegâne korkunç şey insanın korkusu galiba. Hezimet<a class="si-noteref epub-type_noteref" href="#f1036" id="backlink-1036">1036</a> ve ricat olmayan yerde meğer korku yokmuş. Harp ne basit bir şey. </p>
			<p>Akşam karanlığı geliyor. Soğuk artıyor. Rüzgâr asker saflarını sağa sola sarsıyor. Vız, vız üzerimizden ölüm aşıp geçiyor. </p>
			<p>— Vay anam, vay anam! </p>
			<p>On adım ötede uzun kaputuyla, son ışığıyla, teneke matarası parlayan bir nefer yerde yatıyor, uzaklardan sedyeler geçiyor. Kumanda sesleri daha kısık, daha çelik gibi. </p>
			<p>Önümüzde sırtın hattı bâlâsına yetişen bir yerde tabiî ve siyah kocaman bir çukur var. Ateşten nispeten masun<a class="si-noteref epub-type_noteref" href="#f1037" id="backlink-1037">1037</a> görünüyor. Alay sargı mahalli<a class="si-noteref epub-type_noteref" href="#f1038" id="backlink-1038">1038</a> orası. Alay kumandanı orada mevki aldı ve hakikî dağ hücumu oradan başladı. </p>
			<p>Karanlık basmadan evvel kafamda bir levha yerleşti. Son sırttan sonra Karadağ ile aramızda küçük, pek küçük meyillerle uzanan bir vadi. Kartaltepe sırtları ile Polatlı sırtları ve Karadağ’ın kendisi hep bu vadiyi ateş altında tutuyorlar. Merkezden hücum edecek olan alay buradan geçmeye mecbur ve en uzun top ateşine bizim alayımız maruz kalacak. Karanlık basmadan bu vadiyi kumandan gözden geçirmek istiyor. Herhalde vadiyi iyi tanımak, bütün avarızını<a class="si-noteref epub-type_noteref" href="#f1039" id="backlink-1039">1039</a> görmek lâzım. </p>
			<p>Alayın hareketi biraz tevakkuf etti<a class="si-noteref epub-type_noteref" href="#f1040" id="backlink-1040">1040</a>. Kumandan yâveri ile sırtın en yüksek noktasına tırmandı. Hava kızıl esmerlikten siyah esmerliğe geçiyor. Yunanlılar karanlıktan evvel mutlak kuvvetlerimizi buradan geri çevirmek istiyorlar. Dünyanın bütün topları burada azmış köpürüyor ve o an hattı bâlâda iki yağız atın geçtiği yerde bir toprak bulutu havaya kalkıyor. Hep birden kısık bir feryat: </p>
			<p>— Kumandan Bey, Kumandan Bey! </p>
			<p>Kalbim durdu. Hissetmeye vakit kalmadan toprak bulutu dağıldı. Hattın üzerinde bir tek şaha kalkmış yağız at, süvarisi tarafından zaptedilmeye uğraşılıyor. Atın başı ortaya döndü. Bir dakika sonra tekrar bu tarafa ve sırttan aşağı süratle geldi. Uzaktan İhsan’ın sesini daha kısık duydum: </p>
			<p>— Peyami, Muhsin yaralandı. Sıhhiyeyi çabuk gönder. </p>
			<p>Karadağ’ın eteğine gelmeden burada hayli zayiatımız var. İhsan tabur kumandanlarını topluyor, dağın eteğine karanlıkta yaklaşmaya karar veriyor ve onların yürüyüş istikametlerini tâyin ediyor. Onlara top ateşi altında öbür tarafa bakan vadinin bütün avarızını ezberletiyor. Şimdi karanlığı bekliyoruz. Etrafımı ve kendimi dinliyorum. Harbin ruh tarifini tespit ediyorum: Harpte yegâne korkulacak şey korkudur. Nihayet gece tekrar, onda harekât başlıyor ve vadiyi geçiyoruz. Artık harb yalnız kumanda değildir. Kuvvetin, hissiselimin<a class="si-noteref epub-type_noteref" href="#f1041" id="backlink-1041">1041</a> kendi kendine yürüyüşüdür. Gece yarısı Karadağ’ın eteğindeyiz. Önümüzde o, siyah mahrutî<a class="si-noteref epub-type_noteref" href="#f1042" id="backlink-1042">1042</a> bir heyûlâ gibi... Yunanlıların tenvir<a class="si-noteref epub-type_noteref" href="#f1043" id="backlink-1043">1043</a> tabancaları harb sahnesini güzelleştiriyor. Top ve mitralyöz düellosu, bomba harbi olanca şiddetiyle devam ediyor. Karadağ’ın eteğine avcıya yayılan, tırmanan gölgeler, yeşil ve kızıl ziyânın inikâsıyla<a class="si-noteref epub-type_noteref" href="#f1044" id="backlink-1044">1044</a> yanıp sönüyorlar. Hareket kızışmış, sedyeler sık geçiyor. Hep o yeşil ve kızıl ziyâların anî tutuşması; avcı hatlarında biçilmiş gibi, koparılmış gibi diş diş avcıların yere serpildiğini görüyoruz. Fakat harb devam ediyor, devam ediyor. </p>
			<p>Yunanlılar dağın tepesinde kayadan bir terasta tahassun etmişler<a class="si-noteref epub-type_noteref" href="#f1045" id="backlink-1045">1045</a>, birinci tabur onlara çok yakın, ikincisi de geçti. </p>
			<p>Birinci, ikinci tabur kumandanları şehit oldu. Bir an var ki manevî bir tevakkuf hissediyorum. Alayın zayiatı yarı yarıyadır. Bizim süvarilerden ikisi şehit. Karanlık gittikçe kesif oluyor. Top ateşi artık durdu. Alay ileriye gidiyor mu, yoksa tevakkuf mu etti? </p>
			<p>Yandan küçük beyaz bir ziyâ dağların üstünden yavaş yavaş karanlığa serpiliyor, etraf biraz seçiliyor. İhsan’ın sesini bu bitmeyen ateş humması içinde kudretle<a class="si-noteref epub-type_noteref" href="#f1046" id="backlink-1046">1046</a> duyuyorum. Üçüncü taburla kendisi hareket ediyor. Taburun önünde keçilerin geçemeyeceği yerleri tırmanıyoruz. İhsan daima askerden çok önde... Öyle sabit, öyle kat’î yürüyor ki arkasındaki siyah kütlede en küçük bir tereddüt yok. “Vay anam”, “Allahım”, “Amanın”... Ne derin inilti ve hırıltı. Fakat İhsan’ın hayatı büyülenmiş gibi, başının üstünden kurşunlar vız vız uçuyor, sağına soluna bombalar düşüyor; o elinde tüfeği daima tırmanıyor, tırmanıyor. Zannediyorum ki artık tepeye pek yakınız. İhsan’ın yüksek sesle Yunanlılara sövdüğünü duyuyorum. Ne garip, ne garip bağırıyor. Kudurmuş gibi gidiyor. Anadolu’nun kalbinde kara kaya parçasına kadar gelenlere öyle gayzla, ihtirasla sövüyor ve koşuyor ki... Onlar da sövüyorlar, bomba ve kurşunla beraber taş, çamur atıyorlar, “Türkos, Türkos!” diye galiz<a class="si-noteref epub-type_noteref" href="#f1047" id="backlink-1047">1047</a> bir küfürle bağırıyorlar. </p>
			<p>Kayanın tepesinden onların ortasında son taburun bakiyesinden kalmış kahramanlar var. Orada gırtlak gırtlağa dövüşüyorlar. İhsan arkasına haykırıyor: </p>
			<p>— Kayanın tepesine, asker! Kayanın tepesine! </p>
			<p>Kızıl bir “tenvir tabancası” askere İhsan’ı kayaların birine sarılmış, yükseğe atlarken gösterdi. Bir yaralı, şehit kümesi içinde, arkada askerin canı gırtlağında haykırıyor, tamamen kendinden geçmiş, “Allah, Allah, Allah, Allah!” Bombalar ve mitralyöz ateşi bir avuç tırmananların üstünde. Ben bir şey bilmiyorum, sarhoşum, kendimden geçmişim. Onlarla beraber ben de sövüyorum ve haykırıyorum. </p>
			<p>Bir an İhsan’ı kayanın tepesinde ayakta gördük. Ay tamamen çıkmış, Karadağ’a beyaz ağını germiş. Gırrr... bir yaylım ateşi, sonra duruluyor. Hepimiz kayaların dibindeyiz. O kendine kollarını açan ve koşan siyah kardeş kütlenin kucağına dibinden kopmuş bir ağaç gibi devriliyor. </p>
			<p>— İhsan kardeşim, İhsan, İhsan! </p>
			<p>— Allahım, Allahım! </p>
			<p>Yunanlılar o küçük kayadan terası terk etmiş olacaklar ki ateş kesilmiş gibi, onu kollarımın arasında kayalardan indiriyordum. Beş on çift kardeş eli benim üzerimde: </p>
			<p>— Gumandan Bey, Gumandan Bey! </p>
			<p>Hepsi onu tanımak, hepsi onun etrafında kalmak istiyor. Bıyıkları ayakta, gözleri dönmüş, yüzü barutla simsiyah, başından, göğsünden kanlar akan bir çavuş bağırıyor: </p>
			<p>— Kumandanın intikamı! Arkadaşlar, arkamdan gelin! </p>
			<p>Bu karanlık kütle yeniden kayaların üstünde. Allah, Allah, Allah, Allah! Gırrr... Tüfengler ve sesler uzaklaşıyor, biz de daima iniyoruz. Küçük bir kayanın dibinde onun dudaklarını mataramla ıslatıyorum. Yarası yine göğsünden, ceketi kan içinde. Başı yanına doğru düşmüş, gözlerinim kapalı, zaman zaman bir hırıltı arasında: </p>
			<p>— Allahım, Allahım, diyor. </p>
			<p>Ne zaman sargı mahaline geldik, ne zaman sedyeye koyduk, bilmiyorum. Dağın eteğinde bir sıhhiye arabası, yoldan gidiyoruz. </p>
			<p>— İhsan, İhsan kardeşim. </p>
			<p>Dönmeye çalışıyor; fakat aynı hırıltı. </p>
			<p>Saat, sabahın dördü... Büyük seyyarın önündeyiz. Çadıra koşuyorum. Genç bir doktor, çadırın içini, dışını istilâ eden sedyelerde pansuman yapıyor. </p>
			<p>— Alay Kumandanı İhsan Bey vuruldu, getirdik, Hemşire Ayşe yok mu? </p>
			<p>— Mustafa Çavuş sedyeciler, hey! Kumandanı Hemşire Ayşe’nin çadırına götürelim, burada yer yok. </p>
			<p>Onu Ayşe’nin küçük çadırında vücudunun şeklini muhafaza eden asker karyolasına yatırıyoruz. Doktor o kadar dikkatle ve rikkatle üniformasını çıkarıyor ki. Gözleri hâlâ nim kapalı, dudakları mosmor, büsbütün yüzünde acı, uzak, yabancı bir tebessüm var. Biliyorum ki hakikat o bizden uzak ve bize yabancı bir ülkenin kapısından bakıyor. Doktorun arkasından fırlıyorum: </p>
			<p>— Hemşire Ayşe nerede? </p>
			<p>— Fırkanın sıhhiye bölüğü ile gitti. Telâş etmeyin, hemşireye filân ihtiyaç yok. Nihayet yarım saat sonra hiçbir şeye ihtiyacı kalmayacak. </p>
			<p>Kafam benim değil gibi. Ayşe’den bir an için nefret ediyorum. Demek Ayşe onun gözlerini bile kapayamayacak. Seyyar karyolanın yanına diz çöküyorum. Başım demirinde, ağlıyorum. </p>
			<p>Bir an oldu ki burada son dakikalarını yaşayan gencin ölümü hayatımda en kuvvetli ıstırabı verdiğine kani oldum. Soğuyan elini arada ellerimin içine aldım, hafifçe sıktım. Belirsiz, pek belirsiz bir mukabele var, zavallı genç başta etrafı dinleyen ve bir şey bekleyen bir hâl var. Ayşe’yi bir an bulabilsem... Dışarıda horozlar öterken ayak sesleri arttı, neferler hızlı hızlı konuşuyorlar, sabahleyin başlayan sükûn bitiyor, hava daha hafif. </p>
			<p>— Yunanlılar Karadağ’dan çekildiler, her taraftan kaçıyorlar. </p>
			<p>Sonra dışarıdan feci bir ses: </p>
			<p>— Sedyeyi kaldır, yana çevir, diye bağırıyor. </p>
			<p>Ayağa kalktım. Çadıra bir sedye daha geliyor.</p>
			<p>— Ayşe, Ayşe de mi vuruldu? </p>
			<p>Elimde İhsan’ın eli gerildi. Parmaklarıma soğuyan parmakları sarıldı. Parmaklarımı koparır gibi çektim. Sedyenin üzerindeki kaputu fırlattım. Altında Ayşe’nin baş örtüsü açıldı, siyah, kesik saçlı başı bir çocuk gibi çıktı. Beyaz hemşire gömleği kan içinde, sağa dönmüş yatıyor, sol kaşının üstünde çirkin kocaman bir yara var, saçlarının dibinden başlıyor, kaşını ikiye bölüyor. Kapalı gözkapağından akan kan uzun kirpiklerinin ucunda donmuş. Yüzü küçük, balmumu bir çocuk heykeli gibi. Dudakları sakin. </p>
			<p>Sıhhiye neferi sesinde hıçkırıkla, fakat iftiharla, aşkla söylüyor: </p>
			<p>— Topla yaralandı. Hemen şehit oldu. Tutamadık. Kumandan Bey şehit oldu demişlerdi. Sıhhiye bölüğünden bir sedye ile çıktı. Sonra yolda yaralı bir neferin yarasını sararken vuruldu. Hayır efendim, bir şey, bir şey söylemedi. </p>
			<p>— Getir evlât, buraya! </p>
			<p>Onu da İhsan’ın yatağının yanına sedyesiyle uzattım. </p>
			<p>— İhsan, İhsan, bak kardeşim. Ayşe de yanında. </p>
			<p>Evvelâ hareket etti sandım. Eğildim. Ayşe’ye iltihak etmişti. Şimdi çadırın içinde yan yana yatıyorlar. İhsan’ın arkası dönük, yüzü acı ve uzak. Ayşe’nin yüzü nâdim<a class="si-noteref epub-type_noteref" href="#f1048" id="backlink-1048">1048</a> bir çocuk yüzüne benziyor. Çirkin siyah yarasından akan kanlar kırmızı birer yaş gibi ipek kirpiklerinde donmuş. İhsan’a yalvarıyor. Zannediyorum ki kalkıp beyaz kollarını İhsan’ın boynuna dolayacak ve Eskişehir’de verdiği kanlı buseyi<a class="si-noteref epub-type_noteref" href="#f1049" id="backlink-1049">1049</a> itmam edecek<a class="si-noteref epub-type_noteref" href="#f1050" id="backlink-1050">1050</a>. </p>
			<p>— İşte birbirinizi aldınız. İzmir’e girdiniz! </p>
			<p>Sesimin ne kadar acı olduğunu hissettim. Çadırdan fırladım. Bana İhsan’la Ayşe evlenmişler gibi geldi. </p>
			<p>Sabahleyin iki arabada, iki al bayrak örtülü tabut öteki şehitler arasında köyün küçük mezarlığına girdi. Haşmet Bey’in iki taze mezara toprak attığını, Cemal’in ayakta şiş gözlerle alık alık baktığını gördüm. Sonra hayatı ve elleri boşalmış bir adam oldum. Ayşe ile İhsan’ı ben evlendirmedim mi? Onları el ele ben vermedim mi? Şimdi yan yana şu sarı topraklar altında yatıyorlar. İhsan’ın mezarı Ayşe’nin mezarına o kadar bitişik ki, âdeta koyun koyuna yatıyorlar. </p>
			<p>— Peyami Bey, sen benim emir zâbitim olacaksın, Yunanlıların arkasından Ayşe’nin İzmir’ine beraber gireceğiz. </p>
			<p>Haşmet Bey’in demir kolları beni ileriye geriye sallıyor. Siyah ateş gözleri gözlerimde beni, kaybolan Peyami’yi çağırıyor. Bir saat sonra Basri Köyü’nde, bir köy odasında Haşmet Bey’le Cemal arasında oturuyordum. Cemal hıçkırıyor ve beni kolları arasında sıkıyor: </p>
			<p>— Kardeşim, kardeşim! </p>
			<p>Artık tamamen aklım başımda... Haşmet Bey’in yüzüne bakıyorum. Onun da ruhundaki örtü sıyrıldı, gitti. Hepsinin maksadını anlıyorum. Kurnazlık, benden evvel Ayşe’ye iltihak etmek. Ama bu kabil mi? O şimdi İhsan’la yan yana yatmıyor mu? Allahım, şimdi bu şehit İhsan’a ne bitmez tükenmez, ne acı bir kin taşıyorum. Bütün bu feci şeyleri Ayşe’yi arkasından öldürmek için yaptı. Sonra kendi beş adım gitti, hayvan gibi vuruldu. Hani İzmir’e girecekti. Kalbim atıyor, atıyor. Hatırlıyorum. Ne parlak bir fikir zihnimi kurcaladı. İzmir’e en evvel ben gireceğim. Sonra Gökçepınar’a gelip Ayşe’ye söyleyeceğim. O, İhsan’a İzmir’e girerse evleneceğini söylemişti. Yoksa İhsan’ı sevmemişti. Ben biliyorum. O kimseyi sevmemişti. Yalnız İzmir’e girecek adamı sevecekti. Haşmet Bey bu kurnazlığı yapacak; ha, ha, gülerim, ben ondan evvel İzmir rıhtımında al bayrağı taşıyacağım. </p>
			<p>Bu sabah doktorla kavga ettik. Yazı yazmayacaksın diyor. Başımda soğuk bir bez yatıyorum. Yarın ameliyat yapacaklar. Ya ameliyattan sonra iyi olursam. Hayatta tanıdığım kimse kalmadı. Cemal benim bacaklarımla beraber toprağa düştü. Haşmet Bey, onu da Gökçepınar’a gömdürdü. Kendisi hâlâ İzmir yolunda...</p>
			<p>Ayşe’ciğim, bak benim de kollarım hâlâ sağlam, her azam parçalanıncaya kadar İzmir için dövüşeceğime yemin ettim. Gözündeki kanlı yaşları sil. İstersen İhsan’ı sev. O zavallı seni çok severdi. İki sene sırtında <em>Ateşten Gömlek </em>taşıdı. Nihayet İzmir’e senin kollarının arasına düştü. Bir tek insana bu kadar saadet yetmez mi? Benim arkamdan bu <em>ateş gömlek </em>hiç çıkmayacak, öldükten sonra da, ebediyen taşıyacağım. Fakat ben onu, o ateşi, o ıstırabı seviyorum Ayşe. Senin, sizin ayakucunuzda bana el kadar yer verin, oracıkta sizi beklerim. Tek sana lâyık olayım Ayşe, istersen İhsan’ın ayağının altına yatayım. O senin sahibin değil mi? Ayşe, dünya kuruldu kurulalı böyle azap olmamıştır.</p>
		</div>
	</div>
	<div class="html5_section">
		<h1 class="subtitle">17 Kânûn-ı Evvel 1338<a class="si-noteref epub-type_noteref" href="#f1051" id="backlink-1051">1051</a></h1>
		<p>Bu sabah her şeyi Salim’e vasiyet ettim. Göğsümde bir ölünün başından çalınmış bir tutam siyah saç var. Beni onların ayak ucuna gömmelerini yazdım. Bu, bir hıyanet olur mu? Darılma İhsan, kardeşim. Senin göğsün bir defa kanadı; bak benimki mezarın öbür tarafında da, toprağın altında da, senin ayak ucunda da her an kanayacak. Bu kadın gibi, çocuk gibi, gül yaprağı gibi bir şey. Bana darılma... Ben ayağınızın altında yatarken siz yan yana... </p>
	</div>
	<div class="html5_section">
		<h1 class="subtitle"> 17 Kânûn-ı Evvel, akşam </h1>
		<p>Bak bak, Ayşe sedyeden kalktı. Kollan İhsan’ın boynunda. Ne kadar uzun bir buse. Bir an ayrılsınlar, ne olur? Ne kadar zamandır bu buseyi istiyorlar ve bekliyorlardı. </p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f1010"><a class="si-backref" href="#backlink-1010">1010</a><span class="si-footnote-text">. 15 Aralık.</span></div>
		<div class="si-footnote html5_aside epub-type_footnote" id="f1011"><a class="si-backref" href="#backlink-1011">1011</a><span class="si-footnote-text">. Bitkin.</span></div>
		<div class="si-footnote html5_aside epub-type_footnote" id="f1012"><a class="si-backref" href="#backlink-1012">1012</a><span class="si-footnote-text">. Gerçek yokluk.</span></div>
		<div class="si-footnote html5_aside epub-type_footnote" id="f1013"><a class="si-backref" href="#backlink-1013">1013</a><span class="si-footnote-text">. Doruk çizgisi, tepelerin en yüksek noktasından geçen hayali çizgi.</span></div>
		<div class="si-footnote html5_aside epub-type_footnote" id="f1014"><a class="si-backref" href="#backlink-1014">1014</a><span class="si-footnote-text">. Piyade mangasındaki erlere verilen ad.</span></div>
		<div class="si-footnote html5_aside epub-type_footnote" id="f1015"><a class="si-backref" href="#backlink-1015">1015</a><span class="si-footnote-text">. Amerikalı şair Henry Wadsworth Longfellow.</span></div>
		<div class="si-footnote html5_aside epub-type_footnote" id="f1016"><a class="si-backref" href="#backlink-1016">1016</a><span class="si-footnote-text">. Utangaç, sıkılgan.</span></div>
		<div class="si-footnote html5_aside epub-type_footnote" id="f1017"><a class="si-backref" href="#backlink-1017">1017</a><span class="si-footnote-text">. Heybetli.</span></div>
		<div class="si-footnote html5_aside epub-type_footnote" id="f1018"><a class="si-backref" href="#backlink-1018">1018</a><span class="si-footnote-text">. Köpürüyor, coşuyor.</span></div>
		<div class="si-footnote html5_aside epub-type_footnote" id="f1019"><a class="si-backref" href="#backlink-1019">1019</a><span class="si-footnote-text">. Dayanılmaz, karşı durulmaz.</span></div>
		<div class="si-footnote html5_aside epub-type_footnote" id="f1020"><a class="si-backref" href="#backlink-1020">1020</a><span class="si-footnote-text">. Belirsiz.</span></div>
		<div class="si-footnote html5_aside epub-type_footnote" id="f1021"><a class="si-backref" href="#backlink-1021">1021</a><span class="si-footnote-text">. Karın zarı iltihabı.</span></div>
		<div class="si-footnote html5_aside epub-type_footnote" id="f1022"><a class="si-backref" href="#backlink-1022">1022</a><span class="si-footnote-text">. İsteğe bağlı, seçimlik.</span></div>
		<div class="si-footnote html5_aside epub-type_footnote" id="f1023"><a class="si-backref" href="#backlink-1023">1023</a><span class="si-footnote-text">. Seçkin.</span></div>
		<div class="si-footnote html5_aside epub-type_footnote" id="f1024"><a class="si-backref" href="#backlink-1024">1024</a><span class="si-footnote-text">. İçten olmayan, yapmacık.</span></div>
		<div class="si-footnote html5_aside epub-type_footnote" id="f1025"><a class="si-backref" href="#backlink-1025">1025</a><span class="si-footnote-text">. Teğmen.</span></div>
		<div class="si-footnote html5_aside epub-type_footnote" id="f1026"><a class="si-backref" href="#backlink-1026">1026</a><span class="si-footnote-text">. Silâhlı Kuvvetler’de çalışan meslekten subay ve astsubaylarla askerlik hizmetini yapan erler.</span></div>
		<div class="si-footnote html5_aside epub-type_footnote" id="f1027"><a class="si-backref" href="#backlink-1027">1027</a><span class="si-footnote-text">. Yedeksubay.</span></div>
		<div class="si-footnote html5_aside epub-type_footnote" id="f1028"><a class="si-backref" href="#backlink-1028">1028</a><span class="si-footnote-text">. Girecek veya geçecek yer, delik.</span></div>
		<div class="si-footnote html5_aside epub-type_footnote" id="f1029"><a class="si-backref" href="#backlink-1029">1029</a><span class="si-footnote-text">. Mısır firavunlarının piramit biçimindeki mezarlarına verilen ad.</span></div>
		<div class="si-footnote html5_aside epub-type_footnote" id="f1030"><a class="si-backref" href="#backlink-1030">1030</a><span class="si-footnote-text">. Bildiriyor.</span></div>
		<div class="si-footnote html5_aside epub-type_footnote" id="f1031"><a class="si-backref" href="#backlink-1031">1031</a><span class="si-footnote-text">. Yitiklerle, kayıplarla.</span></div>
		<div class="si-footnote html5_aside epub-type_footnote" id="f1032"><a class="si-backref" href="#backlink-1032">1032</a><span class="si-footnote-text">. Güçlü bir biçimde patlama.</span></div>
		<div class="si-footnote html5_aside epub-type_footnote" id="f1033"><a class="si-backref" href="#backlink-1033">1033</a><span class="si-footnote-text">. Gelişine, gelmesine.</span></div>
		<div class="si-footnote html5_aside epub-type_footnote" id="f1034"><a class="si-backref" href="#backlink-1034">1034</a><span class="si-footnote-text">. Erteliyordum.</span></div>
		<div class="si-footnote html5_aside epub-type_footnote" id="f1035"><a class="si-backref" href="#backlink-1035">1035</a><span class="si-footnote-text">. Cesetlerini.</span></div>
		<div class="si-footnote html5_aside epub-type_footnote" id="f1036"><a class="si-backref" href="#backlink-1036">1036</a><span class="si-footnote-text">. Bozgun.</span></div>
		<div class="si-footnote html5_aside epub-type_footnote" id="f1037"><a class="si-backref" href="#backlink-1037">1037</a><span class="si-footnote-text">. Korunan, korunmuş.</span></div>
		<div class="si-footnote html5_aside epub-type_footnote" id="f1038"><a class="si-backref" href="#backlink-1038">1038</a><span class="si-footnote-text">. Yeri.</span></div>
		<div class="si-footnote html5_aside epub-type_footnote" id="f1039"><a class="si-backref" href="#backlink-1039">1039</a><span class="si-footnote-text">. Engebelerini, tümseklerini, yüzey biçimlerini.</span></div>
		<div class="si-footnote html5_aside epub-type_footnote" id="f1040"><a class="si-backref" href="#backlink-1040">1040</a><span class="si-footnote-text">. Durdu.</span></div>
		<div class="si-footnote html5_aside epub-type_footnote" id="f1041"><a class="si-backref" href="#backlink-1041">1041</a><span class="si-footnote-text">. Sağduyunun.</span></div>
		<div class="si-footnote html5_aside epub-type_footnote" id="f1042"><a class="si-backref" href="#backlink-1042">1042</a><span class="si-footnote-text">. Konik.</span></div>
		<div class="si-footnote html5_aside epub-type_footnote" id="f1043"><a class="si-backref" href="#backlink-1043">1043</a><span class="si-footnote-text">. Aydınlatma, ışıklandırma.</span></div>
		<div class="si-footnote html5_aside epub-type_footnote" id="f1044"><a class="si-backref" href="#backlink-1044">1044</a><span class="si-footnote-text">. Yansımasıyla.</span></div>
		<div class="si-footnote html5_aside epub-type_footnote" id="f1045"><a class="si-backref" href="#backlink-1045">1045</a><span class="si-footnote-text">. Sığınmışlar.</span></div>
		<div class="si-footnote html5_aside epub-type_footnote" id="f1046"><a class="si-backref" href="#backlink-1046">1046</a><span class="si-footnote-text">. Güçle.</span></div>
		<div class="si-footnote html5_aside epub-type_footnote" id="f1047"><a class="si-backref" href="#backlink-1047">1047</a><span class="si-footnote-text">. Kaba ve çirkin, iğrenç.</span></div>
		<div class="si-footnote html5_aside epub-type_footnote" id="f1048"><a class="si-backref" href="#backlink-1048">1048</a><span class="si-footnote-text">. Pişman.</span></div>
		<div class="si-footnote html5_aside epub-type_footnote" id="f1049"><a class="si-backref" href="#backlink-1049">1049</a><span class="si-footnote-text">. Öpücüğü.</span></div>
		<div class="si-footnote html5_aside epub-type_footnote" id="f1050"><a class="si-backref" href="#backlink-1050">1050</a><span class="si-footnote-text">. Tamamlayacak.</span></div>
		<div class="si-footnote html5_aside epub-type_footnote" id="f1051"><a class="si-backref" href="#backlink-1051">1051</a><span class="si-footnote-text">. 17 Aralık 1922.</span></div>
	</div>
</body>
</html>