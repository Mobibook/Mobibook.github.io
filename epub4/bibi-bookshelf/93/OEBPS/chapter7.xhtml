<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Ateşten Gömlek</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1>7</h1>
			<h2>Kezban </h2>
		</div>
		<h1 class="subtitle">29 Teşrîn-i Sânî<a class="si-noteref epub-type_noteref" href="#f678" id="backlink-678">678</a></h1>
		<p>Mehmet Çavuş’la uzun bir münakaşadan sonra ceb-hâneyi Sarılar Köyü’nün arkasındaki ağıla yığmaya karar verdik. Arabalar gece dönüp yükleyeceklerdi. Ben de ceb-hâneyi haber vermek üzere İhsan’ın karargâhına gidecektim. Karargâhın yeri değişip değişmediğini bilmiyordum. Öğleye doğru Sarılar’a girip köylülerden ma’lûmat alacaktık. </p>
		<p>Yeni baştan atların üstünde rahvan, tıkır tıkır gidiyoruz. Söğütlerin arasına dalmıştık. Karnı yerde sürünen birkaç kaz kanatlarını çırparak uçuştular. Sıcak, tozlu bir gündü. Söğütlerin gölgesi arasından Ayşe’nin küçük hastahanesi görününce kalbim birdenbire atmaya başladı. Kabaklar dizili beyaz terasta onu beyaz gömleği ile çıkacak zannediyordum. O kadar daldım ki, etrafımı göremiyordum, hatta atın nereye gittiğinin bile farkında değildim. Birdenbire ta önümden gözlerime pek aşina<a class="si-noteref epub-type_noteref" href="#f679" id="backlink-679">679</a> görünen küçük bir köylü kızı çarptı. Köy kadınlarının en sevdikleri bir vaziyette arkasını bir söğüde dayamış, gözleri benim daldığım beyaz eve dalmış, donmuş gibi duruyor. </p>
		<p>Bugün hâlâ, o küçük köylü kız çocuğunun resmi gözlerimde, kırmızı şalvarlı dizlerini dikmiş, çömelmiş, yanık çatlak ayaklarının başparmakları garip bir surette ayakta, dirsekleri sımsıkı dizlerine dayalı, kirli beyaz bir bezle küçük başını sarmış, elleri şakaklarında oturuyor. </p>
		<p>— Kezban ne yapıyorsun? </p>
		<p>Bir yerinden vurulmuş gibi fırlıyor, atımın başını yakalıyor. Onu tozlu yollarda İhsan’a ağlarken gördüğümden beri bir ay geçmedi. Fakat görüyorum, Kezban artık bir kız çocuğu değildir. Mucize gibi uzanmış görünen dal gibi bir genç kız vücudu, henüz olmaya başlayan meyvelerin zengin yuvarlaklarını hatırlatıyor. Biraz sararan, incelenen güzel yüzü tamamen bir kadın harareti, bir kadın ma’nâsıyla insanı tazip ediyor<a class="si-noteref epub-type_noteref" href="#f680" id="backlink-680">680</a>. </p>
		<p>Beni görünce canı gözlerine toplandı. Bir ay evvel İhsan’ın âmir sesiyle eriyen, boynu bükük köye dönen çocuk tekrar İhsan’ın sesini işitmiş ve bu çağıran ses içindeki kadını uyandırmış gibi bana baktı. </p>
		<p>— Kumandan Bey, gayrik beni isteyo değil mi? Dün Elek Köyü’ne vadımdı, bir garı bana arvatların da asker olduğunu dedi. </p>
		<p>Gözlerindeki ateşi söndürmek istemedim: </p>
		<p>— Seni nasıl olsa alacağız Kezban, fakat ben şimdi Kumandan Bey’in yanından gelmiyorum. Kumandan Bey’in karargâhı buraya yakın mı diye ben de sana soracaktım. </p>
		<p>— Doğançay’a yaklaşmış diyolar ama Doğançay’da yok. </p>
		<p>Zavallı çocuk bana sonra, Doğançay’da nasıl avare dolaştığını (Doğançay’la Sarılar dört saat) ve yengesinden nasıl dayak yediğini anlattı. İhsan’ın kuvvetleri arasında onun da bir ağası vardı. İhsan’ın kuvvetleri arasında pekâlâ olabilirdi. Mutlak İhsan’ın kuvvetleriyle gitmek istiyordu. Başka kadınlar gitmişti. O niçin gitmesin? Ağası gideli yengesi onu daha fazla işletiyor<a class="si-noteref epub-type_noteref" href="#f681" id="backlink-681">681</a> ve dövüyormuş, hatta el işi yapmasa karnı bile doymuyormuş. Kimsesi yokmuş. Babasını öldüren ve kendini aç, çıplak bırakan gâvurlarla artık o da dövüşmek istiyordu. İki elleriyle atın dizginlerini sımsıkı tutmuş, küçük yüzü daha sararmış, gözleri yabani ve güzel bir kedinin atılmaya karar verdiği anın tehlikeli ışıklarıyla yanıyordu. İlk defa olarak Ayşe ile onun yüzündeki müşabeheti<a class="si-noteref epub-type_noteref" href="#f682" id="backlink-682">682</a> gördüm, aynı yeşil gözler ve kat’î çene. Ayşe’nin nâdir çiçekler gibi garip bir kızıllıkla açılan büyük dudaklarına mukabil bunun küçük ve ma’nâsız bir çocuk ağzı var. Fakat hep o şimşek gibi karanlık daireleri içinde tehlike, ateş ve ihtirasla çakan yeşil ışıklar. Bu, Anadolu’nun gözleridir. Yalnız Ayşe’ninkiler daha derin, olgun ve faydalı bir kadın ruhu taşıyor, o kadar. Buna dikkat ettikten sonra bu çocuğu, bu vahşi elemiyle nasıl bırakır gidebilirdim. Hâl-bu-ki İhsan’dan galiba ben de korkmaya başlamış olacağım ki götürmeye cesaretim de yok. </p>
		<p>Ağaçların arasından biraz kısık ve çok gazablı<a class="si-noteref epub-type_noteref" href="#f683" id="backlink-683">683</a> bir kadın sesi haykırdı: </p>
		<p>— Ciğerine bit düşesi zilli kine<a class="si-noteref epub-type_noteref" href="#f684" id="backlink-684">684</a>, askerlerle ne ediyon, ha! </p>
		<p>— Yenge, şimdi geliyom. Sen beni biraz bekle, e mi! </p>
		<p>O gider gitmez atımı çevirdim: </p>
		<p>— Mehmet Çavuş, dedim, bu çocuk gelmeden ben Doğançay’a doğru gidiyorum. Karargâhı bulur, sana Doğançay’dan bir kılavuz yollarım, sen bu çocuğa görünmeden buradan savuş, kumandanla başımız belâya girmesin. </p>
		<p>Ne cevap verdiğine dikkat etmeden atımı sürdüm, gittim. Fakat şimdi gözlerinin kanlanmış olduğunu, ürkmüş ve azmış bir at gibi soluduğunu hatırlıyorum. </p>
		<p>Doğançay’dan pek uzak olmayan bir ağaçlık arasında karargâhı buldum. İhsan, kuvvetlerinin bir kısmı ile ileride çarpışıyormuş. On beş gün içinde bizim karargâhın asker unsuru<a class="si-noteref epub-type_noteref" href="#f685" id="backlink-685">685</a> fark edilecek kadar artmış, gün gün galebe çalan<a class="si-noteref epub-type_noteref" href="#f686" id="backlink-686">686</a>, meydana çıkan ordu bu heyet içinde bile tebellür ediyor<a class="si-noteref epub-type_noteref" href="#f687" id="backlink-687">687</a>. Hakikat, kozadan çıkan kurdun kelebek olduğunu görür gibi ihtilâl ordusunun daha çalak<a class="si-noteref epub-type_noteref" href="#f688" id="backlink-688">688</a> ve halkçı, fakat eski Türk Ordusu’nun simasıyla ihtilâl sahnesine geldiğini görüyorum. </p>
		<p>İhsan’ın ertesi gün dönmesi kabildi<a class="si-noteref epub-type_noteref" href="#f689" id="backlink-689">689</a>. Mutlak öğleden evvel ceb-hânenin gelmesini istiyordum. Gece ancak üç saat uyudum, şafakla Doğançay’a ceb-hâneye karşı gittim. Öğleye doğru kağnılar başlarında Mehmet Çavuş sökün ettiler<a class="si-noteref epub-type_noteref" href="#f690" id="backlink-690">690</a>. Mehmet Çavuş benim yanıma geldi. Kağnıları çekenler arasında dal gibi bir çocuk vardı ki, uzaktan nazarı dikkati celb etti. Arkasında kendine bol gelen meşinli eski bir ceket, ayağında koyu renk potur vardı. Tüfeğini acemi bir nefer gibi taşıyan bu çocuğu acaba nerede gördüm, diye düşündüm. </p>
		<p>Mehmet Çavuş heyecanlı, ateşli ve yüzü tehlikeli idi. Yolda bana muhtelif çetelerdeki kadınlardan bahsetti. Hatta Bulgar çetelerindeki Bulgar kadınlarının vatanî rolünü bile dili döndüğü kadar anlattı. Şehit olan Rahime Çavuş, hâlâ harb eden Ayşe Çavuş, Atiye Çavuş, hep bu kadın çavuşların askerî menâkıbını, bana korkunç gelen hayatlarını mübalâğa ile fazla renklerle muhayyilemde resmediyordu. Niçin bunlardan o dakika bahsetti. Sonra anladım. </p>
		<p>İhsan’ın yüzü o gün ne katı ne sertti. Rengi soluk, gözlerinde ma’denî bir parıltı vardı. Mehmet Çavuş’la beraber ceb-hâneleri getirdiğimizi ona söylemek için çadırına girdiğimiz zaman bize uzak ve yabancı gözlerle baktı. Elinde[ki] beyaz bir sargının, yaralandığına delâlet ettiğini<a class="si-noteref epub-type_noteref" href="#f691" id="backlink-691">691</a> anladığım hâlde bir şey söylemeye cesaret edemedim. Zannettim ki, bilhassa Mehmet Çavuş’a bakarken gözlerinde bariz bir bürudet<a class="si-noteref epub-type_noteref" href="#f692" id="backlink-692">692</a> hâsıl oluyor. Evvelâ bunu Mehmet Çavuş’un aşkına zannettim; sonra anladım ki bu sırf Mehmet Çavuş’un nevinedir. Ve İhsan’ın ruhunda gayri muntazam kuvvetler ne olursa olsun ordunun tahammül edemeyen gayzı onun gözlerinden fırlıyor. Bütün günahlarına rağmen bana iyi ve şuursuz çocuklar gibi gelen gayri muntazamların imhası günü yaklaştığını bir kelime işitmeden İhsan’ın gözlerinin verdiği hükümden anladım. </p>
		<p>— Şu yandaki Sarılar Köyü’nden birisi gönüllü gelmek istedi. Çete yazılacakmış. Getirdim, ne dersiniz? </p>
		<p>İhsan’ın gözleri hâlâ soğuk, sağlam eli masasının üstündeki rövolverle<a class="si-noteref epub-type_noteref" href="#f693" id="backlink-693">693</a> oynuyordu. </p>
		<p>— Fazla genç ve kadın olmasın yeter. Götür Muhsin Bey’e yazdırt. </p>
		<p>Mehmet Çavuş’un gözlerindeki kırmızılığın arttığını, suratının karardığını gördüm. Fakat bu sadece İhsan’ın tavrının aksülâmeli olabilirdi. Onlar reisleriyle lâubali<a class="si-noteref epub-type_noteref" href="#f694" id="backlink-694">694</a> ve arkadaş olmaya alıştıktan sonra bu askerî emirleri müşkül hazmediyorlardı. </p>
		<p>Mehmet Çavuş çıkınca elini tuttum. Başını eğmiş bir şeyler yazıyordu. Dudaklarında acı bir tebessüm hâsıl oldu: </p>
		<p>— Dün asi bir köy te’dîb ettik<a class="si-noteref epub-type_noteref" href="#f695" id="backlink-695">695</a>. Hayli çete usulü oldu. Hele elimizde her emre itaat eden eski asker makinesi kuvvetlensin, biz bu ortalığı kasıp kavuran, bize kafa tutan keratalara göstereceğiz. </p>
		<p>— Eski jandarmanın zulmünden daha fena değil ya, diyecek oldum. İstihza ile yüzüme baktı ve başını korkunç bir ma’nâ ile salladı. </p>
		<p>O gece uykum kaçtı. İhsan’ın çadırının yanındaki çadırda yatıyordum. Akşamdan onunla beraber biraz rakı içmiş ve İstanbul’u garip bir acı ile anmıştık. O, biraz kendisiyle eğleniyor ve belki ilk defa bana kendisinden bahsediyordu. </p>
		<p>— Ben, diyordu. Her zaman böyle asker ruhlu bir adamdım. Fakat çok ham bir gençtim. Sonraları hayli de alafrangalığa özenirdim. Hâlâ medenî şeyleri, güzel şeyleri severim, diyebilirim. Yalnız biraz bunlardan uzaklaştık. Anadolu’nun ta ortasına gelenleri yenmek ile memleketimizi muhafaza kabil olamayacağını düşünüyorum. Onlar, düşmanlarımız, kendi memleketlerine sahip oldukları gibi biz de sahip olmalıyız. Şimdiye kadar zeytin yağıyla su gibi duran bu halkla biz kaynaşmalıyız. Göreceksin Peyami, bu halkı kendi memleketine sahip edecek yine bizim yaratacağımız ordu olacak. </p>
		<p>— İzmir’e inelim, yeter İhsan. </p>
		<p>— Bu akşam içim hulya yapmak istiyor. Yalnız İzmir’i almak yetmez. Memleketi temizlemek lâzım. Anadolu ordusu İzmir’den sonra öyle bir harb açacak ki... Köhne şeyleri, karanlık şeyleri, halkı sefil ve esir eden şeyleri hep temizleyecek ve yıkacak... Hemşire Ayşe ile biz bunları daima konuşurduk. O bana İzmir’in ne mamur, ne mesut olduğunu hep anlattı. Biz Yunan’ı çıkardıktan sonra biz, evet ordu, Anadolu’yu baştan başa mamur ve mesut edeceğiz. Artık İstanbul’a hiç dönmeyeceğiz. </p>
		<p>— Dayanamazsın İhsan.  </p>
		<p>— Bak görürsün; seninle gider İzmir’de bir çiftlik yaparız, olmaz mı? </p>
		<p>Yunan taarruzu<a class="si-noteref epub-type_noteref" href="#f696" id="backlink-696">696</a> imtihanı devam ediyor, ihtilâl kuvvetleriyle ordu ihtilâfı<a class="si-noteref epub-type_noteref" href="#f697" id="backlink-697">697</a> bariz bir şekilde meydana çıkıyor. Hariçten, dahilden bin bir belâ başımızda dolaşıyor. Anadolu ordusu hâlâ çekirdek hâlinde bulunuyordu. </p>
		<p>Fakat onun genç erkânıharbı etrafını saran tehlikeler karşısında müstakbel<a class="si-noteref epub-type_noteref" href="#f698" id="backlink-698">698</a> ordunun kayalardan taşan berrak ve ebedî şelâleler gibi terütaze<a class="si-noteref epub-type_noteref" href="#f699" id="backlink-699">699</a> ruhuyla konuşuyordu. Bunları İhsan belki de Ayşe’nin yeşil gözlerinin hayaliyle tekrar ediyordu. Nihayet gözleri dalgın, yanakları kırmızı humma<a class="si-noteref epub-type_noteref" href="#f700" id="backlink-700">700</a> içinde düşünmeye başladığı zaman çadırıma dönmüştüm. Fakat uykum kaçmıştı. İçimde isimsiz bir çocuk korkusu ve ye’si vardı. İhsan’ın nikbin<a class="si-noteref epub-type_noteref" href="#f701" id="backlink-701">701</a> hulyaları bende aksi tesir yapmıştı. Nihayet uyuyamayacağımı tamamen anlayıp yataktan kalkmaya karar verdiğim dakikada yanımdaki çadırdan İhsan’ın sesini duydum. Azıcık kısık, fakat ne bileyim, azıcık da hasretli ve zebûn<a class="si-noteref epub-type_noteref" href="#f702" id="backlink-702">702</a> bir eda ile haykırıyordu: </p>
		<p>— Sen burada ne arıyorsun? </p>
		<p>Karanlıkta birdenbire oturdum ve dinledim. Küçük bir kız çocuğu ağlar gibi tatlı ve nazlı bir ses ağlıyordu. İhsan artık yavaş yavaş konuşuyordu. Ne söylüyorsa bu nazlı ve elemli<a class="si-noteref epub-type_noteref" href="#f703" id="backlink-703">703</a> sesi daha derin bir ye’sle ağlatıyordu. İçim nasıl altüst oldu. Bu zavallı kadın veya kız kimdi? Herhalde İhsan’ın haberi olmadan çadırına girmiş; evvelâ isyan eden, sert haykıran İhsan şimdi daha erimiş daha mağlûb, onu dikkatle, şefkatle oradan çıkarmaya çalışıyordu. Müphem<a class="si-noteref epub-type_noteref" href="#f704" id="backlink-704">704</a> bir surette Kezban’ı hatırladım. Garip şey. Kabil değil burada olamazdı. Yanı başımda, böyle bir akşamda gönül mücadelesi olacağı kimin hatırına gelirdi. Gözlerimde Ayşe’nin yeşil gözleri parladı, karanlıkta öyle hain ve barîd<a class="si-noteref epub-type_noteref" href="#f705" id="backlink-705">705</a> parıltıları vardı ki... </p>
		<p>— Zavallı küçük Ayşe, zavallı küçük Ayşe, aç gözlerini bakayım, artık ağlama Ayşe! </p>
		<p>Demek İhsan’ın buralarda Ayşe isminde bir sevgilisi var. Doğançay’dan gece çadırlardaki nöbetçilere görünmeden sürünmüş gelmiş yalvarıyor. Fakat beni sevindirmesi icap eden bu hâdise daha çok karıştırdı. Çadırı açtım, dışarıya çıktım. İçimdeki sıkıntı beni boğuyor gibi. Çadırın kapısından ilerideki ağaçlara baktım; her yer sessiz ve karanlıktı. Hava biraz bulutlu sıcak ve rüzgârsızdı. Bu sessizlik içinde bende bilmem neden bana yakın bir insan olduğu hissi uyandı. Cebimden bir çakmak çıkardım, çaktım. Anı bir ışık içinde İhsan’ın çadırından otuz adım ötede uzun tüfeği ile bir adam gördüm. Dalgın ve gergin tüfeğini muayene ediyor, başı İhsan’ın çadırına müteveccih<a class="si-noteref epub-type_noteref" href="#f706" id="backlink-706">706</a> bütün vücuduyla dinliyordu. Çakmak yandı, söndü, fakat bana o ziyâ anında gösterdiği adamla beraber bir kitaplık faciayı, bir anda aydınlattı. Bu, Mehmet Çavuş’tu. Her şeyi derhal anladım, ömrümde ilk defa olarak yıldırım gibi karar verdim. Yavaş yavaş o istikamete yürüdüm; hem lâkayd hem tabiî seslendim: </p>
		<p>— Mehmet Çavuş ne yapıyorsun? </p>
		<p>— Siz misiniz Peyami Bey? </p>
		<p>— Benim! </p>
		<p>Bu sıkıntılı gecenin ruhların ağzını açıp vücuttan taşıran tılsımlı bir hâli vardı. Mehmet Çavuş yeni doğmuş bir çocuk gibi açık, fakat son derece müteheyyic<a class="si-noteref epub-type_noteref" href="#f707" id="backlink-707">707</a> beni aşağıya doğru yürümeye davet etti, söyleyeceği vardı. Hiç tereddüt etmeden yürüdüm. Cebinden tabakasını çıkardı, karanlıkta bir sigara sarmaya çalıştı. </p>
		<p>— Ne var Mehmet Çavuş, uykun mu kaçtı? Sigaralarımızı yakmak için tekrar çakmağı çakarken yüzünü hakikaten korkunç buldum. Kocaman bıyıklarının altında dudaklarının çok çirkin kıvrılışı vardı. Fakat anlatmaya başlayınca tasavvur ettiğim<a class="si-noteref epub-type_noteref" href="#f708" id="backlink-708">708</a> facianın biraz hafif olduğunu hissettim. Bununla beraber korkularımın sebebi olduğunu anlıyordum. </p>
		<p>Kezban, Sarılar’da ben gittikten sonra Mehmet Çavuş’u tekrar bulmuş, karargâha gönüllü kadın çete olarak gelmek istemiş. Kızın yalvarmasına Çavuş dayanamamış, arkasına bir erkek esvabı giydirmiş, getirmiş. Anlaşılan kıza, İhsan’a sözü geçtiğinden ve kendisinin hatırı sayıldığından bahsetmiş. Fakat çadırda İhsan’ın sert muamelesi işi bozmuş. Kağnılarla gelen Kezban, Mehmet Çavuş’un kendisini kabul ettiremeyeceğini anlayınca ağasından korkmuş, karargâhtan korkmuş, kendisi gidip Kumandan’a yalvarmaya karar vermiş. Bu aralık Mehmet Çavuş, Kezban’ın güzel yüzüne âşık olduğunu da kıza itiraf etmiş ve Allah’ın emriyle istemiş, kemerinde çok para varmış ve kız razı olursa onu hangi köyde isterse oturtacak, elini soğuk sudan sıcak suya sokturmayacaktı. Kezban bunlara kulak asmamış, hep Kumandan kovarsa köye dönemeyeceğini, rezil olacağını, kendini çaya atıp boğacağını söylüyormuş. Nihayet Mehmet Çavuş onu gece yarısından sonra usulca Kumandan’ın çadırına getireceğini söylemiş, şimdi de kıza bir fenalık gelmesin diye silâhıyla bekliyormuş. Bana da kızı Kumandan’dan istemek ve Allah’ın emriyle kendisine nikâh için yalvartmak istiyormuş. Fakat şimdi zihni, kapalı ve sessiz çadırdadır. Kız çadıra girince Kumandan sert sert haykırmış, sonra kız tuhaf tuhaf ağlamış, şimdi de sesi tamamen kesilmiş. Kezban’ın Kumandan’la mülâkatı<a class="si-noteref epub-type_noteref" href="#f709" id="backlink-709">709</a> uzun sürdüğünü bana Çavuş anlatırken sesi bütün bütün yavuzlaşıyordu. </p>
		<p>Mehmet Çavuş öyle bir sesini kesti ki bu sükûtu çadırında yazı yazan bir genç zâbitin beynini delen bir mavzer kurşunu tarrâkası gibi içimden duydum. Çok sakin bir sesle: </p>
		<p>— İhsan Bey göründüğü kadar merhametsiz değildir, dedim. Belki Kezban, senin kendisini istediğini de anlatıyordu. Çünkü Kezban’ı o, eskiden tanır. Ona bir asker kızı diye acır. </p>
		<p>Karanlıkta başını salladı. Mehmet Çavuş’un ruhu İhsan’ın ruhunun temsil ettiği resmin arkası gibi idi. Mehmet Çavuş bir askerin, bir çetenin saadetine hadim olacağına<a class="si-noteref epub-type_noteref" href="#f710" id="backlink-710">710</a> inanmıyordu. Sonra Kezban’ı alıkoyan şeyin böyle bir masal olduğuna kani değildi. O askerlere, bilhassa erkânıharplere hiç itimat etmiyordu. Onlardan öyle galiz<a class="si-noteref epub-type_noteref" href="#f711" id="backlink-711">711</a>, öyle çirkin ithamlarla bahsediyordu ki, iş tamamdı. Fakat bütün gayza, bu ademi itimada<a class="si-noteref epub-type_noteref" href="#f712" id="backlink-712">712</a> rağmen benim söylediğim şeylere inanmak istiyordu. </p>
		<p>Artık horozlar ötüyordu. </p>
		<p>— Kezban arabaların yanına dönmüş olacak, dedim. Sen git ona söyle, bugün meydana çıkmasın, ben gider İhsan Bey’in gönlünü ederim. Sizi de şurada bir baş göz ederiz vesselâm. </p>
		<p>O, tuhaf tuhaf güldü. Sesi kısıktı. İhsan Bey izin verse de vermese de kızı almaya yemin ettiğini söyledi: </p>
		<p>— Ya ölüsünü ya dirisini, diyordu. </p>
		<p>Çadıra döndüm ve İhsan’ın uyanmasını bekledim, mesele çok nazikti. Mutlak Mehmet Çavuş’u çabuk tatmin etmek<a class="si-noteref epub-type_noteref" href="#f713" id="backlink-713">713</a> lâzımdı, yoksa bir felâket muhakkak görünüyordu. Öğleye doğru İhsan uyandı. Ayakta bir zâbitle ceb-hânenin tevziini<a class="si-noteref epub-type_noteref" href="#f714" id="backlink-714">714</a> ve ileri sevkini konuşuyordu. Yalnız kalması için bekledim. Zâbit çıkmadan Mehmet Çavuş girdi. Tavrından çağırılmış olduğu anlaşılıyordu. Yüzünde biraz ümit ve intizar<a class="si-noteref epub-type_noteref" href="#f715" id="backlink-715">715</a> vardı. Hele beni orada görmesi vahşi gönlüne biraz su serpmişti. İhsan’ın yüzü hâlâ sert ve kapalı idi. Mehmet Çavuş’a Geyve civarında bir iş sipariş etti. Ona geceyi orada geçirtecek bir iş. Mehmet Çavuş’un yüzüne bakıyor, ilk defa iptidâî insanların da bizler kadar derin kalp kasırgalarını örtebildiklerini düşünüyordum. Suratı gerilmiş, sararmış, dişleri mühlik<a class="si-noteref epub-type_noteref" href="#f716" id="backlink-716">716</a> surette ikide birde açılıyordu. Fakat emri sükûtla telâkki etti<a class="si-noteref epub-type_noteref" href="#f717" id="backlink-717">717</a>. İhsan arkasından seslendi: </p>
		<p>— Seninle çalışan bir Mustafa vardır. Sarılar’dan kardeşi Kezban ceb-hâne arabalarına takılmış buraya gelmiş; Mustafa’ya söyle, dönen arabalarla kızı köye göndersin. Bu çocuğu burada bir akşam daha kim alıkoyarsa asarım, anladın mı? </p>
		<p>Yalnız kalıp da bu meseleyi açmak istediğim zaman İhsan sert sert yüzüme baktı: </p>
		<p>— Muhârebe başlarken bir de çoluk çocuk masalı dinleyemem, dedi. </p>
		<p>Fakat çocuk masalının hatimesi<a class="si-noteref epub-type_noteref" href="#f718" id="backlink-718">718</a> bir haile<a class="si-noteref epub-type_noteref" href="#f719" id="backlink-719">719</a> olduğunu gördü. </p>
		<p>İhsan aynı gün bana da müşkül bir vazife verdi. Zihnimin endişesine rağmen Kezban meselesini takibe zaman bulamadım. Akşam yemek yer yemez o, atına bindi, bir müfreze<a class="si-noteref epub-type_noteref" href="#f720" id="backlink-720">720</a> ile hareket etti. </p>
		<p>Sabaha karşı döneceğini söylüyordu. Hava yağmurdan sonra açılmış, serin serin toprak kokuyordu. Yıldızlar o kadar berraktı ki karşıdaki ağaçların yaprakları seçiliyordu. </p>
		<p>Çadırın karşısında epeyce oturdum. Acaba Kezban gitti mi? İhsan dönse de bunu bir daha söylesem. Nihayet bugün vücudumda, geçen akşamların yorgunluğu, tatlı tatlı uyudum. </p>
		<p>Gece gözlerimi çadırda bir adam var hissiyle açtım. Hakikat çadırın aralığından geç doğan ay, perdeli bir ışık gönderiyor, göremediğim bir insan sesleniyordu:</p>
		<p>— Peyami Bey, Peyami Bey! </p>
		<p>— Kim o? </p>
		<p>— Benim! </p>
		<p>— Sen kimsin? Gir içeri bakayım! </p>
		<p>Derhal başucumdaki lâmbayı yaktım. Çadırdan korkak küçük bir gölge içeriye kaydı. İki gün evvel kağnıların başında gelen çocuk çete idi, siyah başlığı altındaki sarı yüze bakmadan Kezban’ı tanıdım. </p>
		<p>— Ne istiyorsun Kezban? </p>
		<p>Kıyafetiyle biraz gülünç biraz da acıklı tezad yapan küçük bir sesle için için ağlıyordu. Ne uzun zahmetle niçin geldiğini ve derdini söyletebildim. Bir akşam evvel Mehmet Çavuş’un açıldığı gibi o da açıldı. </p>
		<p>Evvela İhsan’a olan iptilâsından<a class="si-noteref epub-type_noteref" href="#f721" id="backlink-721">721</a> bahsetti. Bütün iptidâîliği, çocukluğu, kadınlığı, hatta yeni hâsıl olan muğlâk<a class="si-noteref epub-type_noteref" href="#f722" id="backlink-722">722</a> hislerle İhsan’ı seviyordu. İhsan, Sarılar’da onun babasının İstanbul’da işgalde şehit olduğunu anlar anlamaz bütün çocuklara ve bî-çârelere<a class="si-noteref epub-type_noteref" href="#f723" id="backlink-723">723</a> yaptığı gibi buna da rakik<a class="si-noteref epub-type_noteref" href="#f724" id="backlink-724">724</a> ve kavî himayesini açmıştı. Bununla başlayan iptilâ, İhsan’ın yılmaz hareketleri, bahadırlıkları<a class="si-noteref epub-type_noteref" href="#f725" id="backlink-725">725</a> ile artmış buna biraz korku biraz de ye’s karıştıktan sonra zavallı çocuğun bütün dünyası İhsan oluvermişti. İhsan köyden gittikten sonra öyle azap ve hasret çekmiş ki, Mehmet Çavuş kendisini gezmeye ikna ettiği zaman İhsan’ın yüzünü görmekten başka bir şey düşünmemişti. Bir defa görsün, bir defa çizmesinin altına kendini atsın, sonra onun mahmuzları altında ezilip ölmeye razı. Burada yaşından ümit edilmez bir gayz ve kıskançlıkla şehirli avrattan, yani Ayşe’den bahsetti. </p>
		<p>Şehirli avrat kabil değil İhsan’ı kendisi kadar sevmezmiş. Ben oldukça dürüst, Ayşe’nin İhsan’ı sevmediğini, İhsan’ın da diğer arkadaşları gibi onu kardeş telâkki ettiklerini anlatmaya çalıştım. Küçük başını hırçın hırçın salladı. </p>
		<p>— O yiğit bir avrat, dedi. İki elim yanıma gelecek neyleyim, kahbe değil, emme kahbe gibi erleri birbirine gatıyo. Yiğit canlar uğruna telef olup gidiyo. O sarı oğlan, Mülâzım Ahmed Rıfkı neden öldü? Emme ben biliyom. Şehirli avrat garnından asıl Cumandan Bey’e yanıyo. Tıpkı benim gibi. </p>
		<p>— Peki bundan bana ne, dedim. </p>
		<p>Yeniden ağlamaya başladı. Dün akşam İhsan’ın çadırına girmiş. İhsan evvelâ haykırmış ve kolundan tutup dışarı atmak istemiş, fakat Kezban yere yatmış, çizmelerine sarılmış, boğula boğula ağlamış, yalvarmış. O zaman merhamet etmiş ve teskin etmeye çalışmış. </p>
		<p>Burada Kezban’ın hıçkırıkları coşuyor, yalnız bu coşuşta ıztırâbla beraber zavallı çocuğu benliğinin umkundan<a class="si-noteref epub-type_noteref" href="#f726" id="backlink-726">726</a> sarsan bir saadet dakikası var. Söylemiyor ama biliyorum. Kezban’ın çenesinden tutmuş kaldırmış, gözlerine bakmış ve ona “Ayşe” demiş. İhsan da çocuk gibi Kezban’la beraber ağlamış. İhsan’ın Ayşe tarafından büyülenmiş olduğuna ve bu gâvur büyüsünden kurtuluş olmadığına kani, her şeye rağmen dün akşam bütün ömrünü cehenneme çevirecek olan bu ıztırâbda tasmim ettiği<a class="si-noteref epub-type_noteref" href="#f727" id="backlink-727">727</a> fedakârlığın pahalı satın alınmış kısa bir ciheti var. </p>
		<p>Sabaha karşı Mehmet Çavuş, bunu yine bulmuş, izaç etmiş;<a class="si-noteref epub-type_noteref" href="#f728" id="backlink-728">728</a> fakat Kezban bu izacın tehlikesini, İhsan’ı ilka edeceği<a class="si-noteref epub-type_noteref" href="#f729" id="backlink-729">729</a> muhatarayı<a class="si-noteref epub-type_noteref" href="#f730" id="backlink-730">730</a> anlamış. Mehmet Çavuş’tan bir kuşun yılandan korktuğu gibi korkuyor. Ona “zebani”<a class="si-noteref epub-type_noteref" href="#f731" id="backlink-731">731</a> diyor, fakat Mehmet Çavuş’un teklifini İhsan’a bir ziyân gelmesin diye kabul ediyor. Köye dönecek, Mehmet Çavuş’la evlenecek, sonra ilk fırsatta... Bu fırsatlar ne olduğunu, kendisi için nasıl bir halâs<a class="si-noteref epub-type_noteref" href="#f732" id="backlink-732">732</a> tahayyül ettiğini bir türlü anlatmadı. </p>
		<p>Mehmet Çavuş’a arabalarla köye döneceğini vaat ettiği hâlde gidememiş. Fakat gittiğini haber alınca bana hem Mehmet Çavuş’tan İhsan’ı sakınmamı tavsiye etmeğe gelmiş, çünkü Mehmet Çavuş onun zaafını biliyor, kıskanıyormuş, er geç İhsan’a hıyanetinden<a class="si-noteref epub-type_noteref" href="#f733" id="backlink-733">733</a> korkuyor; hem de son defa İhsan’ın çadırına girmek istiyor. Kendisini bu sebeple oraya gönderirsem nöbetçi bırakırmış. Ne olur, son defa. Sonra köye gidip o zebaninin pençesine girecek. </p>
		<p>Çadırın kapısını açtım, nöbetçiye seslendim: </p>
		<p>— Posta! Kumandan Bey’in çadırına bu çocukla gazeteler gönderiyorum. Bırak geçsin. </p>
		<p>— Peki efendim. </p>
		<p>Köşeden bir yığın gazete aldım: </p>
		<p>— Haydi çabuk gir ve çık! </p>
		<p>Fakat Kezban çadırdan bir türlü çıkamıyordu. Kendim gittim, çadırda ne olduğunu anlamak istedim. Zavallı çocuk İhsan’ın asker yatağının dibine çömelmiş, çizmelerini kucaklamış, yanağı meşin parçasının üstünde, gözlerinden yaşlar siyah kirpiklerinin uçlarından süzülüp topraklara düşüyor. Elinden tuttum; çektim. Kendim onu karargâh hududunun haricine kadar götürecek bırakacaktım. Ondan sonra Mehmet Çavuş’un haşin aşkının girdâbına düşecekti. </p>
		<p>Çadırların arasından yan yana yürüdük, çıktık. Başı önünde gözleri yerde rüyada gibi benimle geldi. Karargâhtan hayli uzaklaştıktan sonra selâmetledim. Doğançay’ı yakındı. Ondan öteye gidebilirdi. </p>
		<p>En son biraz para kabul ettirmeye çalıştım. Bir ağaca arkasını dayamış: </p>
		<p>— Alaman, alaman, diyordu. </p>
		<p>Ben zorla aldırmaya çalışıyor; o reddetmekte devam ediyordu. Tam elini tutup küçük avucuna parayı koymaya çalışırken bir tüfeng patladı. Döndüm. Kolumda garip bir yıldırım darbesi duydum. Yere su gibi bir şey damlıyordu. Kezban telâş içinde sağa sola koşuyordu. Mehmet Çavuş’un gölgesi ağaçlar arasından bir kaplan gibi sıçradı, kızı belinden yakaladı. </p>
		<p>— Köyde aradım, beni aldattın kahpe, diyordu. Hele dur bununla İhsan’ın da ciğerini bir deleyim. </p>
		<p>Kızı belinden yakalamış silâh sesleriyle koşuşan nöbetçilerden olanca süratiyle kaçıyordu. </p>
		<p>— Bir şey yok hemşerim. Uzaktan atılan bir kurşun kaza ile koluma dokundu. Ben çadırıma gidiyorum. Bana sargılarla doktoru gönderin. </p>
		<p>Ertesi gün İhsan avdetinde<a class="si-noteref epub-type_noteref" href="#f734" id="backlink-734">734</a> ordu ile gayri muntazam kuvvetler arasındaki ihtilâfın olanca gayzı ve ateşi ile meydana çıktığını söyledi. Ordu onları tepelemeden yaşayamayacağını söylüyordu. İhsan’dan itibaren her zâbit, hatta her nefer Yunan taarruzu kadar orduya rakip olan ihtilâl kuvvetleriyle alâkadardı ve İhsan beni olanca kuvvetiyle kolumu tedavi ettirmek ve dinlendirmek için Eskişehir’e göndermekte ısrar ediyordu. </p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f678"><a class="si-backref" href="#backlink-678">678</a><span class="si-footnote-text">. 29 Kasım.</span></div>
		<div class="si-footnote html5_aside epub-type_footnote" id="f679"><a class="si-backref" href="#backlink-679">679</a><span class="si-footnote-text">. Bildik, tanıdık.</span></div>
		<div class="si-footnote html5_aside epub-type_footnote" id="f680"><a class="si-backref" href="#backlink-680">680</a><span class="si-footnote-text">. Üzüyor.</span></div>
		<div class="si-footnote html5_aside epub-type_footnote" id="f681"><a class="si-backref" href="#backlink-681">681</a><span class="si-footnote-text">. Çalıştırıyor.</span></div>
		<div class="si-footnote html5_aside epub-type_footnote" id="f682"><a class="si-backref" href="#backlink-682">682</a><span class="si-footnote-text">. Benzerliği.</span></div>
		<div class="si-footnote html5_aside epub-type_footnote" id="f683"><a class="si-backref" href="#backlink-683">683</a><span class="si-footnote-text">. Öfkeli.</span></div>
		<div class="si-footnote html5_aside epub-type_footnote" id="f684"><a class="si-backref" href="#backlink-684">684</a><span class="si-footnote-text">. Kahpe (kine, “gidi” anlamındadır.)</span></div>
		<div class="si-footnote html5_aside epub-type_footnote" id="f685"><a class="si-backref" href="#backlink-685">685</a><span class="si-footnote-text">. Elemanı.</span></div>
		<div class="si-footnote html5_aside epub-type_footnote" id="f686"><a class="si-backref" href="#backlink-686">686</a><span class="si-footnote-text">. Yenen, üstün gelen.</span></div>
		<div class="si-footnote html5_aside epub-type_footnote" id="f687"><a class="si-backref" href="#backlink-687">687</a><span class="si-footnote-text">. Beliriyor.</span></div>
		<div class="si-footnote html5_aside epub-type_footnote" id="f688"><a class="si-backref" href="#backlink-688">688</a><span class="si-footnote-text">. Eline ayağına çabuk.</span></div>
		<div class="si-footnote html5_aside epub-type_footnote" id="f689"><a class="si-backref" href="#backlink-689">689</a><span class="si-footnote-text">. Mümkündü.</span></div>
		<div class="si-footnote html5_aside epub-type_footnote" id="f690"><a class="si-backref" href="#backlink-690">690</a><span class="si-footnote-text">. Birbiri ardından geldiler.</span></div>
		<div class="si-footnote html5_aside epub-type_footnote" id="f691"><a class="si-backref" href="#backlink-691">691</a><span class="si-footnote-text">. Gösterdiğini, anlattığını.</span></div>
		<div class="si-footnote html5_aside epub-type_footnote" id="f692"><a class="si-backref" href="#backlink-692">692</a><span class="si-footnote-text">. Soğukluk.</span></div>
		<div class="si-footnote html5_aside epub-type_footnote" id="f693"><a class="si-backref" href="#backlink-693">693</a><span class="si-footnote-text">. Tabanca.</span></div>
		<div class="si-footnote html5_aside epub-type_footnote" id="f694"><a class="si-backref" href="#backlink-694">694</a><span class="si-footnote-text">. Senli benli, teklifsiz.</span></div>
		<div class="si-footnote html5_aside epub-type_footnote" id="f695"><a class="si-backref" href="#backlink-695">695</a><span class="si-footnote-text">. Yola getirdik, uslandırdık.</span></div>
		<div class="si-footnote html5_aside epub-type_footnote" id="f696"><a class="si-backref" href="#backlink-696">696</a><span class="si-footnote-text">. Saldırısı.</span></div>
		<div class="si-footnote html5_aside epub-type_footnote" id="f697"><a class="si-backref" href="#backlink-697">697</a><span class="si-footnote-text">. Ayrılığı, anlaşmazlığı, uyuşmazlığı.</span></div>
		<div class="si-footnote html5_aside epub-type_footnote" id="f698"><a class="si-backref" href="#backlink-698">698</a><span class="si-footnote-text">. İleri bir tarihte; gelecekte.</span></div>
		<div class="si-footnote html5_aside epub-type_footnote" id="f699"><a class="si-backref" href="#backlink-699">699</a><span class="si-footnote-text">. Çok taze, taptaze.</span></div>
		<div class="si-footnote html5_aside epub-type_footnote" id="f700"><a class="si-backref" href="#backlink-700">700</a><span class="si-footnote-text">. Ateş.</span></div>
		<div class="si-footnote html5_aside epub-type_footnote" id="f701"><a class="si-backref" href="#backlink-701">701</a><span class="si-footnote-text">. İyimser.</span></div>
		<div class="si-footnote html5_aside epub-type_footnote" id="f702"><a class="si-backref" href="#backlink-702">702</a><span class="si-footnote-text">. Güçsüz, zayıf, âciz.</span></div>
		<div class="si-footnote html5_aside epub-type_footnote" id="f703"><a class="si-backref" href="#backlink-703">703</a><span class="si-footnote-text">. Üzüntülü, kederli.</span></div>
		<div class="si-footnote html5_aside epub-type_footnote" id="f704"><a class="si-backref" href="#backlink-704">704</a><span class="si-footnote-text">. Belirsiz.</span></div>
		<div class="si-footnote html5_aside epub-type_footnote" id="f705"><a class="si-backref" href="#backlink-705">705</a><span class="si-footnote-text">. Soğuk.</span></div>
		<div class="si-footnote html5_aside epub-type_footnote" id="f706"><a class="si-backref" href="#backlink-706">706</a><span class="si-footnote-text">. Yönelmiş.</span></div>
		<div class="si-footnote html5_aside epub-type_footnote" id="f707"><a class="si-backref" href="#backlink-707">707</a><span class="si-footnote-text">. Heyecanlı.</span></div>
		<div class="si-footnote html5_aside epub-type_footnote" id="f708"><a class="si-backref" href="#backlink-708">708</a><span class="si-footnote-text">. Zihnimde canlandırdığım.</span></div>
		<div class="si-footnote html5_aside epub-type_footnote" id="f709"><a class="si-backref" href="#backlink-709">709</a><span class="si-footnote-text">. Görüşmesi.</span></div>
		<div class="si-footnote html5_aside epub-type_footnote" id="f710"><a class="si-backref" href="#backlink-710">710</a><span class="si-footnote-text">. Yarayacağına.</span></div>
		<div class="si-footnote html5_aside epub-type_footnote" id="f711"><a class="si-backref" href="#backlink-711">711</a><span class="si-footnote-text">. Kaba, iğrenç.</span></div>
		<div class="si-footnote html5_aside epub-type_footnote" id="f712"><a class="si-backref" href="#backlink-712">712</a><span class="si-footnote-text">. Güvensizliğe.</span></div>
		<div class="si-footnote html5_aside epub-type_footnote" id="f713"><a class="si-backref" href="#backlink-713">713</a><span class="si-footnote-text">. Karşısındakine güven vererek onu istenilen bir biçimde hoşnut etmek.</span></div>
		<div class="si-footnote html5_aside epub-type_footnote" id="f714"><a class="si-backref" href="#backlink-714">714</a><span class="si-footnote-text">. Dağıtımını.</span></div>
		<div class="si-footnote html5_aside epub-type_footnote" id="f715"><a class="si-backref" href="#backlink-715">715</a><span class="si-footnote-text">. Bekleyiş.</span></div>
		<div class="si-footnote html5_aside epub-type_footnote" id="f716"><a class="si-backref" href="#backlink-716">716</a><span class="si-footnote-text">. Öldürücü, tehlikeli.</span></div>
		<div class="si-footnote html5_aside epub-type_footnote" id="f717"><a class="si-backref" href="#backlink-717">717</a><span class="si-footnote-text">. Kabul etti.</span></div>
		<div class="si-footnote html5_aside epub-type_footnote" id="f718"><a class="si-backref" href="#backlink-718">718</a><span class="si-footnote-text">. Sonu, neticesi.</span></div>
		<div class="si-footnote html5_aside epub-type_footnote" id="f719"><a class="si-backref" href="#backlink-719">719</a><span class="si-footnote-text">. Çok acıklı olay.</span></div>
		<div class="si-footnote html5_aside epub-type_footnote" id="f720"><a class="si-backref" href="#backlink-720">720</a><span class="si-footnote-text">. Türlü askerî görev ve hizmetlerin yapılması için, küçük birliklerden, belli bir kuruluşa bağlı kalmadan geçici olarak oluşturulan gruplara verilen ad.</span></div>
		<div class="si-footnote html5_aside epub-type_footnote" id="f721"><a class="si-backref" href="#backlink-721">721</a><span class="si-footnote-text">. Düşkünlüğünden.</span></div>
		<div class="si-footnote html5_aside epub-type_footnote" id="f722"><a class="si-backref" href="#backlink-722">722</a><span class="si-footnote-text">. Anlaşılması güç, anlaşılmaz, karışık, çapraşık.</span></div>
		<div class="si-footnote html5_aside epub-type_footnote" id="f723"><a class="si-backref" href="#backlink-723">723</a><span class="si-footnote-text">. Çaresizlere, zavallılara.</span></div>
		<div class="si-footnote html5_aside epub-type_footnote" id="f724"><a class="si-backref" href="#backlink-724">724</a><span class="si-footnote-text">. İnce, narin, merhametli.</span></div>
		<div class="si-footnote html5_aside epub-type_footnote" id="f725"><a class="si-backref" href="#backlink-725">725</a><span class="si-footnote-text">. Savaşlarda çarpışmalarda gücü ve yılmazlığıyla üstünlük kazanan kimse.</span></div>
		<div class="si-footnote html5_aside epub-type_footnote" id="f726"><a class="si-backref" href="#backlink-726">726</a><span class="si-footnote-text">. Derinliğinden.</span></div>
		<div class="si-footnote html5_aside epub-type_footnote" id="f727"><a class="si-backref" href="#backlink-727">727</a><span class="si-footnote-text">. Tasarladığı.</span></div>
		<div class="si-footnote html5_aside epub-type_footnote" id="f728"><a class="si-backref" href="#backlink-728">728</a><span class="si-footnote-text">. Bunaltmış, tedirgin etmiş.</span></div>
		<div class="si-footnote html5_aside epub-type_footnote" id="f729"><a class="si-backref" href="#backlink-729">729</a><span class="si-footnote-text">. Bırakacağı, terk edeceği.</span></div>
		<div class="si-footnote html5_aside epub-type_footnote" id="f730"><a class="si-backref" href="#backlink-730">730</a><span class="si-footnote-text">. Korku verici durumu, tehlikeyi.</span></div>
		<div class="si-footnote html5_aside epub-type_footnote" id="f731"><a class="si-backref" href="#backlink-731">731</a><span class="si-footnote-text">. Cehennem bekçisi.</span></div>
		<div class="si-footnote html5_aside epub-type_footnote" id="f732"><a class="si-backref" href="#backlink-732">732</a><span class="si-footnote-text">. Kurtuluş.</span></div>
		<div class="si-footnote html5_aside epub-type_footnote" id="f733"><a class="si-backref" href="#backlink-733">733</a><span class="si-footnote-text">. İhanetinden.</span></div>
		<div class="si-footnote html5_aside epub-type_footnote" id="f734"><a class="si-backref" href="#backlink-734">734</a><span class="si-footnote-text">. Dönüşünde.</span></div>
	</div>
</body>
</html>