<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Ateşten Gömlek</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="html5_section">
		<div class="head html5_header">
			<h1>4 </h1>
			<h2>Anadolu’ya doğru</h2>
		</div>
		<div class="html5_section">
			<h1 class="subtitle">17 Teşrîn-i Sânî<a class="si-noteref epub-type_noteref" href="#f435" id="backlink-435">435</a></h1>
			<p>Martın yirmi beşinde kendime gelir gibi olmuştum. İhsan’la döndüğüm son akşamın sabahı kırk derece hararetle<a class="si-noteref epub-type_noteref" href="#f436" id="backlink-436">436</a> uyandım. Hastalığımı belli etmemeye ne kadar çalıştımsa muvaffak olamadım. Üç gün kadar doktorlar bunu İspanyol nezlesi diye teşhis ediyorlardı<a class="si-noteref epub-type_noteref" href="#f437" id="backlink-437">437</a>. Esasen bir haftadır kırıklık hissediyordum. Buna İstanbul’dan döndüğüm gece aldığım soğuk inzimam edince<a class="si-noteref epub-type_noteref" href="#f438" id="backlink-438">438</a> enflüanza<a class="si-noteref epub-type_noteref" href="#f439" id="backlink-439">439</a> olduğumu zannettim. Ayşe’nin yalnızlığını, kimsesizliğini ne derin bir azapla düşünüyordum. Fakat bu azap uzun sürmedi. Hastalığım ağır bir tifo imiş. İrademi<a class="si-noteref epub-type_noteref" href="#f440" id="backlink-440">440</a>, benliğimi hararetim aldıktan sonra ne oldu, bilmiyorum. </p>
			<p>Ne garip bir hastalıktı. İçinde uzun bir yatak olan bir tayyarede müthiş bir süratle mütemadiyen İstanbul’un üstünde uçuyordum. Kalbimi vücudumdan ayıran bu sürat içinde gözümü kapamaya çalışıyorum. Fakat uçtuğum tayyarenin üstündeki boşlukta bir İngiliz tayyare filosu dolaşıyor ve tam karnımın üstüne bir bomba atmaya çalışıyordu. Havada tarrâkalar<a class="si-noteref epub-type_noteref" href="#f441" id="backlink-441">441</a> oluyor. Başımda beyaz bulutlar didik didik oluyor, onların arasında muazzam at sinekleri kırmızı yeşil kanatlarının uçları pırıldayarak bulutların arasında uçuşuyorlar. İki elimi karnıma bastırıyor, güya kendimi koruyorum. Bir defa bulutlar arasında Mister Cook’un çıplak başı, uzun bıyıkları, sarı kocaman dişleri meydanda, küçük gözleri kan içinde bana baktı. Galiba haykırdım. Annemin sesi: </p>
			<p>— Vah Peyami’ciğim, vah yavrum, diyor. Sonra başıma soğuk bir şeyler temas ediyordu. Hava daima çok sıcaktı. Kalbimle beraber boş mavilik de hafif hafif atıyor gibi geliyordu. Bazan yerde insanlar koşuşuyor, silâh atılıyordu. Tayyarede ayağa kalkıp aşağıya bakmaya çalışıyordum. Bir defa Harbiyye Nezâreti’nin meydanında namütenahi kımıldanan siyah insan gölgeleri arasından yine Mister Cook’un kafası yükseldi. <em>Peer Gynt</em>’deki<a class="si-noteref epub-type_noteref" href="#f442" id="backlink-442">442</a> hayal gibi gözleri ateşlendi. Yükseldi, yükseldi kafası tayyareye dokunuyordu. Ondan sonra kafamı hiç tayyareden kaldırmadım. Gözlerimi açmadım. Fakat aşağıda daima insanlar koşuşuyor. Mister Cook tayyarenin altından ayrılmıyordu. Nasıl tayyare sallanıyor ve kalbim gidip gidip geliyordu? Pek nâdir olarak beynimin içinde iki zümrüt ziyâ hâleleri<a class="si-noteref epub-type_noteref" href="#f443" id="backlink-443">443</a> arasından yanıp sönüyordu. Fakat onları sımsıkı kapamış, görmemek istiyordum. </p>
			<p>Nihayet dumanlı bir oda içinde dolaşan başı siyah örtülü bir kadın hâsıl oldu ve bir gün bu kadın bana uzun uzun bakarken ben de küçük siyah gözlerinin etrafındaki çizgilere, azıcık kısık, uzun burnuna çok dikkat ettim. Annemdi, başıma soğuk su koyuyordu. Yavaş yavaş anladım ki, beni benden alan bir hummadan tekrar kendime geliyorum. </p>
			<p>— Anne, ayın kaçı, dedim. </p>
			<p>— Martın yirmi altısı oğlum, dedi. </p>
			<p>Doktor, bana İstanbul’u İngilizlerin işgal ettiğini, Meclisi Mebusan’ın<a class="si-noteref epub-type_noteref" href="#f444" id="backlink-444">444</a> kapandığını, birçok mebusların da Malta’ya götürüldüğünü ve birçok adamların, kadınlar da dahil olduğu hâlde, Anadolu’ya geçtiklerini söylediği vakit aczimden<a class="si-noteref epub-type_noteref" href="#f445" id="backlink-445">445</a>, zavallı Ayşe’nin geçirmiş olması lâzım gelen heyecan ve ıztırâbdan başım döndü. Anneme Ayşe’den bahsedemezdim. Çünkü onun son zamanlarda artan şübhelerini, titizliklerini gidermek için Ayşe’nin İzmir’e döndüğünü söylemiştim. Şimdi? </p>
			<p>Doktorun yüzünü ne derin bir ihtiyaçla aradım. Ayşe’ye onunla haber göndermek, Ayşe’yi aratmak kabil<a class="si-noteref epub-type_noteref" href="#f446" id="backlink-446">446</a> olup olmadığını düşünüyordum. Ne zaman sokağa çıkabileceğimi sorunca bana gülüyordu. Annemin öyle bir hâli vardı ki, “Bütün felâketlere siz sebep oldunuz, sizi sivri kafalı gençler!” diyor gibiydi. Doktor bana fazla heyecan vermemek için hiç tarzı işgalden<a class="si-noteref epub-type_noteref" href="#f447" id="backlink-447">447</a>, İstanbul’da olandan bitenden bahsetmiyordu. Kafam hayli karışık ve zayıftı. Fakat hissediyordum ki bu zulmet, bu Ayşe’den habersizlik devam ederse kafamı alıp bir daha inmemek üzere tayyareye bineceğim. Ne acz ile işkence ile dolu miskin günler... </p>
			<div class="margin-top html5_section">
				<p>Nisanın başında idi. Bir gün Katina’yı çağırdım. Eline birkaç banknot sıkıştırdıktan sonra Hâriciyye’ye kadar gidip bana oradan hademe Ahmed Ağa’yı çağırmasını söyledim. </p>
				<p>Ahmed Ağa güya beni yoklamak için geldiği gün ne kadar sevindim. Onun ne kadar gâvur düşmanı, nasıl Erzurum’da Ruslarla gelen Ermenilerin bütün Erzurum’da kendi çocuklarını, karısını öldürdükten sonra Türk’ün ocaklarını söndüren Ermenileri mazlum bir millet diye gösteren Avrupa’ya gayzını bilirdim. Tıktım, doldurdum. Onu Ayşe’ye gönderdim. Ayşe’nin, Türk’ün zalimlerine isyan etmiş bir kadın olduğunu, İzmir felâketini anlattım. O andan itibaren o, Ayşe’ye ait en küçük bir işin en heveskâr bir hizmetkârı oldu. Ertesi sabah beni görmeye tekrar geldiği vakit heyecanımdan ölüyordum. Nefes alır gibi dedi ki: </p>
				<p>— Ayşe Hanım’ın evini ilk işgalde İngilizler, Gedikpaşa’da silâh aramak bahanesiyle altüst etmişler. Ayşe Hanım oradan gitmiş. Gedikpaşa’da çok Ermeni, Rum esnaf olduğu için derin tahkikat yapamadım. Onunla oturan sebzevatçı Zeyneb Kadın var. Yarın öbür gün bir bahane ile kadını bulup konuşacağım; bir ipucu elde ederim, merak etmeyiniz. </p>
				<p>Hakikat[en], çok sürmedi. Ahmed Ağa bayramlık bir yüzle bana geldi. Setresinin altından bir demet kâğıt çıkardı. Dedi ki: </p>
				<p>— Bu mektupları okuyunuz. Ayşe Hanım yerini saklıyormuş. Yalnız Zeyneb’e, siz kendisini aradığınız zaman verilmek üzere bu mektupları bırakmış. Zeyneb gelmiş sizi burada aramış, hasta diye kapıdan çevirmişler. </p>
				<p>Tehalükle<a class="si-noteref epub-type_noteref" href="#f448" id="backlink-448">448</a> atıldığım bu mektupların birincisi mektup kâğıdına, diğerleri sarı talebe defterinden koparılmış kâğıtlara yazılmıştı. Bunlar Ayşe’ye ait evrakın çok kıymetli parçalarıdır. Bunları defterime aldıktan sonra hepsini gözümün önünde neferime yaktıracağım. Ta ki Gökçepınar’da yatanın yazılarına benden sonra hiçbir insan gözü bakmasın. </p>
			</div>
			<div class="letter html5_article">
				<h1 class="subtitle center">Ayşe’nin Mektuplarından</h1>
				<p>18 Mart Gedikpaşa </p>
				<p>Kardeşim Peyami, </p>
				<p>Sana iki gündür ne oldu bilmiyorum. Evvelâ seni çok merak ettim. Fakat şimdi halamın evden çıkarmadığına inanıyorum. Sen de İstanbul çocuğu, tabiî annenin sözünden çıkmazsın, değil mi? Bununla beraber bu fevkalâde şeyler olduğu günlerde senin beni aramamanı biraz acayip ve gayri tabiî<a class="si-noteref epub-type_noteref" href="#f449" id="backlink-449">449</a> buluyorum. </p>
				<p>İstanbul iki gündür zavallı İzmir gibi. On Altı Mart Salı sabahı İstanbul garip bir hisle uyandı. Sokaklarda mütemadî<a class="si-noteref epub-type_noteref" href="#f450" id="backlink-450">450</a> ayak sesleri, telâş, gidiş geliş var, fakat kimse konuşmuyor. İstanbul’un bu kadar sustuğunu bir de miting günü görmüştüm. Fakat o gün havada korku yoktu. Salı günü öyle tutulmaz, melun<a class="si-noteref epub-type_noteref" href="#f451" id="backlink-451">451</a> bir korku hissi vardı ki. Saat dokuzda Zeyneb geldi. Gece yarısı işgal başlamış olduğunu, sabahleyin İngilizlerin kafile kafile insanları muhafaza altında yürüterek zırhlılarına taşıdıklarını, Hilâl-i Ahmer’i<a class="si-noteref epub-type_noteref" href="#f452" id="backlink-452">452</a> basıp hayli tahribat yaptıklarını ve Nuruosmaniye’de göz tabibi<a class="si-noteref epub-type_noteref" href="#f453" id="backlink-453">453</a> Esat Paşa’yı<a class="si-noteref epub-type_noteref" href="#f454" id="backlink-454">454</a> tahkirle<a class="si-noteref epub-type_noteref" href="#f455" id="backlink-455">455</a>, hatta gecelik ile götürdüklerini, hafif de yaralı olduğunu söyledi. Sokaklarda alay alay İngiliz askeri dolaşıyordu. Başımı örttüm, Zeyneb’le beraber ne olduğunu anlamak için sokağa çıktım. Harbiyye Nezâreti’nin meydanında üniformalarıyla büyük küçük rütbeli bütün Nezâret zâbitanı<a class="si-noteref epub-type_noteref" href="#f456" id="backlink-456">456</a> ayakta duruyorlar. İstiklâlimizin bir nevi alemi olan Harbiyye Nezâreti kapısından İngiliz bahriyesi<a class="si-noteref epub-type_noteref" href="#f457" id="backlink-457">457</a> giriyordu. Ne hicap<a class="si-noteref epub-type_noteref" href="#f458" id="backlink-458">458</a> ne zilletle<a class="si-noteref epub-type_noteref" href="#f459" id="backlink-459">459</a> dolu gün. Mutlak ayakta bekleyen bu zâbitler bir gün bu zillet ve hakaretin hesabını sormalıdırlar. Çünkü şimdiye kadar daha küçük şeyler için kaç defa dövüştülerdi. </p>
				<p>Bunların arasında tanıdığım var mı, diye bakındım. Uzaktan Haşmet Bey’i görür gibi oldum, fakat kalabalığa girmek kabil değildi. Arkadan, Darülfünun’un önünden geçtim. Direklerarası’na<a class="si-noteref epub-type_noteref" href="#f460" id="backlink-460">460</a> doğru sokaklarda küçük kan izleri vardı. Bir hamala sordum. Gözleri kan içinde, bıyıklarının telleri ayağa kalkmış, etrafına bakınıyordu. Onuncu Fırka’da<a class="si-noteref epub-type_noteref" href="#f461" id="backlink-461">461</a> nöbet bekleyen neferleri İngilizler süngülemişler, içeriye girmiş, yatakta uyuyan mızıkalı neferleri de birer birer yatakta vurmuşlar. Kapıda nöbetçi, İngilizlere “yasak” demiş. Sadece nöbet beklediği yerden sağ iken düşman geçirilmez olduğunu her Türk askeri gibi o da biliyormuş. Ben orada iken tahta tabutlar içinde İstanbul’un ilk istiklâl şehitlerini defnetmeye götürüyorlardı. Yere yatıp kan izlerini öpmek istedim. Öyle azım<a class="si-noteref epub-type_noteref" href="#f462" id="backlink-462">462</a> ve güzel bir şeydi ki... O gün Yusuf Paşa’daki ders verdiğim eve kadar gittim. Sokaklar perişandı. Birçok evlerden İngiliz neferleri girip çıkıyorlardı. Benim ders verdiğim eve bitişik bir evin kapısının üstü delik deşik. Evde yalnız kadın olduğu için kapıyı açmaya korkmuşlar, muhârebe oluyor gibi hücumla, ateşle içeri girmişler. Evde beş altı yalnız genç kız varmış, feci şeyler olmuş. İstanbul da zavallı İzmir’in akıbetine benziyor. Minarelerde mitralyözler<a class="si-noteref epub-type_noteref" href="#f463" id="backlink-463">463</a> var. Sokak içlerinde tahliye ettirmek istedikleri eski İstanbul evlerinde kadın figanları<a class="si-noteref epub-type_noteref" href="#f464" id="backlink-464">464</a> duydum. Dinledim, korkudan ziyâde isyanla haykırıyorlardı. </p>
				<p>O gece Zeyneb’le sabaha kadar oturduk. Bî-çâre<a class="si-noteref epub-type_noteref" href="#f465" id="backlink-465">465</a> kadın hep Anadolu’daki Paşa’nın gelip İstanbul’u kurtaracağını söylüyordu. Kim bilir, belki... Sabahleyin sokak İngiliz üniformalı askerlerle doldu. Karşıdaki eski türbenin içinde ve harap tekkede<a class="si-noteref epub-type_noteref" href="#f466" id="backlink-466">466</a>, sokakların kaldırımları altında bomba arıyorlardı. İngiliz azametinin haşmetli<a class="si-noteref epub-type_noteref" href="#f467" id="backlink-467">467</a> silâhlarının, donanmasının korktuğu bu silâhsız ve mağlûb Türk milleti ne korkunç ve büyük milletmiş! </p>
				<p>Nihayet bizim eve de geldiler. Çarşaflandım, kapıyı açtım. Bir Ermeni tercüman, bir küme İngiliz askerine tercümanlık ediyor. Ağzı kulaklarına kadar açık, öyle muzaffer<a class="si-noteref epub-type_noteref" href="#f468" id="backlink-468">468</a> sırıtıyor ki, zavallı uşak Ermeni’yi, hatta bize isyan ederken severdim, fakat İngiliz’e uşaklık ederken küçük bir şey! </p>
				<p>— İngiliz askeri evinizi istiyor, hemen çıkmalısınız, dedi. Benden korku ve isyan bekledi. Taş gibi idim. Kapıyı açtım, bir şey söylemeden yukarı çıktım, bir bohça yaptım, çıktım, yürüdüm. Kendilerinden daha kibirli olana tahammül edemeyen İngiliz zâbitleri bilmem utandı mı? Biri arkamdan yürüdü. Bozuk bir Fransızca ile daha bazı eşya almama müsaade edeceklerini söyledi, cevap vermedim. Tercüman haykırıyordu: </p>
				<p>— Lisan bilmez, cahil karı gitsin, nezakete alışık değildir. Allahım! İngiliz kadınına hakaret etti diye [bir] Hintli’yi İngilizler dört ayak hayvan gibi yerde yürütmüşlerdi. Türk kadının azametini çekemeyenlere, yerde sürdürenlere karşı ordumuz aynı ihtirasla ceza etmeyi istemeyecek mi? Kadınına hakareti, bayrağına hakaret gibi düşünmüyor mu? </p>
				<p>Evden çıkınca Gedikpaşa’nın küçük sokaklarına saparak tramvay caddesine çıktım. Küçük bir evin kapısında atılmış bir beşik, kapının yanında çarşafıyla çocuğu kucağında ayakta duran bir genç kadın vardı. Bilir misin? Bu küçük evden sana çok bahsetmiştim. Bu evde geç zaman ûd<a class="si-noteref epub-type_noteref" href="#f469" id="backlink-469">469</a> sesleri, bazan bir beşik gıcırtısı ile ninni duyardım. Burada genç bir çift oturuyordu. Kadının yanına gittim, konuştum. Yukarıda İngilizce şarkı söylüyorlardı. Bana kocasının genç bir zâbit olduğunu, çete yazılıp gittiğini, kendisinin yalnız olduğunu söyledi. Üsküdar’da bir amcası varmış. Kadına yardım ettim; bir araba buldum, çocuğunun ufak tefek eşyasını topladım; daima ağlıyordu. Çocuk şişman, kırmızı yanaklı bir oğlan, gözleri simsiyah. Böyle iki siyah çocuk gözünün alnında patlayan bir kurşunla nasıl donduğunu hatırladım. Kadını İhsaniye’ye kadar götürdüm. Vapurda el ele oturduk. Boğaziçi’nden İstanbul’a çevrilen toplara baktık. Geç vapurla dönecek, size gelecektim. Halamın hiddetine, istiskaline<a class="si-noteref epub-type_noteref" href="#f470" id="backlink-470">470</a> tahammül etmeye karar verdim. Çünkü tamamen sokakta kalmıştım. Doğancılar Meydanı’ndan inerken Mülâzım<a class="si-noteref epub-type_noteref" href="#f471" id="backlink-471">471</a> Seyfi’yi gördüm. Arkasında düşük sivil bir esvap vardı. Koştu, yanıma geldi, bohçayı elimden aldı. Gözleri ateş gibi bakıyordu. </p>
				<p>— Biz İzmir’i almaya size yemin ettikti, bakın İstanbul’u bile kaybediyoruz, dedi. </p>
				<p>— Borcunuzu birden ödersiniz, dedim. Sonra konuştum. Dün üniformasıyla bana gelirken sokaklarda Ermeni, Rum çocukları büyüklü küçüklü hücum etmişler, taşlamışlar. Bugün yine İstanbul’a geçecek, bana gelecekmiş. Evi de ücra<a class="si-noteref epub-type_noteref" href="#f472" id="backlink-472">472</a> bir yerde. Beni oraya götürmeyi ve orada karar vermemizi düşünmüş, birçok arkadaşlar geliyor ve Anadolu’ya geçilen yerlerden bir mebde<a class="si-noteref epub-type_noteref" href="#f473" id="backlink-473">473</a> de orası imiş. Ne kadar sevindim, bilsen, onunla beraber gittim. Ben de bizim zavallı millet gibiydim. Tutunacak bir yerim yoktu. </p>
				<p>Halam, darılma ama, bizim Pâdişâh’a benziyor. İngiliz’e uşak olmayan herkesten vazgeçmiştir. </p>
				<p>Mezarlıklara yakın bir yer. Siyah servilerin gölgesinde sarı tahta bir eve girdik. Kapının ipini yukarıdan makara ile bir el çekti. Toprak bir avlu, tıkır tıkır üzerinden yürünen uzanmış bir tahta. İki odalı, bir sofalı bir ev. Sahibinin, ağzı sakızlı, yüreği elmas gibi parlak, fedakâr bir genç karısı, başörtüsü temiz, iyi bir anası var. Dün geceyi nine ile beraber Seyfi’nin odasının karşısındaki odada geçirdim, nineye bütün İzmir’in derdini ve benim derdimi anlattım. Öyle derin derin ağladı ki karşıdaki evliyaların, ölülerin hepsinin gazabını<a class="si-noteref epub-type_noteref" href="#f474" id="backlink-474">474</a> İngilizlerin üzerine tahrik<a class="si-noteref epub-type_noteref" href="#f475" id="backlink-475">475</a> için sabaha kadar namaz kıldı. Elinde tespih: </p>
				<p>— Allahım, sen küffarı<a class="si-noteref epub-type_noteref" href="#f476" id="backlink-476">476</a> hâk-sâr<a class="si-noteref epub-type_noteref" href="#f477" id="backlink-477">477</a> eyle, diye dua ediyordu. </p>
				<div class="margin-top html5_section">
					<p>20 Mart </p>
					<p>Birinci mektubunu Zeyneb’le gönderdim. Sen hâlâ gelmemişsin. Acaba hasta mısın? Seyfi bugün karşıya geçip tahkik edecek<a class="si-noteref epub-type_noteref" href="#f478" id="backlink-478">478</a>. Fakat Şişli’ye gelmeye cesaret edemiyor. </p>
				</div>
				<div class="margin-top html5_section">
					<p>25 Mart </p>
					<p>Senin hasta olduğunu öğrendim. Zeyneb’i size Seyfi göndermiş, kapıdan koymamışlar, çok hastaymışsın. Ne fena günler... Fakat dedikleri gibi tamamen kendini bilmiyorsan, senin için iyi günler demek. Bu ev bana bir teselli yeri. Geceleri Seyfi’nin arkadaşları öteden beriden geliyorlar, haber getiriyorlar. Sokaklar General Wilson’un “ölüm” tehdidi ile doluymuş, karşımızda mezarlığa bitişik kocaman eski bir ev var. Yarısı mezarlık bahçesinde. Gündüz arkasında gecelik entarisi, üstünde kolsuz haydarî<a class="si-noteref epub-type_noteref" href="#f479" id="backlink-479">479</a> bir aba, saçı başı karışık bir adam sebze suluyor. Gece yarısı pencereden bakıyordum. Karşıki kapalı harap evin kapısında birkaç gölge gördüm. Hafif hafif kapıyı vuruyorlardı. Yukarıki cumbadan<a class="si-noteref epub-type_noteref" href="#f480" id="backlink-480">480</a> perişan başıyla gündüz çalışan adam baktı, seslendi. Aralarında bir parola geçti. Kapının ipi çekildi. Gölgeler karanlığa daldılar. Seyfi ile konuştum. Her gece hemen aynı şey oluyormuş. Buradan Anadolu’ya kaçıyorlarmış. Dün akşam Haşmet Bey’in gelip geçmesi mevzû-i bahsmiş<a class="si-noteref epub-type_noteref" href="#f481" id="backlink-481">481</a>. Pencerede oturdum, bekledim. Yine birkaç gölge geldi geçti. Fakat Haşmet Bey’e benzeyen yoktu. Seyfi’den haber aldım, henüz geçmemiş. Bu sokak artık tehlikeli olmaya başladı. Arada bir köşede ecnebi bir polis başı görünüyor. Seyfi de kaçmak istiyor. Yalnız sen de belki kaçmak istersin diye ben bekliyorum. Senin hastalığın ne kadar uzun sürdü! </p>
				</div>
				<div class="margin-top html5_section">
					<p>1 Nisan </p>
					<p>Seyfi ile ve diğer üç kaçacak genç zâbitle dün akşam müzakere ettik<a class="si-noteref epub-type_noteref" href="#f482" id="backlink-482">482</a>. Bursa vapuruyla gidiş serbest olduğunu söylediler. Ah, senden bir haber alsam. Yalnız son günlerde düşündüm; yavaş yavaş seni bu işe sürüklemenin ne derece doğru olduğunu kestiremiyorum. Seyfi beni Adapazarı civarında dolaşan İhsan’ın yanına bırakır. Cemal de İzmir’den Adapazarı’na gelmiş diyorlar. Herhalde ben Anadolu’ya atılınca bir şey yaparım. </p>
				</div>
			</div>
			<p>Ayşe’nin mektuplarının bu son kısmı beni altüst etti. Ya Ayşe beni bırakır, Anadolu’da kaybolur giderse? Ona uzun bir mektup yazdım. Beni bırakmaması için köpek gibi yalvardım. Hayatta Cemal ve İhsan’ın yaptıkları şeyden, yaşadıkları hayattan ayrı bir şey istemiyordum. Ben de tamamen onlarla beraberdim. Yalnız şimdi hastaydım. Mahpus gibiydim. Bana yerini haber vermesini rica ettim. Evden çıktığım ilk gün kendisine iltihak edecek<a class="si-noteref epub-type_noteref" href="#f483" id="backlink-483">483</a>, gideceği yere gidecektim. Hem ne kadar genç olduğunu, mutlak yanında bir erkek kardeş olmadan kanlı bir sergüzeşte atılması doğru olmayacağını anlattım. Mektubum gitti. İki gün sabırsızlıkla bekledim. Cevap yoktu. Seyfi gelmiş, Zeyneb’den mektubu almış, fakat ondan sonra artık uğramamıştı. Kendimi sokak ortasında kalmış bir çocuk gibi bî-çâre hissetmeye başladım. Anadolu’dan hayli haberler geliyordu. Gazeteler çok fena şeyler yazıyorlar. Hepsi doğru mu? İhsan hakikat Adapazarı’nda mı? Nisanın haftasında İstanbul’a kadar araba ile gittim. Ahmed Ağa’yı buldum. Başını salladı. Üsküdar’dan Zeyneb’e gelen giden yoktu. Fakat azabın en büyüğünü bir hafta sonra duydum. Ahmed Ağa bana geldi. Yüzü mazlum<a class="si-noteref epub-type_noteref" href="#f484" id="backlink-484">484</a> ve telâşlı idi. Memleketlisi bir polis ona bazı şeyler söylemiş. </p>
			<p>Üsküdar’da bir yerde İzmirli bir kadın İstanbul ile Anadolu arasındaki muhabereye<a class="si-noteref epub-type_noteref" href="#f485" id="backlink-485">485</a> vasıta oluyor, beyannameleri<a class="si-noteref epub-type_noteref" href="#f486" id="backlink-486">486</a> tevzi ediyormuş<a class="si-noteref epub-type_noteref" href="#f487" id="backlink-487">487</a>. Kendisi orada, burada muallimlik ettiği için teşhis edilmiş. Şiddetle aranıyormuş. Ah, bu Ayşe idi! Mustafa Paşa Divanı Harbi<a class="si-noteref epub-type_noteref" href="#f488" id="backlink-488">488</a> mutlak onu da idama, hiç olmazsa beş on seneye mahkûm edecekti. Zaten kadınlar mahkûm edilmişti. Belki Ayşe henüz benim iyileşmemi bekleyerek Anadolu’ya geçmedi. Belki bu işi yapıyor. Allahım onu nerede bulmalı? Mektubunda Seyfi’ye Doğancılar’da tesadüf etmiş olduğunu yazıyor. O hâlde oralardan uzak olmayacak. Fakat Seyfi de aranacağı için, belki sokağa çıkmıyor. Bu kadını ben nasıl bulacaktım? </p>
			<p>Sırtımdaki alevden bir gömlek olduğunu en hakikî ma’nâsı ile o günler artık anladım. Her gün Üsküdar’ın o civardaki izbe<a class="si-noteref epub-type_noteref" href="#f489" id="backlink-489">489</a> sokaklarında dolaşıyorum. Loş, üstü çardaklı mahallelerde, mor salkım sarılı çeşme başlarında her siyah çarşaflı kadına beni azarlayıncaya kadar bakıyordum: “İlahi gözün çıksın! Gâvur hafiyyesi<a class="si-noteref epub-type_noteref" href="#f490" id="backlink-490">490</a> misin, nesin?” </p>
			<p>Uzun bir ıztırâb haftasının sonunda, geç zaman, ben Üsküdar İskelesi’nden vapura binerken lâmbaların ziyâsı altında Seyfi’nin başında siyah bir kalpak, acele ile çıktığını gördüm. Fırtınada boğulan bir insanın tahlisiye<a class="si-noteref epub-type_noteref" href="#f491" id="backlink-491">491</a> simidine sarılışı gibi Seyfi’nin yakasından yakaladım. Beraber tekrar Üsküdar’a döndüm: </p>
			<p>— Öyle yakamı tutma, nazarı dikkati celb edeceksin<a class="si-noteref epub-type_noteref" href="#f492" id="backlink-492">492</a>, diyordu. </p>
			<p>Fakat bence hiçbir ehemmiyeti haiz değildi<a class="si-noteref epub-type_noteref" href="#f493" id="backlink-493">493</a>. Ayşe’nin daima kaçan eteğinin ucu elimde idi; artık bırakamazdım. Meydanda ikimize de biraz sükûn geldi. Bir çekçek arabasına<a class="si-noteref epub-type_noteref" href="#f494" id="backlink-494">494</a> bindik. Bizim Seyfi’nin evine gittik. Seyfi takip edildiğinden ve Ayşe teşhis edildiğinden artık İstanbul’a Zeyneb’e gidemiyormuş. </p>
			<p>Ayşe’yi yer minderi üstünde diz çökmüş, Seyfi’nin annesine kahve pişirir buldum. Elini, ötekiler gibi ben de yaşlar boşanarak öptüm. Ninenin de elini öptüğüm zaman ihtiyar kadınla karşılıklı ağlamıştık. Ayşe’nin yüzü incelmiş, gözleri büyümüştü. O hiç ağlamıyor, o muhitteki insanların en sâkin ve en kavîsi<a class="si-noteref epub-type_noteref" href="#f495" id="backlink-495">495</a> görünüyordu. Artık yegâne yapılacak şey, sürati mümküne<a class="si-noteref epub-type_noteref" href="#f496" id="backlink-496">496</a> ile oradan kaçıp gitmekti. Planımız da şu oldu: Köylülerden bir öküz arabası satın alınacak ve esvap tedarik edilecek; Seyfi ve ben iki köylü, Ayşe de arkasında siyah yeldirme, öküzleri sürecek, Adapazarı’na geçecektik. Samandıra’dan sonra arkadaşlara, teşkilâta dayanabilecektik. Bursa yolundan Ayşe’yi kaçırmak gayri kabildi<a class="si-noteref epub-type_noteref" href="#f497" id="backlink-497">497</a>. Çünkü bütün polislere tarif edilmiş, şiddetle aranıyordu. </p>
		</div>
		<div class="html5_section">
			<h1 class="subtitle">2 Teşrîn-i Sânî<a class="si-noteref epub-type_noteref" href="#f498" id="backlink-498">498</a></h1>
			<p>Şimdi onun başına attığı siyah astar köylü yeldirmesinin altında, yine yemeni ile çenesi altından bağlanmış küçük başını düşünüyorum. Zümrüt gözleri bazan iki yaşında çocuk gibi korkaktı. Sonra Seyfi ile benim titrediğimiz dakikalar, bu yeşil ziyâlar harikulâde bir alevle yanar, siyah kirpiklerinin arasından en kadir<a class="si-noteref epub-type_noteref" href="#f499" id="backlink-499">499</a> bir erkek iradesiyle bakardı. Yüzü yanmış, altın gibi tunçlaşmıştı. Dudakları her zamandan daha canlı ve daha kırmızı görünüyordu. Ne güzel bir köylü kadını idi. Babasının çiftliğinde öküze, sığıra alışık olması ona, yürüyüşünde, hayvanları kullanışında fevkâlade bir emniyet veriyordu. Yıldızların altında, güneşin altında, beyâbân<a class="si-noteref epub-type_noteref" href="#f500" id="backlink-500">500</a> içinde, bazan sürülmüş yeşil tarlaların ortasında mütemadiyen gidiyorduk. Köylerde daima açıkta yatıyorduk. Üstü kömürle örtülmüş iki dolu çuval eşyamız vardı. Ayşe’ye arabanın içine otlarla yatak yapıyor, biz sıra ile uyuyor, nöbet bekliyorduk. Bu kadar musibet<a class="si-noteref epub-type_noteref" href="#f501" id="backlink-501">501</a> ve korku içinde bütün dünyada bizden mesut adam olamazdı. Onun küçük yüzünün bazan terlediğini, solduğunu, gözlerinin etrafının simsiyah olduğunu görüyordum. Bazan da bir çocuk gibi kocaman köylü galoşlarını atıyor, berrak sularda, beyaz, uzun ayaklarını yıkıyordu. Kandıra’da üçümüz de öküzlerin yanında durduk, denize son defa baktık. İzmit Koyu iki tarafın yumuşak, zeytunî yeşillikleri ortasında mavi ve mesut kıvrılıp beyaz İstanbul’a gidiyordu. Bunu gözlerimizle takip ederken Seyfi ve ben ağladık. Onun gözleri kuru ve ateşli idi. Ben ilk defa bu memleket ıztırâbları içinde İzmir’den evvel İstanbul’u görüyordum. Gözümüzle küçük, dar denizi selâmladık, öptük, ayrıldık. Bundan sonra İstanbul hasretinin karşısına iki yeşil parlak ziyâ koydum. Artık <em>Ateşten Gömlek </em>arkamda, ateşten kamçı Ayşe’nin elinde onun götürdüğü yola gidiyordum. Deniz son beyaz nazlı köpüğü ile kıvrılıp giderken son defa olarak iki siyah kadın gözü düşündüm. Bunlar donuk, bunlar ihtiyar, bunlar yaşlı idi ve bana beddua ediyorlardı. </p>
			<p>— Dilerim Allah’tan, için yanmaktan kurtulmasın, dilerim Allah’tan, ömrün açlıktan, hasretten başka bir şey görmesin! </p>
		</div>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f435"><a class="si-backref" href="#backlink-435">435</a><span class="si-footnote-text">. 17 Kasım.</span></div>
		<div class="si-footnote html5_aside epub-type_footnote" id="f436"><a class="si-backref" href="#backlink-436">436</a><span class="si-footnote-text">. Ateşle.</span></div>
		<div class="si-footnote html5_aside epub-type_footnote" id="f437"><a class="si-backref" href="#backlink-437">437</a><span class="si-footnote-text">. Tanı koyuyorlardı, bulgularına bakarak hastalığının ne olduğunu belirliyorlardı.</span></div>
		<div class="si-footnote html5_aside epub-type_footnote" id="f438"><a class="si-backref" href="#backlink-438">438</a><span class="si-footnote-text">. Katılınca, eklenince.</span></div>
		<div class="si-footnote html5_aside epub-type_footnote" id="f439"><a class="si-backref" href="#backlink-439">439</a><span class="si-footnote-text">. (Fr.) Grip, paçavra hastalığı.</span></div>
		<div class="si-footnote html5_aside epub-type_footnote" id="f440"><a class="si-backref" href="#backlink-440">440</a><span class="si-footnote-text">. İstencimi.</span></div>
		<div class="si-footnote html5_aside epub-type_footnote" id="f441"><a class="si-backref" href="#backlink-441">441</a><span class="si-footnote-text">. Gümbürtüler.</span></div>
		<div class="si-footnote html5_aside epub-type_footnote" id="f442"><a class="si-backref" href="#backlink-442">442</a><span class="si-footnote-text">. Norveçli tiyatro yazarı Henrik Ibsen’in bir oyunu.</span></div>
		<div class="si-footnote html5_aside epub-type_footnote" id="f443"><a class="si-backref" href="#backlink-443">443</a><span class="si-footnote-text">. Işık halkaları, ağılı.</span></div>
		<div class="si-footnote html5_aside epub-type_footnote" id="f444"><a class="si-backref" href="#backlink-444">444</a><span class="si-footnote-text">. Osmanlı İmparatorluğu’nda iki millet meclisinden, üyeleri, halk tarafından seçilmiş olanı.</span></div>
		<div class="si-footnote html5_aside epub-type_footnote" id="f445"><a class="si-backref" href="#backlink-445">445</a><span class="si-footnote-text">. Güçsüzlüğümden.</span></div>
		<div class="si-footnote html5_aside epub-type_footnote" id="f446"><a class="si-backref" href="#backlink-446">446</a><span class="si-footnote-text">. Mümkün.</span></div>
		<div class="si-footnote html5_aside epub-type_footnote" id="f447"><a class="si-backref" href="#backlink-447">447</a><span class="si-footnote-text">. İşgal şeklinden, işgalin nasıl olduğundan.</span></div>
		<div class="si-footnote html5_aside epub-type_footnote" id="f448"><a class="si-backref" href="#backlink-448">448</a><span class="si-footnote-text">. Can atma, çok isteme.</span></div>
		<div class="si-footnote html5_aside epub-type_footnote" id="f449"><a class="si-backref" href="#backlink-449">449</a><span class="si-footnote-text">. Alışılmamış.</span></div>
		<div class="si-footnote html5_aside epub-type_footnote" id="f450"><a class="si-backref" href="#backlink-450">450</a><span class="si-footnote-text">. Aralıksız.</span></div>
		<div class="si-footnote html5_aside epub-type_footnote" id="f451"><a class="si-backref" href="#backlink-451">451</a><span class="si-footnote-text">. Lanetli, kötü.</span></div>
		<div class="si-footnote html5_aside epub-type_footnote" id="f452"><a class="si-backref" href="#backlink-452">452</a><span class="si-footnote-text">. Kızılay’ı.</span></div>
		<div class="si-footnote html5_aside epub-type_footnote" id="f453"><a class="si-backref" href="#backlink-453">453</a><span class="si-footnote-text">. Doktoru.</span></div>
		<div class="si-footnote html5_aside epub-type_footnote" id="f454"><a class="si-backref" href="#backlink-454">454</a><span class="si-footnote-text">. Talim ve Terbiye Cemiyeti’nde çalışmış ve Milli Kongre’yi kurmuş, Malta’da iki yıl sürgün hayatı yaşamıştır.</span></div>
		<div class="si-footnote html5_aside epub-type_footnote" id="f455"><a class="si-backref" href="#backlink-455">455</a><span class="si-footnote-text">. Aşağılayarak.</span></div>
		<div class="si-footnote html5_aside epub-type_footnote" id="f456"><a class="si-backref" href="#backlink-456">456</a><span class="si-footnote-text">. Subayları.</span></div>
		<div class="si-footnote html5_aside epub-type_footnote" id="f457"><a class="si-backref" href="#backlink-457">457</a><span class="si-footnote-text">. İngiliz Deniz Kuvvetleri’ne bağlı askerler.</span></div>
		<div class="si-footnote html5_aside epub-type_footnote" id="f458"><a class="si-backref" href="#backlink-458">458</a><span class="si-footnote-text">. Utanç.</span></div>
		<div class="si-footnote html5_aside epub-type_footnote" id="f459"><a class="si-backref" href="#backlink-459">459</a><span class="si-footnote-text">. Hor görülme, alçalma.</span></div>
		<div class="si-footnote html5_aside epub-type_footnote" id="f460"><a class="si-backref" href="#backlink-460">460</a><span class="si-footnote-text">. On dokuzuncu yüzyılın önemli eğlence merkezlerinden biri. Şehzadebaşı’ndaydı.</span></div>
		<div class="si-footnote html5_aside epub-type_footnote" id="f461"><a class="si-backref" href="#backlink-461">461</a><span class="si-footnote-text">. Tümende.</span></div>
		<div class="si-footnote html5_aside epub-type_footnote" id="f462"><a class="si-backref" href="#backlink-462">462</a><span class="si-footnote-text">. Ulu, büyük.</span></div>
		<div class="si-footnote html5_aside epub-type_footnote" id="f463"><a class="si-backref" href="#backlink-463">463</a><span class="si-footnote-text">. (Fr.) <em>Mitrailleuse</em>. Makineli tüfek.</span></div>
		<div class="si-footnote html5_aside epub-type_footnote" id="f464"><a class="si-backref" href="#backlink-464">464</a><span class="si-footnote-text">. Acı ile bağırmaları, inlemeleri.</span></div>
		<div class="si-footnote html5_aside epub-type_footnote" id="f465"><a class="si-backref" href="#backlink-465">465</a><span class="si-footnote-text">. Çaresiz.</span></div>
		<div class="si-footnote html5_aside epub-type_footnote" id="f466"><a class="si-backref" href="#backlink-466">466</a><span class="si-footnote-text">. Tarikattan olanların barındıkları, ibadet ve tören yaptıkları yer, dergâh.</span></div>
		<div class="si-footnote html5_aside epub-type_footnote" id="f467"><a class="si-backref" href="#backlink-467">467</a><span class="si-footnote-text">. Görkemli.</span></div>
		<div class="si-footnote html5_aside epub-type_footnote" id="f468"><a class="si-backref" href="#backlink-468">468</a><span class="si-footnote-text">. Utkulu, zafer kazanmış.</span></div>
		<div class="si-footnote html5_aside epub-type_footnote" id="f469"><a class="si-backref" href="#backlink-469">469</a><span class="si-footnote-text">. Ut.</span></div>
		<div class="si-footnote html5_aside epub-type_footnote" id="f470"><a class="si-backref" href="#backlink-470">470</a><span class="si-footnote-text">. Soğuk davranışlarla hoşlanmadığını belli etmesine.</span></div>
		<div class="si-footnote html5_aside epub-type_footnote" id="f471"><a class="si-backref" href="#backlink-471">471</a><span class="si-footnote-text">. Teğmen.</span></div>
		<div class="si-footnote html5_aside epub-type_footnote" id="f472"><a class="si-backref" href="#backlink-472">472</a><span class="si-footnote-text">. Burada: Tenha.</span></div>
		<div class="si-footnote html5_aside epub-type_footnote" id="f473"><a class="si-backref" href="#backlink-473">473</a><span class="si-footnote-text">. Baş, başlangıç.</span></div>
		<div class="si-footnote html5_aside epub-type_footnote" id="f474"><a class="si-backref" href="#backlink-474">474</a><span class="si-footnote-text">. Öfkesini, kızgınlığını.</span></div>
		<div class="si-footnote html5_aside epub-type_footnote" id="f475"><a class="si-backref" href="#backlink-475">475</a><span class="si-footnote-text">. Kışkırtma.</span></div>
		<div class="si-footnote html5_aside epub-type_footnote" id="f476"><a class="si-backref" href="#backlink-476">476</a><span class="si-footnote-text">. Kâfir’in çoğulu. Tanrı’nın varlığını inkâr eden, zalimler, acımasızlar.</span></div>
		<div class="si-footnote html5_aside epub-type_footnote" id="f477"><a class="si-backref" href="#backlink-477">477</a><span class="si-footnote-text">. Perişan.</span></div>
		<div class="si-footnote html5_aside epub-type_footnote" id="f478"><a class="si-backref" href="#backlink-478">478</a><span class="si-footnote-text">. Soruşturacak.</span></div>
		<div class="si-footnote html5_aside epub-type_footnote" id="f479"><a class="si-backref" href="#backlink-479">479</a><span class="si-footnote-text">. Dervişlerin giydiği, kolsuz, kısa, aba hırka.</span></div>
		<div class="si-footnote html5_aside epub-type_footnote" id="f480"><a class="si-backref" href="#backlink-480">480</a><span class="si-footnote-text">. Eski evlerde pencere hizasında sokağa doğru çıkıntısı olan kafesli bölüm.</span></div>
		<div class="si-footnote html5_aside epub-type_footnote" id="f481"><a class="si-backref" href="#backlink-481">481</a><span class="si-footnote-text">. Söz konusuymuş.</span></div>
		<div class="si-footnote html5_aside epub-type_footnote" id="f482"><a class="si-backref" href="#backlink-482">482</a><span class="si-footnote-text">. Bir konuyu görüşmek, konuşmak.</span></div>
		<div class="si-footnote html5_aside epub-type_footnote" id="f483"><a class="si-backref" href="#backlink-483">483</a><span class="si-footnote-text">. Katılacak.</span></div>
		<div class="si-footnote html5_aside epub-type_footnote" id="f484"><a class="si-backref" href="#backlink-484">484</a><span class="si-footnote-text">. Sessiz ve uysal, boynu bükük.</span></div>
		<div class="si-footnote html5_aside epub-type_footnote" id="f485"><a class="si-backref" href="#backlink-485">485</a><span class="si-footnote-text">. Haberleşmeye.</span></div>
		<div class="si-footnote html5_aside epub-type_footnote" id="f486"><a class="si-backref" href="#backlink-486">486</a><span class="si-footnote-text">. Bildirgeleri.</span></div>
		<div class="si-footnote html5_aside epub-type_footnote" id="f487"><a class="si-backref" href="#backlink-487">487</a><span class="si-footnote-text">. Dağıtıyormuş.</span></div>
		<div class="si-footnote html5_aside epub-type_footnote" id="f488"><a class="si-backref" href="#backlink-488">488</a><span class="si-footnote-text">. Askerî mahkemesi.</span></div>
		<div class="si-footnote html5_aside epub-type_footnote" id="f489"><a class="si-backref" href="#backlink-489">489</a><span class="si-footnote-text">. Sapa.</span></div>
		<div class="si-footnote html5_aside epub-type_footnote" id="f490"><a class="si-backref" href="#backlink-490">490</a><span class="si-footnote-text">. Özel soruşturmalarla edindiği bilgileri ilgililere ileten kimse, dedektif.</span></div>
		<div class="si-footnote html5_aside epub-type_footnote" id="f491"><a class="si-backref" href="#backlink-491">491</a><span class="si-footnote-text">. Kurtarma, can kurtarma.</span></div>
		<div class="si-footnote html5_aside epub-type_footnote" id="f492"><a class="si-backref" href="#backlink-492">492</a><span class="si-footnote-text">. İlgiyi, dikkati çekeceksin.</span></div>
		<div class="si-footnote html5_aside epub-type_footnote" id="f493"><a class="si-backref" href="#backlink-493">493</a><span class="si-footnote-text">. Hiçbir önemi yoktu.</span></div>
		<div class="si-footnote html5_aside epub-type_footnote" id="f494"><a class="si-backref" href="#backlink-494">494</a><span class="si-footnote-text">. Dört tekerlekli el arabasına.</span></div>
		<div class="si-footnote html5_aside epub-type_footnote" id="f495"><a class="si-backref" href="#backlink-495">495</a><span class="si-footnote-text">. Dayanıklısı, güçlüsü.</span></div>
		<div class="si-footnote html5_aside epub-type_footnote" id="f496"><a class="si-backref" href="#backlink-496">496</a><span class="si-footnote-text">. Olası hızla, çabuklukla.</span></div>
		<div class="si-footnote html5_aside epub-type_footnote" id="f497"><a class="si-backref" href="#backlink-497">497</a><span class="si-footnote-text">. Olanaksızdı.</span></div>
		<div class="si-footnote html5_aside epub-type_footnote" id="f498"><a class="si-backref" href="#backlink-498">498</a><span class="si-footnote-text">. 2 Kasım.</span></div>
		<div class="si-footnote html5_aside epub-type_footnote" id="f499"><a class="si-backref" href="#backlink-499">499</a><span class="si-footnote-text">. Güçlü.</span></div>
		<div class="si-footnote html5_aside epub-type_footnote" id="f500"><a class="si-backref" href="#backlink-500">500</a><span class="si-footnote-text">. Çöl. Bu metinde, kır.</span></div>
		<div class="si-footnote html5_aside epub-type_footnote" id="f501"><a class="si-backref" href="#backlink-501">501</a><span class="si-footnote-text">. Ansızın gelen felâket, sıkıntı veren şey.</span></div>
	</div>
</body>
</html>