<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Huzur - Ahmet Hamdi Tanpınar</title>
  <link href="../Styles/Fontlar.css" rel="stylesheet" type="text/css" />
</head>

<body>
  <p><br />
  <br />
  <br /></p>

  <h2 id="heading_id_2" style="text-align: center;">1</h2>

  <p><br />
  <br /></p>

  <p>İhsan kapıdan girerken haber verdi:<br /></p>

  <p>-Çocukları gördüm. Onlar da gelecekler.&#160;</p>

  <p>Sonra birdenbire büyük kestanenin altındaki hasır koltuklarından birinde, ayaklarını bir sandalyeye uzatmış dinlenen Tevfik Bey'e doğru hakiki bir sevinçle gitti;&#160;</p>

  <p>-Sizi görmek saadeti.&#160;</p>

  <p>Ceketi, şapkası elindeydi; hızlı hızlı soluyordu. İhtiyar adam olduğu yerden:</p>

  <p>-İhtiyarlıyorsun İhsan Bey, dedi.&#160;</p>

  <p>Dizlerinin üzerine attığı ince battaniyeyi silkerek ayaklarına topladı; Macide'yi;</p>

  <p>-Benim hanım kızım, diye yanına çağırdı.&#160;</p>

  <p>Macide kumral saçlarını güneşte parlatarak ihtiyar adamın elini öptü; Mümtaz'a ve Nuran'a "birbirinize yakışıyorsunuz." der gibi sessizce gülümsedi. İhsan, Tevfik Bey'in karşısına oturdu. Mümtaz, İhsan'a dikkatle baktı. Çoktan beri onda ihtiyarlama alametleri görünüyordu. Saçları adamakıllı kırlaşmış, hafif bir göbek gövdesini ağırlaştırmıştı. Gözünün altında büyük halkalar vardı. Fakat kolları hala edalı, vücut atletikti. Yüzünden deruni bir kudret ifadesi akıyordu.</p>

  <p>-Hava çok güzel. Allah sizden razı olsun çocuklar.</p>

  <p>Gözlerini keskin sonbahar ışığına sımsıkı kapıyarak yüzünü güneşe doğru uzattı.</p>

  <p>-Sümbül Hanım bize neler hazırladı Mümtaz?</p>

  <p>Mümtaz gülümseyerek:</p>

  <p>-Sümbül Hanım bugün yardımcı; dedi. İkramı Nuran yapıyor.</p>

  <p>Tevfik Bey kalın sesiyle ilave etti:</p>

  <p>-Benim nezaretim altında. Yüzünden çocukça bir tiryakilik&#160;akıyordu. İhsan'ı gördüğüne sevindiği belliydi. Hakikatte dünden beri Nuran'ın bu davetiyle meşguldü. Nuran kendisine Mümtaz'la beraber İhsan'ı davet etmeğe karar verdiklerini söyleyince "Öyle ise yemeği ben yaparım." demişti. Yemek listesini o hazırlamış malzemeyi o seçmişti.</p>

  <p>İhsan sevinçli bir oh çekti. Çoktan beri Tevfik Bey'in yemeğini yememişti.</p>

  <p>-Sade yemeği mi ya? Kaç vakittir sesinizi de dinlemedim.</p>

  <p>Tevfik Bey başını gökyüzüne doğru kaldırdı; sonra bahçeyi, kızarmış ağaçları, uzaklarda morlaşan ağaç kütüklerini ve dalları, son çimenleri seyretti. Bir arıyı gözüyle bahçe kapısına kadar takip etti. İhtiyar vücudundan garip ve üşümeli bir hayat sıcaklığı geçiyordu.</p>

  <p>-Ses kaldı mı dersin İhsan?</p>

  <p>Aklı geçmiş mevsimlerde, kendisine Bolahenk Tevfik adını verdikleri zamanlardaydı.</p>

  <p>-Kalmıştır, malum ya, sizde hazinesi var.&#160;</p>

  <p>Bu, Tevfik Bey'in ilk hocası Hüseyin Dede'nin bir latifesi idi. İhtiyar adam bu hatıra ile mahzunlaştı; yavaşça:</p>

  <p>-Allah rahmet etsin, dedi. Sonra, bugün galiba epeyce şey dinleyeceksiniz! Mümtaz, Emin Bey'i de çağırmış. Ressam Cemil ile beraber. Yavaş sesle, bu Cemil Bey'i tanımıyorum, diye ilave etti.</p>

  <p>İhsan sevinç içindeydi:</p>

  <p>-Olur şey değil! Bu Mümtaz! Gittikçe teşkilatını arttırıyor.</p>

  <p>Fakat nereden aklınıza geldi böyle?</p>

  <p>-Üç gün sonra İstanbul'a taşınıyorum. Nuran gitmeden bir toplanalım, dedi.</p>

  <p>-Emin Bey'i nerden buldun?</p>

  <p>-Yolda gördüm. Ressam Cemil'e de rica ettim. Hem bana Ferahfeza Ayini'ni çalmayı vadetti.</p>

  <p>Tevfik Bey, İhsan'a eğildi:</p>

  <p>-Kaç yıl evveldeyiz dersin?</p>

  <p>-Sayısız zaman içinde; yani hep aynı yerde.</p>

  <p>-Evet, hep aynı yerde. Kendisini yaşlı, iri cüsseli, bütün etrafına hakim bir çınar gibi hissediyordu. Bu halde iken gelirse ölümün de ehemmiyeti yoktu. Elverir ki sevdiği şeylerin arasında o kapıdan çabukça geçmiş olsun. Yavaşça öksürdü, sesini yoklar gibi yaptı:</p>

  <p>-Merak ediyorum, Emin Dede'nin neyiyle yine yarışabilir miyim? Kendi içinden "Ölmek başka şey, ölüme geçmek başka şey." diye düşündü. Birbiri ardınca birkaç nesilden insanın ölümünü görmüştü. Etrafındaki orman, sanki bu eski çınar iyice görünsün diye seyrekleşmişti. Bu, o kadar garip olmuştu ki, bir zamanlar "Belki de hiç ölmem." diye düşünmüştü. "Belki de beni unutmuştur." Ve böyle bir düşünce, çok civanmertçe kendine güvenişine, uzvi kudretlerine ve onların beslediği o tiryakice hodbinliğine uygun bir şeydi; Fakat bu bir senedir... Onun için Emin Bey'in neyiyle yarış etmeği istiyordu. Bu imtihan on beş sene evvel aklına gelmezdi. On beş sene evvel derinden çekilen tek bir ahla misafir olduğu salonlarda avizeleri çınlatır, tek bir "do" sesiyle karşısında duran bir bardağı çatlatırdı.</p>

  <p>Bugün Emin Bey'le arkadaşlık etmek, onun için henüz herşeyin bitmediğini gösterecekti. İhtiyar adam gelirken kudümünü bile beraber getirmişti.</p>

  <p>Tevfik Bey bir senedir garip bir şekilde ölüme hazırlanıyordu. Ve bunu ömrü boyunca gösterdiği o asil sükunetle yapıyordu. Hareketlerinin mesuliyetini yüklenmesini bilen adamdı. Şimdi de son kaderi karşılamağa çalışıyordu. Hayır, korkmuyor değildi. Hayatı çok seviyordu. İhtiyarlığa yaklaştıkça maddeden ibaret bu tesadüf rüyasının lezzetini ve güzelliğini anlamıştı. Bütün hayalleri onu bırakmış, dünyası sadece kendisi, yani çeşit çeşit hastalıkla ağırlaşmış vücudu olmuştu. Bu vücut bugün kendisini yeniden ikrar etmek istiyordu.</p>

  <p>İhsan:&#160;</p>

  <p>-Bugün Suat da gelecek, dedi.&#160;</p>

  <p>Mümtaz'ın yüzü asıldı. Bunu gören Macide, bir çocuk saflığıyle:</p>

  <p>-Yapma, bana ömrümde iltifat eden tek insan.</p>

  <p>İhsan hep o sakin tebessümüyle düşüne düşüne:</p>

  <p>-Hoşuna gitmeyeceğini biliyordum, dedi. Fakat kendisine göre bir cazibesi, bir nevi zekası olduğu muhakkak. Ama nereye sarfedeceğini bilmeyen takımdan. Belki de onun için rahatsız.</p>

  <p>-Bana hep bir yığın duvara başım çarpıyor gibi geliyor. Seni geçen günü Beyoğlu'nda görmüş, tanımamışsın.</p>

  <p>Mümtaz hiddetten çıldırır haldeydi:</p>

  <p>-Tanıdım, fakat o kadar fena vaziyetteydi ki, selam verirsem&#160;rahatsız ederim sandım!&#160;</p>

  <p>Sonra içinden "Daha bakalım, ne alçaklıklar yapacağım, nerelere kadar düşeceğim?" diye diye küçük meyhanedeki tesadüfü, kadife mor şapkalı kadını, düşürülecek çocuğu, hepsini teker teker anlattı. "Bir kuyuya düşmüş gibiyim."</p>

  <p>-Merdivenden inerken o kadar sinik bir gülüşü vardı ki. Hele, şükür bu işi de atlattık, der gibi kadının arkasından el ovuşturması.&#160;</p>

  <p>Ve Mümtaz ellerini beceriksizce oğuşturdu. Yaptığının korkunç bir şey olduğunu biliyordu. Yüzünde bir tiksinti işareti ile sustu. Bütün hikayenin devamı müddetince Nuran'ın yüzüne bir kerre bile bakmamıştı. Adeta gözleri yerde konuşmuş, zaman zaman başını kaldırarak ancak İhsan'a bakabilmişti.</p>

  <p>-Demek böyle ha. Halbuki o senin alkole düşkünlüğünden bahsediyordu. Galiba çok içiyor, diyordu.</p>

  <p>Mümtaz "Hayatım meydanda" der gibi bir işaret yaptı. İçinde acayip bir üzüntü vardı. Nuran'ı darılttığını sanıyordu. -Mel'un... mel'un. Fakat niçin bu kadar helecan içindeyim! Nasıl aşk birdenbire yine zalim çehresini takınmıştı? -Beni kendine benzetti.&#160;</p>

  <p>Bir adım daha... Ve "Senin yüzünden bakalım başıma daha neler gelecek?" der gibi genç kadına adeta kinle baktı. Nuran'ın yüzü kayıtsızlığın ta kendisiydi. Fakat Mümtaz'la gözgöze gelince gülümsedi:</p>

  <p>-Bize ne Mümtaz, elin adamından?</p>

  <p>İhsan sözü değiştirmeğe çalıştı:</p>

  <p>-Üç sene evvel bu yokuş benim için yoktu, fakat şimdi hala yorgunluğum geçmedi.</p>

  <p>-Daha gençsin ağabey...</p>

  <p>-Hayır, genç değilim, zaten ben hiçbir zaman genç olmadım. Sen de olmadın. Babam, "bizim aile, başı önünde doğar", derdi.</p>

  <p>İçini çekti:&#160;</p>

  <p>-Genç değilim, fakat zindeyim.&#160;</p>

  <p>Kollarını yukarıya doğru jimnastik yapar gibi uzattı, sonra göğsünün üstüne bir nevi kuvvet ifadesiyle, kendi vücudundan başka bir şeyi sıkar gibi kavuşturdu. Mümtaz atletik formun güzelliğini dikkatle seyrediyordu. Hareketlerinde adeta geçen zamana meydan okuyan bir hal vardı:</p>

  <p>-İnsan için asıl saadet bu, anladın mı Mümtaz? Sonunu bile bile ve o sona rağmen, kendisini idrak etmek. Basit bir jest değil mi? Kollarımı göğsümün üzerinde kavuşturuyorum. Adalelerimi yokluyorum. Basit bir şey. Fakat bütün ölüm çarkına rağmen&#160;kendimi ikrar ettim. Varım, diyorum; fakat yarın olmayabilirim, yahut bir başkası, bir budala, bir bunak olabilirim. Fakat şu dakikada varım. Varız, anladın mı Mümtaz. Varlığım sevebiliyor musun? Uzviyetine dua edebiliyor musun?. Ey gözüm, ey boynum, ey kollarım, karanlık ve aydınlıklarım. Size şükrediyorum, bu dakikanın sarayında, bu anın mucizesinde beraberce var olduğumuz için; sizinle bir andan öbürüne geçebildiğim için; anları birleştirip düz ve yekpare zaman kurabildiğim için!</p>

  <p>Macide içini çekti:</p>

  <p>-Varlık yalnız Allah'ın değil midir, İhsan?</p>

  <p>Mümtaz çocukluğunda yaptığı gibi onun sesini gözlerini kapıyarak dinlemek istiyordu. İçinden mırıldandı:</p>

  <p>-Yavaş yavaş... Yavaş yavaş...</p>

  <p>-Elbette Macid, ama biz de varız; biz de varız; belki biz var olduğumuz için o kuvvetle var. Macide'yi nasıl buldun Mümtaz?</p>

  <p>-Latif... Latif ve güzel. Gittikçe gençleşiyor.</p>

  <p>Macide kahkaha ile güldü.</p>

  <p>-Ben de yaşlandım galiba İhsan; methedilmek hoşuma gidiyor artık. Evvelki akşam Suat...&#160;</p>

  <p>Sonra sözünü bitirmeden Mümtaz'a döndü.&#160;</p>

  <p>-Mümtaz; bugün kanatlarından biri yandı, farkında mısın? Mamafih pek merak etme; bugün ilk defa oluyorsa ehemmiyeti yok. Üç defa için zararı yokmuş, fakat dördüncüsünde.</p>

  <p>İhsan karısına baktı:</p>

  <p>-Bunu sen mi uydurdun?</p>

  <p>-Yooo. Büyük annem söylerdi. Kitapta yazılıymış.</p>

  <p>Nuran içeriden yeni geldiği için konuşmayı öğrenmek istedi:</p>

  <p>-Nedir kitapta yazılı olan?</p>

  <p>-Macide, Mümtaz'a bugün kanatlarından biri yandı, farkında mısın? diyor.</p>

  <p>-Ama üç defa çıkarmış. Sakın üzülme Nuran, ayaklarım daha yere basmıyor.</p>

  <p>-Hakikaten ben, Mümtaz'a arkasında bir çift kanat görmeden hiç bakmadım. Ama ta çocukluğundan beri Onu Galatasaray'a hafta sonunda almağa gittiğim günlerde bile, kapıdan ilk önce kanatlarını görür gibi olurdum.</p>

  <p>Nuran gülüyordu:</p>

  <p>-Mümtaz, seni ne kadar şımartmışlar?</p>

  <p>Sonra, sahibi olmadığı için ve içinde bir sesin olamıyacağını durmadan söylediği bu evde misafir-ev sahibi oyununu oynamasına hayret ederek kendisine kızdı.</p>

  <p>-İstanbul'un en güzel günlerini yaşıyoruz. Bu sonbahar emsalsiz oluyor. Nuran'a döndü.&#160;</p>

  <p>-Mümtaz'a bakmayın, o sonbaharda kış yağmurunu düşünerek üzülür. Bilir misiniz bütün bunlara sebep nedir?&#160;</p>

  <p>Mümtaz'a muhabbetle bakarak güldü.</p>

  <p>-Çok örtünmesi. Ben çocukluğunda hep ona nasihat ederdim, Mümtaz çok örtünme. Çok örtünenler çok hülya kurarlar. Mümtaz, bir günde ömrünü kaç defa yaşarsın?</p>

  <p>-Vallahi bilmem ama, bazen beş on defa Fakat şimdi değil artık.</p>

  <p>-Hah. Şimdi anı yaşamayı, onunla kalmayı öğrendin demek. O halde benim yapamadığımı Nuran yaptı. Allah razı olsun Nuran'dan.</p>

  <p>Sonbahar büyük ve altın bir meyve gibi bütün olgunluğuyle gözlerinin önündeydi. Onu bütün hassalarıyle tadıyor, zamansız zamana, hafızaya maletmek istiyordu.</p>

  <p>-Duvarı alçaltsanız deniz görünür mü?</p>

  <p>Hepsi birden bahçenin duvarına döndüler. Kırmızı sarmaşıklar baştan başa orada küçük bir akşam hazırlamışlardı. Nuran biraz da bu güzel akşamı ve onun etrafa getirdiği hatıra sıcaklığını kurtarmak için acele acele cevap verdi:</p>

  <p>-Hayır görülmez. Tam sırtın üstünde değiliz Önümüzde karşıki evlerin düzlüğü var, ondan sonra da meyil çok hafif iniyor.</p>

  <p>-Nuran bahçe için güzel bir proje yaptı.&#160;</p>

  <p>Mümtaz'ın gözleri masasının üstünde duran desenlerin yarı çocuk kompozisyonunu hatırladığı için şefkatle dolu idi;&#160;</p>

  <p>-Benden iki yaş büyük diye üzülüyor; halbuki ben onu bazen çocuğum gibi seviyorum.</p>

  <p>Tevfik Bey homurdandı:</p>

  <p>-Dışarıyı gömek isteyen dışarıya çıkar, denizi görmek isteyen sahile gider! Bahçe böyle daha iyi, İhsan.</p>

  <p>İhsan:</p>

  <p>-Yalnız mevsim çiçekleriniz az. Sen güle düştün.</p>

  <p>Bütün yaz bu bahçeyi tanzim etmek hevesiyle hülyalar kuran Nuran etrafına bakındı. Çoktan beri Nuran kendi içinden bu bahçeye ilk geldiği günü, arıların vızıltısını, camekandan seyrettikleri kısa yağmuru ve Mümtaz'ı tanımanın verdiği acayip hislere karışan, onların bahar kasırgası olan "nocturne"u hatırladı. Debussy'nin musıkisinden hatırladığı kadın sesleri yabani, beyaz güller gibi hafızasında dağılıyordu.</p>

  <p>-Bizim iklimin çok güzel mevsim çiçekleri var, her nevi hatmi. Gece safaları, gramofon çiçeği, zülfüaruzlar, begonyalar... Başını göğe kaldırdı. Bu ışık çiçeksiz kalmamalı. Sonra birdenbire sordu: Cem'in annesinin adı ne idi?</p>

  <p>-Çiçek Hatun değil mi?.. Bursa seyahati nasıl geçti?</p>

  <p>-Evet, Çiçek Hatun, güzel ad. Güzel, hem de çok güzel!</p>

  <p>Nuran kızardı ve adeta bir çocuk peltekliğiyle;</p>

  <p>-Biz de gidecektik; öyle istiyorum ki!</p>

  <p>-Gidelim. Daha mevsim geçmedi.</p>

  <p>Nuran cevap olarak çenesiyle mahzun bir işaret yaptı. Sanki "Bu şartlar altında kabil mi?" diyordu. Biz bir mazi aynasında öpüştük. Hiçbir isteğimiz kolay kolay yerine gelemez. İhsan onlara dikkat etmiyordu. O kendi düşüncesinin peşindeydi.</p>

  <p>-Cem galip gelse, yahut Fatih yirmi sene yaşasa nolurdu acaba?</p>

  <p>En büyük felaket onun erken ölmesi. Tarihte uzun süren saltanat devirleri daima faydalıdır. Mesela Elizabet devri, Viktorya devri gibi. Tabii, şartlar müsait olursa! Fatih yirmi sene yaşasaydı biz şimdi belki de rönesansı vaktinde idrak etmiş bir millet olurduk. Garip temenni değil mi? Zaman geriye dönmez. Fakat insan yine bilinen şeyden istenen şeye doğru hayal kuruyor.</p>

  <p>-Asıl garibi bu kadar tecrübeye rağmen yaşanan hayata müdahale edememekliğimiz.</p>

  <p>-Fatih ölmeseydi. Fakat ölmüş, Cem muvaffak olmamış. O kadar çılgınca hareket, hatta ihanet, ihtiras, ümit, ıstırap, hepsi küçük bir mezar olmuş. Annesiyle beraber alelade bir kubbe altında ve bir yığın çini içinde yatıyor. Fakat onların ölüsü,&#160;yüzlercesi, binlercesi ile beraber Bursa'yı yapmışlar. Gittiğim zaman Bursa'nın en güzel mevsimiydi. Vakıa yine çok sıcak vardı. Fakat akşamları hava serindi. Beni çiçekler çıldırttı. Her tarafta, sessiz bir musıki, bir musıki idesi gibiydiler.</p>

  <p>Macide mavilikler içindeki yolculuğundan bir lahza vazgeçti:</p>

  <p>-İhsan, akşamüstü Yıldırım'ın yalnızlığını hatırlıyor musun, hani Yeşil'den baktığımız zaman. Sonra o sabah yıldızı?</p>

  <p>İhsan:</p>

  <p>-Macide gökyüzüne bayılır, dedi.</p>

  <p>-Bulutlu olmamak şartıyle. Bulutlu olursa tahammül edemiyorum. O zaman hep içime bakıyorum.</p>

  <p>Bunu kendisi için gibi yavaşça söylemişti. Halinde solmaya yaklaşmış çiçeklerin daldırıldıkları suya kendiliğinden eğilişleri vardı. Fakat bu sonbahar güneşi bir saza benzettiği ve o kadar kendi musıkisiyle doldurduğu bu bahçede Macide'nin bile fazla mahzun olmasına müsaade etmezdi. Ona karşı gelmek için hüzünden, kederden çok başka bir şey, herşeyi silecek, örtecek o zalim ihtiraslardan biri lazımdır. Onun için başını tekrar göğe, göğün tek ve zarif, maddesiz ve büyük yaprağına çevirdi, sonsuzluk içindeki macerasına daldı.</p>

  <p>Onun hayatının en büyük saadeti bu kaçışlardı. Bir gün hastahanede, çok ağladığı, bir yığın ölümün makasından bir arada geçtiği bir gün, pencereyi bu masmavi davete açık bulmuş, oradan düşüncesi dışarıya, sonsuzluğa doğru kanatlanmıştı. O günden beri bir tarafı hep orada sanki büyük mavilik tabaklarından birinden öbürüne atlayarak geçiyordu. Bazen bir ışık külçesinin dibinde yorulmuş bir çöl yolcusu gibi dinlendiği olurdu. Hiç kimse aydınlığı, onun hiçbir realiteye sığmayan duruluğunu Macide kadar tanıyamazdı. Şimdi de yarısından fazlası bu aydınlık gökteydi. İhsan'la beraber bir aydınlık ağacının dibinde oturmuş konuşuyorlardı.</p>

  <p>Tevfik Bey eliyle bir işaret yaptı:</p>

  <p>-Durun, sesimi tecrübe edeceğim! İhsan'a geçmiş günlere dön, der gibi tebessüm etti. Ve Nevakar'a başladı:</p>

  <p>"Gülbüni ayş midemed saki-i gülizar ku!"</p>

  <p>Bu Itri'nin dehası idi. Nuran, gözleri dayısının gözlerindeki garip parıltıda eliyle dizinde tempo tutuyordu.</p>

  <p>İhsan, Mütareke senelerinde hapishane-i-umumide Tevfik&#160;Bey'in kendisini ziyarete geldiği günler yaptığı gibi alçak sesle onun arkasından yürüyordu. Tevfik Bey asıl nevanın billurunun tutuştuğu ilk cümlelerle makam oyunlarını bitirdikten sonra sustu:</p>

  <p>-İşte bu kadar. Kaç senedir söylememiştim. Adeta sesimin izinde yürüdüm. Bundan gerisini tamamiyle unutmuşum.</p>

  <p>Mümtaz'la, Nuran çok uzaklardan dönüyorlarmış gibi şaşkındılar. Tevfik Bey'in sesi Nevakar'da o zamana kadar pek az tanıdıkları bir kudret almıştı. Tanımadıkları bir kuş bir yerde büyük bir nehrin, bir aydınlık tufanının sarayını kurmuş gibiydi. Fakat asıl mühim olan etraflarındaki şeylerin Itri'nin elinde birdenbire değişmesiydi!</p>

  <p>-Oldu olacak, bari bir de Mahur Beste'yi lütfetseniz?</p>

  <p>Tevfik Bey homurdandı:</p>

  <p>-Mahur Beste mi? Mümtaz'a alayla baktı! Pekala. Ama yavaş sesle. Ve hakikaten yavaştan makamı aradı, sonra sesi birden havalandı.</p>

  <p>"Gittin emma ki kodun hasret ile canı bile..."</p>

  <p>Hayır, bu başka şeydi, burada Itri'nin ihtişamı yoktu; demin hepsi beraber aynı şeyi düşünüyorlardı. Şimdi herkes bir kayalıkta oyulmuş taş hücrelerde, birbirinden ayrı mahpustular. İhsan:</p>

  <p>-Itri çok maşeri! diye düşündü! Fakat bu da çok güzel, bir müddet sustu; hep aynı uzlet içinde mahpus olduğunu hissediyordu:</p>

  <p>-Bazı şeylerin havasından çıkmak güç oluyor, dedi.</p>

  <p>Mümtaz:</p>

  <p>-Evet güç oluyor. O kadar güç oluyor ki, bazen biz neyiz? diye kendi kendime soruyorum.</p>

  <p>-İşte buyuz. Bu Nevakar'ız. Bu Mahur Beste'yiz, bunlara benziyen nice nice şeyleriz! Onların içimizdeki yüzleri, bize ilham edecekleri hayat şekilleriyiz.</p>

  <p>Yahya Kemal, bizim romanımız şarkılarımızdır, diyordu, hakkı&#160;da var.</p>

  <p>-Müphem. Her gün birkaç defa onlara koşuyorum. Hep eli boş dönüyorum. İhsan&#160;</p>

  <p>-Sabır, dedi.</p>

  <p>Mümtaz düşünceli düşünceli başını salladı:</p>

  <p>-Evet sabır. Patience dans l'azur.</p>

  <p>-Tam o. Patience dans l'azur. Unutma ki daha kapısındasın. Bu sefer Bursa'da bunu daha yakından gördüm. Orada musıki, şiir, tasavvuf hep içiçe konuşuyor! Taş dua ediyor, ağaç zikrediyor.</p>

  <p>Tevfik Bey, Mümtaz'a muhabbetle bakıyordu. Onun toy heyecanları, çırpınışları hoşuna gidiyordu. Bir şey yapabilecek mi acaba? Hayat fırsat verirse elbette yapardı.</p>

  <p><br /></p>
</body>
</html>
