<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>OTUZ YEDİNCİ BÖLÜM</h2>

  <p>Eğer onun soğuk, ölü gözlerine bakarsanız kamera gerçeği yüzünüze vurarak sizinle alay eder. Kadir’in Afganistan, Pakistan ve Hindistan’dan gelen adamlarla oluşturduğu mücahit birliğindeki hemen her adamı gösteren siyah beyaz fotoğraf onları gerçekte olduklarından daha katı ve daha bilinçli bir şekilde yansıtıyordu. Fotoğrafa bakınca bu adamların gülmeyi ne kadar sevdiklerini ya da ne kadar kolay gülümsediklerini bilmek imkansızdı. Benimkiler dışındaki bütün gözler biraz yukarıda ya da aşağıda kalmış, hafifçe sağa ya da sola bakıyordu. Sargılı ellerimle fotoğrafı tutup birlikte sıra olup poz vermiş adamların isimlerini hatırlarken yalnızca benim gözlerim beni takip ediyordu.</p>

  <p>İsmi <i>işçi</i> anlamına gelen ve granitle senelerce çalışmaktan dolayı elleri gri beyaz olan taş ustası Mazdur Gül... İsminin İngilizce versiyonu olan David diye kendisine seslenilmesini isteyen ve en büyük hayali New York’a gidip orada güzel bir restoranda güzel bir yemek yemek olan Davut... İsmi <i>güven</i> anlamına gelen ve cesur gülümsemesi ile Peşavar yakınlarındaki sefil bir mülteci kampında açlık içinde yaşayan ailesine duyduğu kederi gizleyen Zamaanat... Kabul’deki bir hastanede iki ay hasta yattı diye kampın doktoru seçilen ve ben kampa gelip de doktorluk işini kabul edince dualar ve derviş dansıyla bunu kutlayan Hacı Ekber... Elbiseleri alev içinde ve sırtı yarılmış bir şekilde karda sürünürken hayatını kaybeden haylaz taşlamalarda bulunan tüccar Alef... Deli Habib tarafından öldürülen iki çılgın genç, Juma ve Hanif... Son saldırıda ölen onların korkusuz genç arkadaşları Jalalaad... İsmi Aladdin olarak kısaltılan ve sapasağlam kurtulan Al-ud-Din... Silahlara doğru başı çekerek giderken ölen kırışık alınlı, acılı bakışlı Süleyman Shahbadi.</p>

  <p>Grubun merkezinde, Abdül Kadir Han’ın etrafında daha sıkı bir şekilde toplanmış daha küçük bir grup daha vardı. Bir eli donmuş toprağa, diğer eli bana kenetlenmiş ölen Ahmet Zadeh... Habib’i öldüren ve karların arasında gözden kaybolan Khaled Ansari... Ala-ud-Din gibi son saldırıdan yara almadan çıkmış Mahmut Melbaaf... Kendi yaralarını görmezden gelip benim baygın bedenimi güvenli bir yere taşıyan Nazir... Ve ben. Fotoğrafta Kadirbhai’nin arkasında, solunda dururken kendine güvenli, cesur ve sakin görünüyorum. Bir de kamera yalan söylemez derler.</p>

  <p>Beni kurtaran Nazir’di. Biz silahlara doğru koşarken çok yakınımızda patlayan havan topu havayı yarıp delmişti. Ondan yayılan şok dalgası sol kulak zarımı delmişti. O sessiz anda patlayan mermiden dağılan parçalar üzerimizden geçmişti. Büyük metal parçalardan hiçbiri üzerime isabet etmemişti ama sekiz küçük şarapnel parçası bacaklarımın dizden aşağısına saplanmıştı. Bir bacağıma beş, diğerine üç şarapnel isabet etmişti. Bir tane karnıma, bir tane de göğsüme gelmişti. Parçalar üzerimdeki kalın kıyafetleri, içi dolu para cüzdanımı, ilkyardım çantamın deri kayışlarını geçerek vücudumu adeta yakarak içeri saplanmıştı. Bir diğer parça sol gözümün üstüne, alnıma çarpmıştı.</p>

  <p>Bu parçaların hepsi küçüktü, aşağı yukarı bir peninin üzerinde bulunan Abraham Lincoln suratı büyüklüğündeydiler. Yine de öyle bir hızla hareket ediyorlardı ki ayaklarımı yerden kesmişlerdi. Patlamadan dolayı toprak üzerime yağmış, beni kör edip nefessiz bırakmıştı. Yere sert düşmüş, tam düşerken yüzümü yana çevirmeyi başarmıştım. Ne yazık ki o esnada zarar gören kulağımın üzerine düştüğümden ağrı daha da dayanılmaz olmuştu ve bayılmıştım.</p>

  <p>Bacaklarından ve kolundan yaralanan Nazir beni hendeğe benzeyen bir çukura taşımış ve kendisi de oraya yığılıp bombardıman durana kadar vücudunu bana siper etmişti. Kollarını boynuma dolamış uzanırken sağ omzundan vurulmuştu. Eğer Kadir’in adamı sevgisiyle beni korumasaydı o parça bana çarpıp ölümüme neden olabilirdi. Etraf sessizleşince Nazir beni güvenli bir yere sürüklemişti.</p>

  <p>Mahmut Melbaaf “Sayid’di değil mi?” diye sordu.</p>

  <p>“Pardon?”</p>

  <p>“Fotoğrafı çeken Sayid’di değil mi?”</p>

  <p>“Evet. Evet. Sayid’di. Ona Kishmishi derlerdi...”</p>

  <p>Böylece genç ve utangaç Peştu savaşçısını hatırladık. Sayid, Kadirbhai’yi bütün savaşçı kahramanlarının tek vücutta hayat bulmuş hali olarak görür ve her yerde hayran bakışlarla onu izlerdi. Kadir onun tarafına doğru bakacak olursa da hemen gözlerini aşağı indirirdi. Küçükken çiçek hastalığı geçirdiğinden yüzünün çoğu yeri küçük, kahverengi izlerle kaplıydı. Takma adı olan <i>Kishmishi</i>, üzüm anlamına gelirdi ve yaşlı savaşçılar büyük bir sevecenlikle ona bu isimle hitap ederdi. Fotoğrafta poz veremeyecek kadar utangaç olduğundan makineyi kullanmaya gönüllü olmuştu.</p>

  <p>“Kadir’leydi,” diye mırıldandım.</p>

  <p>“Evet, sonuna değin. Nazir onun cesedini Kadirbhai’nin yanında görmüş. Sanırım saldırıya uğrayıp öldürüleceklerini bilseydi bile Kadirbhai’nin yanında olmak isterdi. Böyle ölmek isterdi. Bunu isteyecek tek kişi de değildi üstelik.”</p>

  <p>“Bu fotoğrafı nereden buldun?”</p>

  <p>“Film Khaled’deydi hatırladın mı? Kadir’in taşınmasına izin verdiği tek fotoğraf makinesi onunkiydi. Khaled bizden uzaklaşıp giderken cebinden çıkarıp yere koyduğu şeyler arasında bu da vardı. Filmi yanıma aldım ve geçen hafta bir fotoğraf stüdyosunda tab ettirdim. Fotoğrafları bu sabah teslim ettiler. Gitmeden önce onları bir görmek istersin diye düşündüm.”</p>

  <p>“Gitmek mi? Nereye gidiyoruz?”</p>

  <p>“Buradan uzaklaşmamız lazım. Nasıl hissediyorsun?”</p>

  <p>“iyiyim,” diye yalan söyledim. “Sorunum yok.”</p>

  <p>Yatağın ucuna oturdum ve ayaklarımı yere uzattım. Ayaklarım yere değer değmez bacağıma öyle bir ağrı girdi ki yüksek sesle inledim. Başım da zonklamaya başladı. Sargılı parmaklarımı kafama bir sarık gibi dolanmış bez parçasına götürdüm. Sol kulağıma giren üçüncü ağrı da dikkatimi çekiyordu. Ellerim acıyor, üç-dört kat çorap giydirilmiş ayaklarım sanki yanıyordu. Aylar önce üzerimizden havayı yararak geçen jetler nedeniyle atımın tekmelediği sol kalçam hala acıyordu. Oradaki yara tam anlamıyla bir türlü geçmemişti. Kaba etin altında bir kemiğin çatlamış olabileceğinden şüpheleniyordum. Atımın korku içinde beni ısırdığı kolumun dirseğe yakın yerini hissetmiyordum. Bu yara da aylar öncesinden kalmaydı ve o da tam anlamıyla iyileşmemişti.</p>

  <p>Kalçalarımın üzerinde iki büklüm bir şekilde dururken midemin daraldığını ve bacaklarımın zayıfladığını görebiliyordum. Dağda açlık çektikten sonra çok zayıflamıştım. Tam bir enkaz halindeydim ve durumum hiç içi açıcı değildi. Hemen sonra kafam ellerimdeki sargı bezlerine takıldı ve içimi bir panik duygusu kapladı.</p>

  <p>“Ne yapıyorsun?”</p>

  <p>Dişlerimle sargıları yırtıp çıkarmaya çalışırken bir yandan da “Bunlardan kurtulmalıyım,” dedim.</p>

  <p>Mahmut “Dur! Dur!” diye bağırdı. “Bırak yardım edeyim.”</p>

  <p>Mahmut sargıları yavaşça açarken ben de göz kapaklarımdan yanaklarıma ter aktığını farkettim. İki elimin sargısı da açılınca birer pençe gibi duran ellerime baktım ve parmaklarımı esneterek kımıldattım. Soğuktan dolayı parmaklarımın derisi boğum yerlerinden yarılmıştı ve ellerimdeki mor yara izleri korkunç görünüyordu. Buna rağmen parmaklarım yerli yerindeydi.</p>

  <p>Mahmut çatlamış ve derisi soyulmuş ellerime bakıp “Nazir’e teşekkür etmelisin,” diye mırıldandı. “Parmaklarını kesmeyi düşünüyorlardı ama o buna izin vermedi. Bütün yaralarına bakılana kadar da yanından ayrılmalarına müsaade etmedi. Yüzündeki soğuktan oluşan yaralara da müdahale etmelerini sağladı. Elinde Kalaşnikof ve senin otomatik tabancan vardı. Al bakalım... Uyanınca onu sana vermemi istedi.”</p>

  <p>Mahmut bir örtüye sarılı Stechkin’i çıkardı. Silahı almaya çalıştım ama ellerim onu kavrayamadı.</p>

  <p>Mahmut hafifçe gülümseyerek “Senin için saklarım,” dedi.</p>

  <p>Duyduğum acıdan sersemlemiş fakat giderek daha iyi ve güçlü hissederek “O nerede?” diye sordum.</p>

  <p>Mahmut başıyla işaret ederek “Orada,” dedi. Kafamı çevirdiğimde Nazir’in de benimkinin aynısı bir yatakta uyuduğunu gördüm. “Dinleniyor ama gitmeye hazır. Yakında buradan ayrılmalıyız. Arkadaşlarımız her an bizim için gelebilir, biz de harekete hazır olmalıyız.”</p>

  <p>Etrafıma bakındım. Yerleri şilteyle kaplı kum rengi geniş bir çadırdaydık ve içeride yaklaşık olarak on beş adet katlanır yatak vardı. Hepsi soluk yeşil renkte olan bol pantolon, tunik, uzun ve kolsuz yelekten oluşan Afgan giysileri giymiş adamlar yataklar arasında dolaşıyordu. Hasır yelpazelerle yaralıları yelliyor, onları sabunlu su ile yıkıyor ya da atıkları dışarı taşıyorlardı. Yaralılardan bazıları çektikleri acı yüzünden inliyor veya anlamadığım dillerde bir şeyler söylüyordu. Afganistan’ın karlı tepelerinde geçirdiğimiz aylardan sonra Pakistan ovasındaki hava yoğun ve sıcaktı. Havada o kadar çok kuvvetli koku vardı ki duyularım artık onları reddediyor, sadece keskin kokulu bir bileşim algılıyordu. Çadırın yakınında bir yerlerde Hindistan’ın kokulu pilavı pişmekteydi.</p>

  <p>“Dostum, söylemeden geçemeyeceğim, deli gibi açım.”</p>

  <p>Mahmut bir kahkaha atarak “Çok yakında güzel yemekler yiyeceğiz,” diye içimi rahatlattı.</p>

  <p>“Öyle mi? Burası Pakistan değil mi?”</p>

  <p>“Evet,” dedi Mahmut tekrar gülerek. “Ne hatırlıyorsun?”</p>

  <p>“Fazla bir şey değil. Koştuk. Uzak bir mesafeden... Üzerimize ateş ediyorlardı. Her yerde havan topu vardı. Vurulduğumu hatırlıyorum...”</p>

  <p>O esnada dizimden bileğime kadar uzanan sargıları hissettim.</p>

  <p>Ve yere düştüm. Sonra... Hatırladığım... Bir cip mi geldi? Yoksa kamyon muydu? Böyle bir şey oldu mu?”</p>

  <p>“Evet. Mesut’un adamları bizi aldı.”</p>

  <p>“Mesut mu?”</p>

  <p>“Ahmet Şah. Aslan. Onun adamları düşman setine ve iki anayola, Kabul’e ve Quetta’ya saldırdı. Kandahar’ı kuşattılar. Halen orada, şehrin dışındalar ve sanırım savaş bitinceye kadar da oradan ayrılmayacaklar. Tam çatışmanın ortasına düşmüşüz dostum.”</p>

  <p>“Bizi kurtardılar...”</p>

  <p>“En azından bunu yaptılar diyelim.”</p>

  <p>“En azından mı?”</p>

  <p>“Evet. Bize saldıranlar da onlardı.”</p>

  <p>“Ne?”</p>

  <p>“Evet. Dağdan aşağı doğru inerken Afgan ordusu üzerimize ateş açtı. Mesut’un adamları bizi görüp bizim de düşman olduğumuzu düşünmüş. Bizden epey uzak olduklarından da havan toplarıyla üzerimize ateş açmışlar.”</p>

  <p>“Bizi kendi adamlarımız mı vurdu?”</p>

  <p>“Herkes ateş ediyordu. Afgan ordusu da üzerimize ateş açmıştı ama üzerimize inen havan mermileri kendi adamlarımızınkilerdi. Havan saldırısı Afgan ordusuyla Rusları kaçırdı. Kaçanlardan ikisini öldürdüm. Ahmet Şah Mesut’un adamlarının Stinger’leri vardı. Amerikalılar Stinger’leri onlara nisanda verdi, o zamandan beri de Rusların helikopteri kalmadı. Şimdi mücahitler her yanda karşı koyuyor. Artık savaş inşallah iki ya da üç yıl içinde biter.”</p>

  <p>“Nisan... Şimdi hangi aydayız?”</p>

  <p>“Mayıstayız.”</p>

  <p>“Ne kadar zamandır buradayım?”</p>

  <p>Mahmut yavaşça “Dört gündür Lin,” dedi.</p>

  <p>“Dört gün...” Ben sadece bir gecedir orada olduğumu düşünmüştüm. Omzumun üzerinden uyumakta olan Nazir’e tekrar baktım. “Onun iyi olduğuna emin misin?”</p>

  <p>“Birkaç yerinden yaralanmış ama güçlü ve kendi başına hareket edebiliyor. <i>İnşallah</i> iyileşecek. Tam bir <i>shotor</i> gibi!” Mahmut devenin Farsçasını kullanıp kahkaha attı. “O kararını verdi mi kimse fikrinden caydıramaz.”</p>

  <p>Ben de uyandığımda beri ilk defa Mahmut’la güldüm. Gülmemle birlikte başım zonklamaya başlayınca ellerimi hemen kafama götürdüm.</p>

  <p>“Nazir bir şeye karar verdiğinde onu kararından vazgeçirmeye çalışan kişi olmak istemem doğrusu.”</p>

  <p>Mahmut “Ben de istemem,” dedi ve anlatmaya devam etti. “Mesut’un askerleri bizi iyi bir Rus arabasına bindirdi. Arabadan sonra sizi Chaman yolu için kamyona taşıdık. Chaman’da sınır görevlisi Pakistanlılar Nazir’in üzerindeki silahları almak istedi. Nazir onlara para verdi. Para çantandan aldığı bir miktar parayı verdi ve silahlarını teslim etmedi. Seni iki ölü adamla beraber battaniyelerin altına sakladık. Adamları üzerine koyduk ve adamlar için düzgün bir Müslüman namazı kılmak istediğimizi söyledik. Daha sonra Quetta’ya, bu hastaneye geldik. Burada da Nazir’in silahlarını almak istediler. Nazir de tekrar onlara para verdi. Parmaklarını kokudan dolayı kesmek istediler...”</p>

  <p>Ellerimi burnuma götürdüm ve kokladım. Üzerlerinde çürümüş, pis bir koku vardı. Koku hafiflemişti ama bana dağda yediğimiz son yemek olan çürümüş keçi etinin kokusunu hatırlattı. Midem birden kasıldı. Mahmut hemen eline metal bir kap geçirdi ve onu suratıma dayadı. Koyu yeşil bir safra kusarken çaresiz bir şekilde dizlerimin üzerine düştüm.</p>

  <p>Mide bulantısı geçince yatağa sırtımı yaslayarak oturdum ve Mahmut’un bana verdiği sigarayı minnettarlıkla kabul ettim.</p>

  <p>Kekeleyerek “Devam et,” dedim.</p>

  <p>“Ne?”</p>

  <p>“Nazir hakkında konuşuyordun.”</p>

  <p>“Ah, evet. Kalaşnikofunu çıkardı ve adamların üzerine doğrulttu. Eğer seni keserlerse hepsini öldüreceğini söyledi. Adamlar kamp polisini çağırmak istedi ama Nazir elinde silahı çadırın kapısının önüne dikildi. Onu geçemediler. Ben de diğer yanında durup arkasını kolladım. Böylece seni tedavi ettiler.”</p>

  <p>“Harika bir sağlık planı olmuş. Doktora Kalaşnikof doğrultan bir Afgan.”</p>

  <p>Mahmut espriyi anlamadan “Evet,” dedi. “Daha sonra da Nazir’e baktılar. Sonunda onca yarayla iki gün boyunca hiç uyumayan Nazir de uyudu.”</p>

  <p>“O uyuduğunda polisi çağırmadılar mı?”</p>

  <p>“Hayır. Buradakilerin hepsi Afgan. Doktorlar, yaralı adamlar, nöbetçiler, herkes Afgan. Ama kamp polisi değil. Onlar Pakistanlı ve Afganlar da Pakistan polisini sevmez. Herkes Pakistan polisi ile sorun yaşamıştır. Bana izin verdiler, ben de o uyurken Nazir’in silahlarını aldım. Ona ve sana baktım. Bekle... Sanırım dosdarımız geldi!”</p>

  <p>Çadırın ağzı açıldı ve sıcak bir günün sarı ışığı içeri girerken gözlerimiz kamaştı. Dört adam gelmişti. Dördü de Afgan’dı ve tecrübeli savaşçılardı. Bana sanki bir tüfeğin namlusunun ardından bakıyorlardı. Mahmut onları karşılamak için ayağa kalktı ve birkaç kelime fısıldadı. Adamlardan ikisi Nazir’i uyandırdı. Nazir derin bir uykuda olmasına rağmen adamlar ona dokunur dokunmaz döndü ve savaşmaya hazır bir şekilde fırladı. Adamların yüzündeki dostça ifadeyi görüp tatmin olunca beni kontrol etmek için kafasını çevirdi. Nazir benim uyanmış olduğumu ve yatağımda oturduğumu görünce nadir olarak gülen yüzünde öyle kocaman bir gülümseme belirdi ki bu neredeyse tedirgin ediciydi.</p>

  <p>İki adam Nazir’e ayağa kalkmasında yardımcı oldu. Sol kalçası sargılıydı. Nazir, adamlardan destek alıp topallayarak gün ışığına doğru çıktı. Diğerleri de benim kalkmama yardım etti. Yürümeye çalıştım ama yaralı bacaklarım bana başkaldırdı. Tek yapabildiğim ayaklarımı sürüklemekti. Bu utanç verici durumdan sonra iki adam kollarını birleştirip beni kaldırdı.</p>

  <p>İyileşmekle geçen bundan sonraki altı ay boyunca yeni bir çadıra, mekana, gecekonduya ya da gizli bir odaya geçmek gerektiğinde bu şekilde taşınıp durduk. Pakistan Gizli Servisi ISI, onların izni olmadan Afganistan’a giren yabancılara kötü gözle bakardı. Savunmasız olduğumuz o haftalar boyunca bize kol kanat geren Mahmut Melbaaf için sorun olan şeyse hikayemizin bizi misafir eden sürgünler ya da mülteciler için çok ilgi çekici olmasıydı. Dikkat çekmemek için sarı saçlarımı koyuya boyamıştım ve güneş gözlüğümü neredeyse hiç çıkarmıyordum. Yine de kaldığımız gecekondularda ve kamplarda ne kadar dikkatli ve gizli hareket etsek de her zaman kim olduğumu bilen birileriyle karşılaşıyorduk. Mücahitlerle birlikte savaşan Amerikalı bir silah kaçakçısının bu uğurda yaralanması karşı konulamaz bir sohbet konusuydu. Böyle konuşmalar da herhangi bir istihbarat örgütünün herhangi bir ajanının dikkatini hemen çekerdi. Eğer gizli polis beni bulursa da Amerikalının aslında Avustralya’dan kaçmış bir mahkum olduğu ortaya çıkardı. Bu gerçek bazılarının terfi etmesini sağlarken beni Avustralyalı yetkililere teslim etmeden önce üzerimde çalışacak işkencecilerim için de heyecan verici bir tecrübe olurdu. İşte bu yüzden çok sık ve aceleyle yer değiştiriyor ve yara almış hayatlarımızda sadece güvendiğimiz birkaç kişiyle konuşuyorduk.</p>

  <p>Azar azar ayrıntılar su yüzüne çıkıyor, içine düştüğümüz savaş ve ondan kurtuluşumuzla ilgili detaylar öğreniliyordu. Dağımızı çeviren Rus ve Afgan askerler, birliklerinin en iyileriydi ve muhtemelen bir yüzbaşı tarafından yönetiliyorlardı. Shar-i Safa Dağları’nda operasyon yapmalarının tek nedeni ise Habib Abdur Rahman’ı öldürmekti. Tutuklanması için çok yüklü bir ödül konmuştu ama asıl Habib’in kötülüklerinin insanlarda yarattığı dehşet ve korku yüzünden onu arayanlar olayı şahsi bir mesele olarak görüyordu. Onun vahşi nefretinden o kadar etkilenmiş, onu yakalamayı o kadar kafaya takmışlardı ki Ahmet Şah Mesut’un kuvvetlerinin gelişini bile farketmemişlerdi. Rusların ve Afganların çoğunun dağın öteki ucunda mayın döşeyip güç yığmakla meşgul olduğuna dair Habib’in verdiği bilgiye güvenip özgürlüğe doğru koştuğumuzda boşalmış düşman kampındaki şaşkına dönmüş nöbetçiler üzerimize ateş açmıştı. Belki de Habib’in onlar için geldiğini düşünmüşlerdi, çünkü saldırılarında disiplin ve düzen yoktu. Bu hareketle Rusların onlardan önce davrandığını düşünen Mesut’un mücahitlerinin saldırısını da hızlandırmışlardı. Düşmana doğru koşarken görüp duyduğum patiamalar <i>-aptallar, kendi havan toplarını uçurdular-</i> aslında Mahmut’un havanlarından Rusların bulundukları noktalara atılmıştı. Üzerimize gelen havan mermileri birer kaza kurşunuydu.</p>

  <p>Ben de silahlara doğru koşarken ve hayatları boşa harcayan müttefik kurşunlarının altındayken o anın muhteşem olduğunu düşünüyordum. Halbuki muhteşem olan hiçbir şey yoktu. Hiçbir zaman da yoktur. Muhteşemlik Tanrı’ya hastır ve Tanrı’ya da bir silahla hizmet edemezsiniz.</p>

  <p>Biz yere yığılınca Mesut’un adamları kaçışan düşman askerlerini dağ boyunca takip edip dönmekte olan mayın döşeyicilerini bulmuş. Bunu izleyen çarpışma tam bir katliammış. Habib Abdur Rahman’ı öldürsün diye yollanan adamların grubundan bir kişi dahi sağ çıkmamış. Eğer o deli bunu duysaydı eminim hoşuna giderdi. O geniş ağzını nasıl kocaman açarak sessiz bir kahkaha atacağını, kederle deli deli bakan gözlerinin nasıl yuvalarından çıkacak gibi görüneceğini hayal edebiliyordum.</p>

  <p>O soğuk gün ve birdenbire çöken akşam boyunca Nazir ile ben savaş alanında kalmıştık. Gün hızla batarken bizi çarpışmadan dönen mücahitler ile kendi adamlarımız bulmuştu. Mahmut ile Ala-Ud-Din, Süleyman ile Jalalaad’ın cesetlerini dağdan bulunduğumuz yere taşımışlardı.</p>

  <p>Mahmut’un adamları bağımsız birer savaşçı olan Achkzailerle birleşmiş, birlikte Chaman yolundan Geçit’e, Rusların savunma hattının bulunduğu Kandahar’ın elli kilometre yakınına kadar olan bölgeyi ele geçirmişlerdi. Chaman’a gidişimiz ve Geçit’ten Pakistan’a yolculuğumuz hızlı ve sorunsuz geçmişti. Bir kamyonette ölen arkadaşlarımızla birlikte gitmiş, saatler içinde kontrol noktasına varmıştık. Ki bu yolculuk Kadir’in atlarıyla aylarımızı almıştı.</p>

  <p>Nazir çabucak iyileşip hızla kilo almaya başladı. Kolundaki ve omzunun arkasındaki yaralar iyice kapandı ve ona sorun çıkarmadı. Fakat sağ kalçasında bulunan daha geniş ve derin yara kalçasından dizine kadar olan kas, kemik ve tendonlar arasındaki liflere hasar vermiş gibi gözüküyordu. Bacağının üst kısmını rahat oynatamıyor, adım atarken sağ ayağını düz bir şekilde değil de döndürerek atıyordu.</p>

  <p>Buna rağmen Nazir’in morali nispeten daha iyiydi ve Bombay’a dönmek için sabırsızlanıyordu. Hatta bazen öyle sabırsız oluyordu ki benim yavaş iyileşmem konusundaki endişeleri rahatsız edici bir hal alıyordu. Hiç durmadan <i>Daha iyi misin? Ayağa kalkabiliyor musun? Gidebilir miyiz?</i> şeklinde sorulara maruz kalmak bazen katlanılmaz bir hal aldığından ona birkaç defa çıkışmıştım. Tabii o zaman Nazir’in Bombay’da onu bekleyen son bir vazifesi olduğunu bilmiyordum. Bu görev Abdül Kadir’i kurtaramayışından ötüru duyduğu kederi ve utancı içine atmasına neden oluyordu. Her geçen gün sağlığımız iyiye gittikçe Kadir’in ona emrettiği şey de Nazir’i gitgide boğuyor, görevini ihmal ettiğini düşünerek acı çekiyordu.</p>

  <p>Benim de kendimce meşgul olduğum meseleler vardı. Bacaklarımdaki yaralar yeterince hızlı iyileşiyordu ve alnımın derisi geride hafif bir çıkıntı bırakarak kapanmıştı fakat patlayan kulak zarım iltihaplanmıştı ve bana sürekli, dayanılmaz bir ağrı veriyordu. Ağzıma attığım her lokma, içtiğim her yudum su, konuştuğum her kelime ve duyduğum her yüksek ses, yüzümdeki ve boynumdaki sinirlerle beynime bir akrep sokmasını andıran iğneler batıyordu. Vücudumun her hareketiyle ya da kafamı bir çevirişimle bile bu dayanılmaz acıya maruz kalıyordum. Aldığım her nefes, esnemek ve hapşırmak bile bu işkenceyi artırıyordu. Uykumda kazara hasarlı kulağımın üzerine yatmam öyle bir feryat etmeme neden oluyordu ki elli metre yakınımda uyuyan her adam uyanıyordu.</p>

  <p>Üç hafta süren çıldırtıcı, katlanılmaz ağrıdan ve kendime yaptığım yüksek dozlardaki penisilin aşıları ile antibiyotikle kulak yıkama işlemlerinden sonra yaram iyileşti ve çektiğim acı da tıpkı sisli bir kıyıda zar sor seçilen şekiller gibi hatıralarda hayal meyal kaldı.</p>

  <p>Ellerim üzerlerinden ölü deriyi atıp iyileşti. Elbette gerçekten donmuş doku tam olarak iyileşmediğinden sürgün yıllarında aldığım bu yara da diğer pek çoğu gibi aslında daima benimle kaldı. Ellerim, her soğuk günde, savaş öncesinde silahıma yapışırken hissettiğim o acıyı bana tekrar yaşatarak beni geçmişe götürmeye devam eder. Yine de Pakistan’ın daha ılıman ikliminde parmaklarım açılmaya ve istediğim gibi hareket etmeye başlamıştı. Artık işe hazırlardı. Bombay’daki küçük intikamım için sabırsızlanıyordum. Yaşadığımız sıkıntılardan dolayı zayıflamış olsam da vücudum Kadir’in savaşı için yolculuğa çıktığımız zamana göre daha dirençli ve sağlamdı.</p>

  <p>Nazir ve Mahmut dönüş yolculuğumuzu aktarmalı trenler ayarlayarak planladı. Pakistan’da küçük bir cephanelik de edindiklerinden bunları Bombay’a kaçırmayı düşünüyorlardı. Silahları kumaş balyalarının içine yerleştiriyor ve Hintçesi iyi olan üç Afgan’la birlikte gönderiyorlardı. Değişik vagonlarda gitmemize ve adamlarla hiç bağlantı kurmamamıza rağmen kargomuz hep aklımızdaydı. Birinci sınıf kompartımanda yolculuk ederken olayın komikliği, Afganistan’a kaçak silah sokmak için yola çıkmışken kendimizi Bombay’a silah sokarken bulmamız beni güldürmüştü. Ne var ki bu kahkaha acı bir kahkahaydı ve sonrasında yüzümün aldığı hal, birlikte yolculuk yaptığım insanların bakışlarını üzerimden çevirmelerine neden olmuştu.</p>

  <p>Bombay’a geri dönmemiz iki günden biraz fazla zamanımızı aldı. Pakistan’a girerken kullandığım sahte İngiliz pasaportumla seyahat ediyordum. Pasaporttaki kayıtlara göre vizemin süresini geçmiştim. Artık uzmanı olduğum çekici gülümsememi ve yanında Kadir’in bana ödediği paradan kalan son Amerikan dolarlarımı kullanarak hiç dikkat çekmeden sınırın iki yanındaki Pakistanlı ve Hintli memurlara rüşvet vermiştim. Tan ağardıktan bir saat kadar sonra, oradan ayrıldıktan sekiz ay sonra sevgili Bombay’ımın sıcağına ve hareketli yaşamına geri dönmüştüm.</p>

  <p>Nazir ve Mahmut belli bir uzaklıktan askeri kargolarının indirilişini ve nakledilişini yönettiler. Nazir’e onunla gece Leopold’un Yeri’nde buluşacağıma söz vererek tren istasyonunda yanlarından ayrıldım.</p>

  <p>Bir taksi tuttum. Şehir, adanın sesleri, renkleri ve hiç durmak bilmeyen akışı karşısında kendimi sarhoş gibi hissediyordum ama odaklanmalıydım. Param tükenmek üzereydi. Taksi şoförünü Fort bölgesindeki kara para toplama merkezine yönlendirdim. Taksiyi bekletirken sayma odasına çıkan üç dar katı koşarak kat ettim. Bu esnada Khaled’in hatırasıyla yüreğim burkuldu. <i>Bu merdivenleri Khaled ile birlikte çıkardık.</i> Ve tıpkı bacaklarım ağrıdığında yaptığım gibi çenemi sıktım. Odanın dışında bekleyen iki iriyarı adam beni tanıdı. Üçümüz de kocaman gülümseyerek el sıkıştık.</p>

  <p>Adamlardan biri “Kadirbhai’den ne haber?” diye sordu.</p>

  <p>Adamın genç yüzüne şöyle bir baktım. Adı Amir’di. Cesur, güvenilir ve Han’a sadık biriydi. Bir an için onun Kadir’in ölümüyle ilgili şaka yaptığını sanarak içimde bir öfkenin kabardığım hissettim. Hemen sonra ise adamın bilmediğini farkettim. <i>Bu nasıl olur? Neden bilmiyorlar?</i> İçgüdülerim Amir’in bu sorusunu cevaplamamamı söyledi. İfademi değiştirmeden ve hafifçe gülümseyerek soruyu cevaplamadan kapıya vurdum.</p>

  <p>Hint giysisi giymiş kısa boylu, şişman, kelleşmeye başlamış bir adam kapıyı açtı ve iki elini birden uzattı. Bu adam Abdül Kadir Han’ın mafya teşkilatında döviz işinden sorumlu olan Rajubhai’ydi. Beni görünce içeri çekti ve kapıyı ardımdan kapadı. Para sayım odası Rajubhai’nin iş ve özel yaşantısının merkeziydi ve günün yirmi dört saatinin yirmi saatini orada geçirirdi. Omzunun üzerinden uzanan ince, beyaza çalan pembe renkli ip, onun Abdül Kadir’in çoğunluğunu Müslümanların oluşturduğu imparatorluğundaki Hindulardan biri olduğunu belirtiyordu.</p>

  <p>Rajubhai sevinçle gülümseyerek “Linbaba! Seni görmek çok güzel!” dedi. <i>“Kadirbhai kahan hain?” Kadirbhai nerede?</i></p>

  <p>Yüzümdeki şaşkınlık ifadesini gizlemek için uğraştım. Rajubhai üst kademelerde olan biriydi ve konsey toplantılarında onun da yeri vardı. Eğer o Kadir’in öldüğünü bilmiyorsa, o zaman şehirdeki kimse bunu bilmiyor demekti. Kadir’in ölümü hala bir sırsa, Nazir ile Mahmut bunun sır olarak kalması için çaba harcamış olmalıydı. Bana bununla ilgili bir şey söylememişlerdi ve ben de buna pek anlam veremiyordum ama sebepleri ne olursa olsun onları desteklemeye ve konu hakkında sessizliğimi korumaya karar verdim.</p>

  <p>“<i>Hum akela hain</i>” diye gülümseyerek cevap verdim ben de. <i>Yalnızım.</i></p>

  <p>Her ne kadar söylediğim soruya yanıt olmasa da Rajubhai duyduğu karşısında gözlerini kıstı.</p>

  <p>“<i>Akela...</i>” diye tekrar etti. <i>Yalnız...</i></p>

  <p>“Evet, yalnızım ve acil paraya ihtiyacım var Rajubhai. Aşağıda bir taksi bekliyor.”</p>

  <p>“Dolara mı ihtiyacın var Lin?”</p>

  <p><i>“Dollars nahin. Sırf Rupin.” Dolara değil, ynlnızca rupiye.</i></p>

  <p>“Ne kadar istiyorsun?”</p>

  <p>“<i>Do-do-teen hazar</i>” diyerek her zaman üç bin anlamına gelen sokak şivesiyle soruyu yanıtladım.</p>

  <p>Rajubhai endişeden değil de alışkanlıktan keyifsiz bir tavırla “<i>Teen hazar!</i>” diye yineledi. Üç bin rupi gecekondularda veya sokakta büyük bir paraydı ama karaborsa döviz ticaretinde önemsiz bir miktardı. Rajubhai’nin ofisinde her gün bu paranın belki yüz katı toplanıyordu ve kendisi çoğu zaman bana maaşım ve komisyonlarımla birlikte altmış bin rupi veriyordu.</p>

  <p>“<i>Abi, bhai-ya abi! Hadi ağabey, hadi?</i>”</p>

  <p>Rajubhai kafasını çevirdi ve kaşlarını oynatarak adamlarından birine işaret etti. Adam da üç bin rupiyi temiz ama kullanılmış yüzlük banknotlar şeklinde uzattı. Rajubhai alışkanlıktan banknotları ikinci bir defa sayarak bana verdi. Gömleğimin cebine iki banknot koyduktan sonra geri kalanı uzun yeleğimin iç ceplerinden birine koydum.</p>

  <p>“<i>Shukria, chacha,</i>” diyerek gülümsedim. “<i>Main jatu hu.</i>” <i>Teşekkürler amca. Ben gidiyorum.</i></p>

  <p>“Lin!” Rajubhai arkamdan yetişerek koluma yapıştı. <i>“Hamara beta Khaled, kaisa hain?” Khaled nasıl?</i></p>

  <p>İfademin ve sesimin değişmemesi için uğraşarak “Khaled bizimle değil,” dedim. “Bir geziye gitti ve ne zaman gelir bilmiyorum.”</p>

  <p>Taksiye geri dönerken merdivenleri ikişer ikişer indim ve her hoplayışımda bacaklarımda bir ürperme hissettim. Şoför hemen trafiğe çıktı ve ben de onu Coloba Yolu’ndaki giyim mağazasına yönlendirdim. Bombay’da oldukça uygun fiyata bulabileceğiniz gayet kaliteli sayısız kıyafet durmaksızın Hindistan’daki ve dünyadaki moda akımlarına göre değişiklik gösterirdi. Mülteci kampındayken Mahmut Melbaaf bana uzun, mavi bir yelek, beyaz bir gömlek ve kahverengi pantolon vermişti. Giysiler Quetta’dan buraya yaptığımız yolculuk için uygundu ama Bombay için garip kaçıyordu. Ben biraz gizlenme ihtiyacı içindeyken giysilerim dikkat çekiciydi. Derin cepleri olan siyah bir kot, eskiyen botlarımın yerine bir çift spor ayakkabı ve kotun üzerine giymek için beyaz, ipek bir gömlek aldım. Kabinde giysilerimi değiştirirken bıçağımı kılıfıyla birlikte pantolonumun kemerinin altına sıkıştırdım ve gömleğimle onu gizledim.</p>

  <p>Kasada beklerken tesadüfen gözüm oradaki aynaya ilişti. Yüzüm kendime o kadar yabancıydı ki tanımakta güçlük çektim. Utangaç Kishmishi’nin çektiği fotoğrafı hatırladım ve tekrar aynaya baktım. Suratımda bir kayıtsızlık vardı. Belki de kararlılıktı bu. Khaled’in fotoğraf makinesine güvenle poz verirken bu halimden eser yoktu. Güneş gözlüğümü elime aldığım gibi hemen taktım. <i>Bu kadar çok mu değişmiştim?</i> Sıcak bir duştan ve kalın sakalımı tıraş ettikten sonra ifademin biraz daha yumuşayacağını umdum. Aslında o katılık içimdeydi ve bunun azim mi, yoksa çok daha merhametsiz bir şey mi olduğundan emin değildim.</p>

  <p>Taksi şoförü beni Leopold’un Yeri’nin önünde bıraktı. Ona parasını ödeyip yoğun Causeway Cadde’sinde, restoranın geniş kapısının önünde, Kadirbhai ve Karla ile olan kader bağımın başlangıç yerinde bir dakika kadar durdum. Her kapı sizi değişik bir zamana ve yere götüren bir geçittir. Hızım bir odaya girmemizi ve oradan çıkmamızı sağlayan kapı, aynı zamanda bizi o odanın geçmişine ve geleceğini de götürür. İnsanlar bu gerçeği zihinlerinin derininde, hayallerinde bilirler. İrlanda’dan Japonya’ya her kültürde, kapıları dekore eden insanlara rastlayınca onları selamlarız. Kapıya doğru bir-iki adım yaklaştım ve sağ elimle kapıya dokunup daha sonra elimi göğsüme götürerek kadere ve içeri benimle birlikte girecek olan ölen arkadaşlarıma ve düşmanlarıma hürmet göstererek selam verdim.</p>

  <p>Didier Levy, patronları ve yoğun caddeyi görebildiği her zamanki sandalyesinde oturmuş, Kavita Singh ile konuşuyordu. Kavita başka yöne bakıyordu fakat Didier ben onların masasına doğru yaklaşırken beni gördü. Bir saniye için gözlerimiz buluştu ve ikimiz de birbirimizin bakışlarındaki anlamları okumaya koyulduk.</p>

  <p>Didier kendini öne doğru atıp kollarını boynuma doladı ve beni iki yanağımdan öperken “Lin!” diye bağırdı.</p>

  <p>“Seni görmek güzel Didier.”</p>

  <p>Didier dudaklarını ağzının tersiyle silerken “Iyy!” dedi. “Eğer bu sakal din için savaşanlar arasında modaysa bir ateist ve korkak olmamı sağlayan güçlere teşekkürü bir borç bilirim!”</p>

  <p>Didier’in ceketinin yakasına gelen kıvırcık saçlarının biraz daha grileştiğini düşündüm. Soluk mavi gözleri biraz daha yorgun, biraz daha kanlıydı. Yine de o çok sevdiğim bir kaşını havaya kaldırarak kurnazca gülümsemesi hala yerli yerindeydi. Bildiğim bir şehirde bildiğim bir adamdı ve evde olmak güzeldi.</p>

  <p>Kavita bana sarılmak için Didier’i kenara iterek “Merhaba Lin,” dedi.</p>

  <p>Çok güzeldi. Kalın, koyu kahverengi saçları dağınıktı. Sırtı dimdikti ve gözleri berraktı. Arkadaşça ve şefkatle parmaklarıyla enseme dokunması beni öyle kendimden geçirmişti ki, hele de Afganistan’ın soğuğunun ve kanının ardından, yıllar sonra bile hala aynı duyguyu hissedebiliyorum.</p>

  <p>Didier garsonlara içki getirmeleri için işaret ederken “Otur, otur!” diye bağırdı. “Senin öldüğünü duydum ama inanmadım! Seni görmek çok güzel! Bugün iyice sarhoş oluruz artık, <i>non?</i></p>

  <p>Didier’in oturmam için omzuma uyguladığı baskıya karşı koyarak “Hayır,” dedim. Didier’in bakışlarındaki hayalkırıklığı ruh halimi değiştirmese de ses tonumu değiştirmişti. “İçmek için biraz erken, hem gitmem gerek. Yapacak bir... İşim var.”</p>

  <p>Didier içini çekerek “Pekala,” dedi. “Ama benimle bir kadeh içmelisin. Bu kutsal halini biraz olsun kirletmeme izin vermemek çok kaba bir davranış olur. Eğer arkadaşlarınla bir kadeh içki içmeyeceksen ölümden dönmenin anlamı nedir ki?”</p>

  <p>Ayakta durmaya devam ederek ve gülümseyerek “Tamam,” dedim. “Bir kadeh viski alırım. Duble olsun. Bu senin için yeterli mi?”</p>

  <p>Didier sırıtarak “Ah, Lin,” dedi. “Şu tatlı dünyamızda benim için yeteri kadar ahlaksız olan kimse var mı acaba?”</p>

  <p>“Güçsüz bir iradenin olduğu yerde umut da var Didier. Umut için de yaşıyoruz işte.”</p>

  <p>“Tabii,” dedi Didier ve ikimiz de güldük.</p>

  <p>Kavita yanağımdan öpmek için eğilerek “Ben ikinizi baş başa bırakayım,” dedi. “Ofise geri gitmem gerek. Tekrar görüşelim Lin. Oldukça... Oldukça vahşi görünüyorsun. Güzel bir hikayen var gibi.”</p>

  <p>“Tabii,” diyerek gülümsedim. “Bir iki hikayem var ama kayıt dışı anlatırım. Akşam yemeğinde bizi oyalayacaktır.”</p>

  <p>Kavita yeterince uzun bir süre bana bakarak “Sabırsızlanıyorum,” dedi ve Didier’e döndü. “Benim için birine edepsizlik yap Didier. Sırf Lin geldi diye duygusal birine dönüşmeni istemem.”</p>

  <p>Kavita gözlerim onun üzerindeyken dışaRI çıktı ve içkiler de gelince Didier onunla oturmam için ısrar etti.</p>

  <p>“Dostum eğer zorundaysan ayaktayken yemek yiyebilir, yapabiliyorsan ayakta sevişebilirsin ama ayakta durup viski içmek imkansızdır. Bunu ancak bir barbar yapar. Viski gibi asil bir içkiyi ayakta içen adam bir canavardır.”</p>

  <p>Böylece Didier’in yanına oturdum ve Didier hemen kadehini kaldırdı.</p>

  <p>“Yaşayanlara!” dedi.</p>

  <p>İçkim halen masanın üzerindeyken “Ya ölüler?” dedim.</p>

  <p>“Ve ölülere!” dedi Didier gülümseyerek.</p>

  <p>Kadehimi kaldırdım, onunkiyle tokuşturdum ve içkimi içtim.</p>

  <p>Didier birden ciddileşerek “Şimdi söyle bakalım, sorun ne?” dedi.</p>

  <p>Dudak bükerek “Nereden başlamamı istersin?” dedim.</p>

  <p>“Dostum, sadece savaşı sormuyorum. Yüzünde büyük bir kararlılık var, bunun nedeni ne?”</p>

  <p>Didier’e cevap vermeden bir süre baktım. Beni yüzümün şeklinden nasıl olduğumu anlayacak kadar iyi tanıyan birinin yanında olmak güzeldi.</p>

  <p>“Hadi ama Lin. Gözlerinde bir sıkıntı var. Sorun ne? Eğer istersen, senin için daha kolay olacaksa, bana Afganistan’da neler olduğunu anlatarak işe başlayabilirsin.”</p>

  <p>Elimdeki boş bardağa bakarak “Kadir öldü,” dedim.</p>

  <p>Didier birdenbire korku ile öfke karışımı bir tepki vererek “Olamaz!” dedi.</p>

  <p>“Evet.”</p>

  <p>“Hayır, hayır, hayır. Bir şeyler duyardım... Bunu bütün şehir bilirdi.”</p>

  <p>“Onun cesedini gördüm. Kadir’in bedenini dağdan kampa taşımalarında yardım ettim. O öldü. Hepsi öldü. Sadece Nazir, Mahmut ve ben geride kaldık.”</p>

  <p>“Abdül Kadir... Bu olamaz...”</p>

  <p>Didier’in suratı kül rengini almıştı ve gözleri bile grileşmeye başlamıştı. Aldığı haberlerden sarsılmıştı. Sanki biri suratına yumruk indirmiş gibiydi. Ağzı açık halde sandalyesinde çöktü. Didier’in yere yuvarlanacağını ya da kalp krizi geçireceğini düşünüp endişelendim.</p>

  <p>Yavaşça “Sakin ol,” dedim. “Didier, sakın dağılayım deme. Bok gibi görünüyorsun dostum. Kendini topla!”</p>

  <p>Didier bitkin gözlerle bana baktı.</p>

  <p>“Olamayacak bazı şeyler vardır Lin. Ben on iki, on üç yıldır Bombay’dayım ve bu süre zarfında her zaman Abdül Kadir Han vardı...”</p>

  <p>Didier tekrar yere bakmaya başladı. O kadar derin bir düşünce ve duygu seline kapılmıştı ki kafası bir yana düşmüş, alt dudağı titremeye başlamıştı. Endişelenmiştim. Daha önce de insanlann dibe batışını görmüştüm. Hapishanede mağlup olan, korku ve utançla parçalanıp yalnızlıktan mahvolan adamlar görmüştüm. Fakat bu bir süreçti ve böyle bir şeyin olması haftalar, aylar ya da yıllar alıyordu. Didier’in çöküşü ise saniyeler içinde olmuştu ve her geçen saniyede onun daha da solup çöktüğüne şahit oluyordum.</p>

  <p>Masanın etrafından dolaşıp Didier’in yanına oturdum ve kolumu omzuna atarak onu kendime doğru çektim.</p>

  <p>Sert bir fısıltıyla “Didier!” dedim. “Gitmem lazım. Beni duyuyor musun? Buraya eşyalarımı bulmak için geldim, hani Nazir’in evinde uyuşturucudan kurtulurken sana bıraktığım eşyalar. Pasaportlarımı, paramı ve birkaç eşyamı bırakmıştım. Hatırlıyor musun? Bu çok önemli, onlara ihtiyacım var Didier. Hatırlıyor musun?”</p>

  <p>Didier ters bir şekilde başını sallayarak “Evet, elbette,” dedi. “Eşyalarının hepsi güvende. Bu konuda herhangi bir endişen olmasın. Eşyaların bende.”</p>

  <p>“Merriweather Yolu’ndaki dairen hala duruyor mu?”</p>

  <p>“Evet.”</p>

  <p>“Eşyalarım orada mı? Eşyalarımı oraya mı koydun?”</p>

  <p>“Ne?”</p>

  <p>“Tanrı aşkına Didier! Topla kendini! Hadi. Birlikte dairene gidelim. Tıraş olup duş almalı, kendime çeki düzen vermeliyim. Yapacak... Yapacak önemli bir işim var. Sana ihtiyacım var dostum. Beni şimdi yarı yolda bırakma!”</p>

  <p>Didier gözlerini kırpıştırarak bana baktı. Dudağı her zamanki muzip gülümsemesiyle kıvrılmıştı.</p>

  <p>“Neden böyle bir şey söylüyorsun ki?” dedi kızarak. “Didier Levy kimseyi yarı yolda bırakmaz! Tabii sabahın çok erken vakitleri olmadığı sürece. Sabah insanlarından ne kadar nefret ettiğimi bilirsin Lin. Neredeyse polislerden nefret ettiğim kadar. <i>Alors,</i> hadi gidelim!”</p>

  <p>Didier’in dairesinde tıraş oldum, duş aldım ve yeni giysilerimi giydim. Didier bir şeyler yemem için ısrar etti. Ben eşyalarımın olduğu iki kutunun içini karıştırıp dokuz bin dolarımı, motorumun anahtarını ve en iyi sahte pasaportumu bulurken o da omlet yaptı. Pasaportum, içine fotoğrafım ve kimlik bilgilerim yerleştirilmiş bir Kanada pasaportuydu. İçindeki sahte turist vizesinin tarihi geçmişti. Onu hemen yenilemem gerekiyordu. Eğer yapmayı planladığım işte herhangi bir şey ters giderse fazla miktarda paraya ve iyi, temiz bir pasaporta ihtiyacım olacaktı.</p>

  <p>Son lokmayı da ağzıma atıp kirli tabakları lavaboda sudan geçirmek için ayağa kalktığımda Didier “Şimdi nereye gidiyorsun?” diye sordu.</p>

  <p>Lokma halen ağzımdayken “Önce pasaportumu halletmeliyim,” dedim. “Sonra da Madam Zhou’yu görmeye gideceğim.”</p>

  <p>“Ne yapacaksın?”</p>

  <p>“Madam Zhou’nun icabına bakacağım. Onunla olan hesabımı temizleyeceğim. Khaled...” cümleme başlarken birdenbire sustum ve aklıma Khaled Ansari’nin hatırası geldi. Onu son görüşüm, Khaled’in gecenin ve karın içine ilerleyişi gözlerimin önünde canlanmıştı. Çabalayarak bu görüntüyü kafamdan silmeye çalıştım. “Pakistan’da Khaled bana senin notunu verdi. Bana haber verdiğin için teşekkürler bu arada. Hala tam olarak anlamıyorum. Beni hapishaneye tıktıracak kadar bana kızmasının nedenini tam anlamıyorum. Benim ona karşı kişisel bir kinim yoktu. Tabii artık tamamen kişisel. Arthur Yolu’nda geçirdiğim dört ay bunu bu hale getirdi. İşte bu yüzden motora ihtiyacım var. Taksi kullanmak istemiyorum. Ve yine bu nedenle pasaportumu yeniletmem lazım. Eğer polisler olaya karışırsa elimde temiz bir pasaport olmalı.”</p>

  <p>“Bilmiyor musun? Madam Zhou’ya geçen hafta, hayır on gün önce saldırdılar. Sena çetesi Saray’a saldırdı ve orayı yerle bir etti. Büyük bir yangın çıktı. Adamlar içeri girip her şeyi yıktıktan sonra orayı ateşe verdi. Bina halen ayakta ama harap bir halde ve bir daha asla açılmayacak. Yakında orayı yıkacaklar. Lin, orasının işi bitti, dolayısıyla <i>La Madame’ın</i> da.”</p>

  <p>Dişlerimi sıkarak “Öldü mü?” dedim.</p>

  <p>“Hayır. Yaşıyor. Hala orada olduğunu söylüyorlar. Artık hiçbir şeyi yok. O artık hiçbir şey. Bir dilenci. O binada beklerken hizmetkarları sokaktan yemek artıkları toplayıp ona getiriyor. Madam Zhou’nun işi bitti Lin.”</p>

  <p>“Pek sayılmaz. Henüz değil.”</p>

  <p>Didier’in dairesinin kapısına yürüdüm ve o da bana katılmak için peşimden koştu. Didier’i ilk defa bu kadar hızlı hareket ederken görüyordum. Bu durumun garipliği karşısında gülümsedim.</p>

  <p>“Lin, bu işi bir daha gözden geçirmeye ne dersin? Burada oturup birkaç kadeh daha içeriz, <i>non?</i> Hem sakinleşirsin de.”</p>

  <p>Didier’in benim için endişelenmesi karşısında tekrar gülümseyerek “Ben yeterince sakinim,” dedim. “Ne yapacağımı bilmiyorum ama bu meseleyi çözmeliyim Didier. Öylece kalmasına izin veremem. Keşke yapabilsem fakat çoğu şey buna bağlı.”</p>

  <p>Bunu Didier’e açıklayamıyordum. Konu sadece intikam değildi. Zhou, Kadirbhai, Karla ve benim aramdaki bağ utanç, sır ve ihanetle öyle yapışkan bir hal almıştı ki ne kendim bununla yüzleşebiliyor ne de arkadaşıma bundan bahsedebiliyordum.</p>

  <p>Yüzümdeki kararlılığı okuyan Didier “<i>Bien,</i>” dedi. “Eğer ona gitmen gerekiyorsa ben de seninle geleceğim.”</p>

  <p>“İmkansız...” diye söze başlamıştım ki Didier elinin bir hareketiyle lafımı kesti.</p>

  <p>“Lin! Bunu, sana yaptığı bu korkunç şeyi sana söyleyen kişi benim. Şimdi seninle gelmezsem olacaklardan sorumlu olurum. Bilirsin dostum, sorumluluktan en az polisten nefret ettiğim kadar nefret ederim.”</p>
</body>
</html>
