<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>ON YEDİNCİ BÖLÜM</h2>

  <p>Abdül Gani eline bulaşan pastayı yalayıp Oxford İngilizcesine benzeyen aksanıyla “Dünya, bir milyon kötü adam, on milyon aptal adam ve yüz milyon korkak tarafından yönetilir,” dedi. “Zenginler, politikacılar ve din fanatikleri gibi kötü olanlar güç sahibidir. Onların kararları ile dünya dönmeye ve kıskançlık ile yıkıma gitmeye devam eder.”</p>

  <p>Abdül Gani, Abdül Kadir Han’ın yağmur damlalarıyla ıslanmış avlusundaki çeşmeye bakıp ilham alırmış gibi durdu. Kolunu uzatarak bir dilim pasta daha aldı ve bütün olarak ağzına attı. Bunu çiğneyip yutarken buna gülümsemesinden, <i>Biliyorum, bunu yapmamalıyım ama elimde değil,</i> gibi bir anlam çıkıyordu sanki.</p>

  <p>“Koskoca dünyada, yalnızca bir milyon tane gerçekten kötü adam var. Büyük güç sahibi olanlar ile zengin olanlar, yani kararları uygulanan bir milyon kişi. Sayıları on milyon olan aptal adamlar ise kötü adamların aldıkları kararları uygulamaya çalışan askerler ve polislerden ibaret. Onlar, On iki anahtar ülke ile diğer yirmi ülkenin ordusu ve polis güçleri. Toplamda gerçek bir güce ya da yaptırıma sahip olmayan on milyon kişi var. Genellikle cesur insanlar olduklarına şüphe yok fakat aynı zamanda aptallar, çünkü hayatlarını onları satrançta birer piyonmuş gibi kullanan hükümet uğruna vermeye hazırlar. Oysa uzun vadede o hükümetler, onları her zaman hayalkırıklığına uğratıp bir başına bırakıyor. Ülkeler, savaş kahramanlarını görmezden geldiği kadar kimseyi görmezden gelmemiştir.”</p>

  <p>Kadirbhai’nin evindeki oval avlunun tepesi açıktı. Muson yağmuru çeşmeye ve fayanslara düşüyordu. Yağmur o kadar yoğun ve sürekliydi ki gökyüzü sanki bir nehir, bulunduğumuz yer de bu nehrin şelalesiydi. Yağmura rağmen çeşme hala çalışıyor, suyu yukarı fışkırtmaya devam ediyordu. Biz de verandanın çatısının altında sıcak ve kuru bir vaziyette oturmuş, yağmur damlalarını seyrederek çayımızı yudumluyorduk.</p>

  <p>Abdül Gani çay bardağının kulpunu tombul parmaklarıyla tutarak konuşmaya devam etti. “Yüz milyon korkağa gelince, onlar da kötü adamların bildiğini okumasına izin vererek başlarını diğer yana çeviren bürokratlar ve memurlar. Onlar bu bölümün başı, şu komitenin sekreteri ya da diğer kuruluşun başkanı. Müdürler, yetkililer, belediye başkanları, mahkeme görevlileri. Kanunları uyguladıklarını ya da sadece işlerini yaptıklarını ve bunu yapmazlarsa bir başkasının nasılsa yapacağını söyleyerek kendilerini savunurlar. Onlar neler olup bittiğini bilen ama bundan asla bahsetmeyen, bir adamı idam mangasının önüne götüren kağıdı imzalayan ya da bir milyon insanı aç bırakarak yavaş bir ölüme mahkum eden yüz milyon korkaktır.”</p>

  <p>Abdül Gani bir süre elindeki damarları inceleyerek sustu. Sonra daldığı düşüncelerden silkindi, parlak gözlerle ve kibar bir gülümsemeyle bana baktı.</p>

  <p>“İşte böyle,” dedi. “Dünya bir milyon kötü adam, on milyon aptal adam ve yüz milyon korkak tarafından yönetiliyor. Geri kalanlarımız, yani altı milyarımız da, bize ne söylenirse onu yapıyoruz!”</p>

  <p>Gani gülerek kalçasına vurdu. Kahkahası bulaşıcı cinstendi, ben de onunla gülmeye başladım.</p>

  <p>Abdül Gani’nin gülmesi geçip yüzü tekrar ciddileşince “Bunun ne anlama geldiğini biliyor musun oğlum?” diye sordu.</p>

  <p>“Sen söyle lütfen.”</p>

  <p>“Bu bir milyon, on milyon, yüz milyon formülü politikanın altındaki gerçektir. Marx yanılıyordu. Bu bir sınıf meselesi değil, çünkü bütün sınıflar bahsettiğim azınlığın emri altında. Bu sayılar, bir imparatorluğun kurulmasının ya da bir isyanın başlamasının nedeni. Son on bin yıldır bu formülle uygarlıklar kuruldu. Piramitleri inşa eden bu formüldü. Haçlı seferlerinize neden olan da buydu. Dünyayı savaşa sürüklemek de, barışı sürdürmek de bu formüle bağlı.”</p>

  <p>“Onlar benim Haçlılarım değil ama ne demek istediğini anladım.”</p>

  <p>Abdül Gani konuyu birden değiştirerek ve beni şaşırtarak “Onu seviyor musun?” diye sordu. Bunu çok sık yapar, konudan konuya atlardı. Abdül Gani’nin sohbetinin vazgeçilmeziydi bu. Gani bunu öyle ustalıkla yapardı ki onu daha yakından tanıdığımda ve bu yönünü iyice öğrendiğimde bile beni savunmasız yakalamayı her zaman başarırdı. “Kadirbhai’yi seviyor musun?”</p>

  <p>Hala gülmeye devam ederken “Ben... Nasıl bir soru bu?” diyebildim.</p>

  <p>“O seni çok seviyor Lin. Sık sık senden bahsediyor.”</p>

  <p>Kaşlarımı çatarak Gani’nin delici bakışlarından gözlerimi kaçırdım. Kadirbhai’nin beni sevdiğini, benden bahsettiğini duymak beni çok mutlu etmişti. Yine de onun onayının benim için ne kadar önem taşıdığını kendisine bile itiraf etmek istemiyordum. Ne zaman Kadir Han’ı düşünsem ya da onunla vakit geçirsem, içimde uyanan sevgi ve kuşku, hayranlık ve dargınlık gibi birbiriyle çelişen duygular aklımı karıştırıyordu. Yaşadığım bu karmaşa sesime ve gözlerime de yansımıştı.</p>

  <p>Kadirbhai’nin evindeki odalara açılan kapılara bakarak “Daha ne kadar bekleyeceğiz?” dedim. “Bu öğlen bazı Alman turistlerle buluşmam gerek.”</p>

  <p>Abdül sorumu duymazdan geldi ve sandalyelerimizin arasındaki küçük masanın üzerine eğildi.</p>

  <p>Neredeyse baştan çıkarıcı bir fısıltıyla “Onu seviyor olmalısın,” dedi. Kadirbhai’yi neden hayatım pahasına sevdiğimi biliyor musun?”</p>

  <p>O kadar yakın oturuyorduk ki Abdül Gani’nin gözlerinin içindeki kırmızı damarları görebiliyordum. Sanki o kırmızı damarlar koyu kestane gözbebeklerini havada tutan parmaklardı. Gözlerinin altındaki göz torbaları, ona acılar ve üzüntülerden geçmiş ruhani bir kişiliğin ifadesini veriyordu. Şakalarına ve cömert kahkahalarına rağmen gözlerini altı her zaman şişti ve daha akıtılmamış çok gözyaşı varmış gibi duruyordu.</p>

  <p>Yarım saattir Kadirbhai’nin dönmesini bekliyorduk. Tarık ile oraya gittiğimde, Kadir beni sıcak bir şekilde karşıladıktan sonra çocukla dua etmeye gitmiş ve beni Abdül Gani ile bırakmıştı. Ev, yere düşen yağmur damlalarının sesi ve çeşmenin çalışmakta olan pompasının çıkardığı ses dışında tamamen sessizdi. Avlunun uzak köşesinde bir çift kumru duruyordu.</p>

  <p>Sessizlikte Abdül ile birbirimize baktık. Onun sorusuna cevap vermedim. <i>Bu adamı neden sevdiğimi bilmek istiyor musun?</i> Elbette bilmek istiyordum. Ben bir yazardım, her şeyi bilmek isterdim ama Gani’nin soru cevap oyunundan hoşlanmamıştım. Onu anlayamıyor, bu sohbetin nereye gideceğini kestiremiyordum.</p>

  <p>“Onu seviyorum, çünkü Kadir Han bu şehrin temellerinden biri. Binlerce kişi hayatlarını ona emanet ederek güven içinde yaşıyor. Onu seviyorum, çünkü diğerlerinin bütün dünyayı değiştirmek gibi bir hayali yok ama onun böyle bir amacı var. Bu uğurda o kadar çok zaman, çaba ve para harcıyor ki onun için endişeleniyor ve onu uyarıyorum ama emeline bu kadar kendini adadığı için de onu seviyorum. En önemlisi de onu seviyorum, çünkü o bu dünyada üç önemli soruya cevap verebilecek tanıdığım tek insan.”</p>

  <p>Sesimdeki alaycılığa engel olamayarak “Bu dünyada sorulacak yalnızca üç önemli soru mu var?” dedim.</p>

  <p>Gani ılımlı bir şekilde yanıtladı. “Evet. <i>Nereden geldik? Neden buradayız? Nereye gidiyoruz?</i> Bunlar üç önemli sorudur. Genç dostum, eğer Kadir’i seversen sana da bu sırları söyleyecektir. Sana hayatın anlamını söyleyecektir. Onu dinlediğinde, dediğinin doğru olduğunu bileceksin. Tanışacağın başka hiç kimse sana bu üç sorunun cevabını veremez. Bunu biliyorum. Ben dünyayı pek çok kere dolaştım. Bütün büyük üstatlara sordum. Hayatımı, kardeşi olarak Abdül Kadir Han’la birleştirmeden önce bir servet harcayarak ünlü falcılara, sufilere, tanınmış bilimadamlarına gittim. Hiçbiri bu üç önemli soruyu cevaplayamadı. Daha sonra Kadirbhai ile tanıştım. Soruları benim için yanıtladı. O günden itibaren onu ruh kardeşimmiş gibi sevdim. Her dakika ona hizmet ettim. O sana söyleyecektir. <i>Hayatın anlamını!</i> Gizemi senin için de çözecektir.”</p>

  <p>Gani’nin sesi beni sürükleyen büyük ve güçlü nehirdeki yeni bir akıntı gibiydi. Şehrin ve orada yaşayan on beş milyon insanın nehri. Kalın, kahverengi saçları yer yer grilerle kaplanmış, şakakları ise tamamen aklaşmıştı. Bıyığı kahverengiden çok griydi ve neredeyse bir kadınınkini andıran dolgun dudaklannın üzerinde dikkat çekiyordu. Öğleden sonra güneşi, boynundaki altın zincire vuruyor, gözlerindeki parıltıya uyuyordu. Sessizlik içinde birbirimize bakarken Gani’nin gözleri yaşlarla dolmaya başladı.</p>

  <p>Duygularının samimiliğinden kuşku duymuyordum ama tam olarak anlayamıyordum da. Az sonra arkamızda bir kapı açıldı ve Gani’nin yuvarlak yüzü hemen eski şakacı haline büründü. Kadirbhai ile Tarık’ın gelişini görmek için ikimiz de kafamızı çevirmiştik.</p>

  <p>Kadirbhai’nin elleri, çocuğun omuzlarındaydı. “Lin!” dedi. “Tarık son üç ayda, senden ne kadar çok şey öğrendiğini bize anlatıyordu.”</p>

  <p>Üç ay. İlk başlarda üç gün bile çocukla yaşayamayacağımı düşünüyordum. Oysa üç ay çabucak geçmişti. Çocuğu eve geri götürme vakti geldiğinde, kalbimin sesine kulak tıkayarak onu dayısına teslim etmiştim. Tarık’ı özleyeceğimi biliyordum. O iyi bir çocuktu ve tıpkı bir zamanlar benim olmaya çalıştığım ama başaramadığım gibi iyi bir adam olacaktı.</p>

  <p>“Eğer onu çağırtmasaydın hala bizimle kalıyor olacaktı,” diye cevapladım. Sesimde hafif bir sitem vardı. Çocuğu aylarca yanımda bıraktıktan sonra hiç uyarmaksızın onu elimden alması keyfi bir hareket gibi geliyordu.</p>

  <p>“Tarık son iki senede Kuran kursunu bitirdi ve şimdi de senin sayende İngilizcesini ilerletti. Artık koleje gitmesinin zamanı geldi. Buna hazır olduğunu düşünüyorum.”</p>

  <p>Kadirbhai’nin ses tonu nazik ve sabırlıydı. Şefkatli bakışları ve eğleniyornuş gibi duran gülümsemesi, tıpkı önünde duran ciddi, asık suratlı çocuğun omuzlarını sıkıca tutuşu gibi, beni de yerime mıhlıyordu.</p>

  <p>Yumuşak bir tonla “Lin,” dedi, “bizim Afgancada bir deyişimiz vardır. Der ki, bir çocuğu özgürce ve samimiyetle sevmediğin müddetçe adam olmuş sayılmazsın ve karşılığında da çocuğun içten sevgisini kazanmamışsan iyi bir adam olmamışsın demektir.”</p>

  <p>Elini sıkıp ayrılmaya hazırlanırken “Tarık iyi bir çocuk,” dedim. “Onu özleyeceğim.”</p>

  <p>Onu özleyecek olan sadece ben değildim. Tarık, Kazım Ali Hüseyin’in de favorisi olmuştu. Gecekondunun başı, çocuğu sık sık ziyaret eder ve onu gecekonduda kendi bölgesine götürürdü. Jeetendra ve Radha, Tarık’ı sevgileriyle şımartmışlardı. Johnny Cigar ve Prabaker iyi niyetle ona takılır, Tarık’ı haftalık kriket oyunlarına dahil ederlerdi. Abdullah bile çocukla duygusal bir bağ kurmuştu. Vahşi köpeklerin saldırısından sonra haftada iki kez uğramaya, çocuğa sopayla ve çıplak elle savaşma sanatını öğretmeye başlamıştı. Gecekondunun yakınındaki kumsalda alıştırma yaparken sanki bir gölge oyunundan çıkma figürler gibi görünürlerdi.</p>

  <p>Sonunda Tarık ile el sıkıştım ve onun içten, samimi, simsiyah gözlerine baktım. Üç ayın anıları o an gözümün önünden hızlıca geçti. Tarık’ın gecekondudaki çocuklardan biriyle ilk kavgasını hatırladım. Çok daha büyük bir çocuk onu yere sermişti ama Tarık sadece gözlerinin gücüyle onun geri çekilmesini sağlamış, bakışıyla çocuğu utandırmıştı. O iri çocuk kendini kaybedip ağlamaya başlamış, Tarık da onu özenli bir şekilde kucaklamış, böylece yakın arkadaşlıkları başlamıştı. Onun için düzenlediğim İngilizce kursunda ne kadar da istekli olduğunu, nasıl kısa zamanda benim asistanım haline gelip diğer çocuklara yardım etmeye başladığını anımsadım. İlk muson yağmurunda, ellerimizle ve sopalarla drenaj çukuru kazmaya çalışırken bizimle birlikte mücadele edişi gözlerimin önüne geldi. Bir şeyler yazmaya çalıştığım bir gün kafasını barakamdan içeri uzatışını hatırladım. Ona sinirli bir şekilde <i>Evet? Ne var Tarık</i>, demiştim. <i>Özür dilerim, yalnız mı kalmak istiyorsun</i>, diye yanıtlamıştı.</p>

  <p>Abdül Kadir Han’ın evinden ayrıldım ve gecekonduya giden yolu, çocuğun yoksunluğuyla yalnızlık içinde yürümeye koyuldum. Şimdi daha az önemli ya da daha az değerliydim, çünkü farklı bir hayatın kapıları bana kapanmıştı. Kadirbhai’nin camisinin oldukça yakınında olan bir otelde Alman turistlerle buluştum. Turistler buraya ilk defa gelmiş genç bir çiftten ibaretti. Karaborsada marklarını değiştirerek kar edip Hindistan yolculukları sırasında kendilerine yetecek kadar haşhaş almak istiyorlardı. Düzgün, mutlu, cömert bir çiftti. Bir komisyon karşılığında, marklarını değiştirip onlar için haşhaş aldım. Çift o kadar memnun kaldı ki bana anlaştığımızdan fazla para ödemek istedi ama bunu kabul etmedim, ne de olsa anlaşma anlaşmaydı. Yine de onlarla birlikte esrar içme önerilerini kabul ettim. Hazırladığım karışım Bombay’da yaşayıp çalışan insanlar için ortalama bir sertlikteydi ama turist çift için oldukça ağırdı. Otel odalarının kapısını kapatıp uyuşuk sokağa kendimi attığımda ikisi de sızmıştı.</p>

  <p>Muhammed Ali Yolu’ndan Mahatma Gandhi Yolu’na, oradan da Colaba Geçidi’ne yürüdüm. Bir otobüse ya da taksiye binebilirdim ama yürümeyi çok seviyordum. Chor Pazarı’ndan, Crawford Pazarı’ndan, V.T. İstasyonu’ndan, Flora Çeşmesi’nden, Fort mahallesinden, Regal Meydanı’ndan, Sassoon Rıhtımı’ndan ve Dünya Ticaret Merkezi ile Back Koyu’ndan geçerek kilometrelerce yürüdüm. Yıllar boyunca buralardan belki bin kez geçmiş olmama rağmen her seferinde bana aynı heyecanı verirlerdi. Regal Meydanı’ndan geçerken Regal Sineması’nın önünde durup <i>Pek Yakında Gelecek Filmler</i> posterine bakarken birinin adımı seslendiğini duydum.</p>

  <p>“Linbaba! Hey Lin!”</p>

  <p>Başımı çevirip baktığımda Prabaker’in sarısiyah bir taksinin camından dışarı sarktığını gördüm. Yanına gidip onun ve kuzeni Shantu’nun elini sıktım.</p>

  <p>“Eve gidiyoruz. Atla, seni de bırakalım.”</p>

  <p>“Teşekkürler Prabu,” dedim gülümseyerek. “Ben yürüyeceğim. Uğrayacağım birkaç yer var.”</p>

  <p>Prabaker sırıtarak “Tamam Lin,” dedi. “Bunu söylediğim için beni bağışla ama sakın bugün her zamanki gibi çok vakit harcama. Bugün özel bir gün.”</p>

  <p>Prabaker’in taksisi trafiğin içinde kaybolana kadar ona el salladım. Tam o sırada yanımdaki araba gürültüyle bir yere çarpınca korkuyla sıçradım. Bir araba daha yavaş bir arabayı geçmeye çalışırken tahta bir el arabasına çarpmış, ağır el arabasını iki metre kadar yanımda duran bir taksinin üzerine sürüklemişti.</p>

  <p>Kaza kötüydü. El arabasını çeken kişi ağır yaralıydı. Boynuna ve omzuna bağlı ipler, el arabasından kurtulmasını engelliyordu. Vücuduna dolanan ipler takla atmasına neden olmuş, başını sertçe yere çarpmıştı. Bir kolu garip bir açıyla geriye kıvrılmıştı. Dizinin altındaki kaval kemiğinin bir kısmı dışarı çıkmıştı. Arabasını sürüklemek için kullandığı o ipler de boynuna ve göğsüne dolanmış, onu boğuyordu.</p>

  <p>Diğerleriyle birlikte oraya koştum ve pantolonumun arkasında, kılıfında duran bıçağımı çıkardım. Hızla ama elimden geldiğince dikkatli bir şekilde ipleri kesip adamı arabadan kurtardım. Adam yaşlıydı, altmışlı yaşlarında olabilirdi ama oldukça sağlıklı ve zinde duruyordu. Kalp atışı hızlı ve güçlüydü, ki bu iyileşmesine yardımcı olacaktı. Rahat nefes alabiliyordu, gözlerini parmaklarımla nazikçe açtığımda gözbebekleri ışığa tepki verdi. Bilinci yerindeydi, daha çok sersemlemiş ve şoka girmiş denilebilirdi.</p>

  <p>Üç adamla birlikte yaralıyı yolun üzerinden kaldırıma taşıdık. Sol kolumuzundan çıkmış sallanıyordu, kolunu hemen dirsekten kıvırdım ve etrafımıza toplananlardan istediğim mendilleri birbirlerine bağlayıp kolunu askıya aldım. Tam adamın ayağındaki kırığı inceliyordum ki hasarlı arabaların oradan gelen bağrış çağrış üzerine ayağa kalktım.</p>

  <p>On ya da daha fazla sayıda adam toplanmış arabanın şoförünü içeriden çıkarmaya uğraşıyordu. Şoför oldukça iriydi, bir metre seksen santim boylarında ve neredeyse benim iki katım kadardı. Adam koca ayaklarını arabada yere sıkı sıkı basıyor, bir koluyla tavana, diğeriyle de direksiyona tutunuyordu. Öfkeli kalabalık bir dakika kadar boşuna onu arabadan çıkarmak için mücadele ettikten sonra dikkatini arkada oturan adama yöneltti. Arkadaki adam, güçlü omuzları olan tıknaz bir adamdı. Fakat diğerinden çok daha hafif ve inceydi. Kalabalık onu arka koltuktan çekip çıkardı ve arabaya yasladı. Adam kollarıyla yüzünü örtüyordu ama kalabalık ona yumruklar savuruyor, elleriyle üstünü başını paralıyordu.</p>

  <p>Arabadaki iki adam da Afrikalıydı. Kaldırımdan o yöne bakarken bu hiddeti ilk gördüğüm günü, Prabaker ile şehrin karanlık yüzüne yaptığımız turu hatırladım. Kalabalık yara bere içindeki adamı uzağa taşırken kendimi nasıl çaresiz ve korkak hissettiğimi anımsadım. Bunun benim kültürüm, benim şehrim, benim kavgam olmadığını söylemiştim kendi kendime. On sekiz ay sonra artık Hint kültürü benim de kültürüm, şehrin bu kısmı benim de şehrim olmuştu. Karaborsa benim işimdi. Her gün orada çalışıyordum ve gözü dönmüş bu kalabalık içinde tanıdığım insanlar da vardı. Bir kez daha bu olayı görmezden gelemez, yardım etmeden çekip gidemezdim.</p>

  <p>Diğerlerinden daha yüksek bir sesle bağırarak kalabalığa doğru koştum ve önüme çıkanları iterek sıkışıklıkta ilerlemeye çalıştım.</p>

  <p>“Kardeşlerim! Kardeşlerim! Vurmayın! Öldürmeyin! Vurmayın!” diye Hintçe bağırdım.</p>

  <p>Oldukça zor bir işti bu. Çoğunlukla insanlar onları uzaklaştırmama izin veriyordu. Kollarım güçlüydü ve adamlar onları kenara iteleyen kollarımın gücünü hissediyorlardı ama kısa süre sonra öldürme arzusu onları tekrar gruba dahil ediyordu. Her yandan üzerime gelen yumrukları, bana vuran elleri hissedebiliyordum. Büyük bir uğraştan sonra yolcunun yanından bir yol açmayı ve onu grubun liderlerinden uzaklaştırmayı başardım. Adam sırtını kendini korumak amacıyla arabaya doğru yaslamıştı, beni görünce savaşmaya hazırlanır gibi yumruklarını havaya kaldırdı. Yüzü kan içindeydi, gömleği paramparça olmuş, taze ve koyu kırmızı kanla lekelenmişti. Gözleri korkudan kocaman açılmıştı ve sıktığı dişleri arasından zorlukla nefes alıyordu. Yine de yüzünün aldığı şekilde ve dişlerini gösterişinde azim ve cesaret okunuyordu. Adam bir savaşçıydı ve sonuna dek savaşacaktı.</p>

  <p>Adama bir bakışta bunu anladım ve onun yanında yer alıp kalabalığa karşı durdum. Ellerimi açarak onları sakinleştirmek amacıyla bu vahşetin durması için bağırdım.</p>

  <p>İleri atılıp adamı kurtarmak için harekete geçtiğimde kalabalığın beni dinleyeceğini hayal etmiştim. Şaşkına dönmüş adamların ellerindeki taşlar düşecekti. Benim dokunaklı cesaretim nedeniyle olay yerinden utanç içinde, yere bakarak ayrılacaklardı. O günü ve tehlikeyi tekrar hatırladığımda, sesimin ve gözlerimin oradaki insanların kalbinde bir değişiklik yaratması ve o nefret çemberinin utanç içinde yok olup gitmesi dileğine zaman zaman kendimi kaptırırım. Fakat bunun yerine kalabalık bir an için tereddüt etti ve tekrar bağırıp çağırarak, öfke kusarak üzerimize geldi. Hayatımız için savaşmak zorundaydık.</p>

  <p>İşin komik yanı, bize saldıran kalabalığın aslında lehimize çalışıyor olmasıydı. Birbirine çarpan araçların yol açtığı L şeklinde bir alandaydık. Kalabalık etrafımızı sarmıştı ve kaçacak yerimiz yoktu ama sayıca çoklukları hareketlerini engelliyordu. Karşımızda daha az adam olsa bize attıkları yumruklar, tekmeler daha isabetli olacaktı fakat o kargaşada çoğu darbeyi birbirlerine indiriyorlardı.</p>

  <p>Belki öfkeleri de biraz azalmıştı. Bize acı çektirme isteklerine rağmen öldürme arzuları kaybolmuş gibiydi. Bu olaya vahşetin egemen olduğu pek çok yerde, pek çok kez şahit olmuştum. Tamamen açıklayamasam da sanki kalabalığın ortak bir vicdanı vardı. Doğru zamanda buna hitap edebilirseniz kan akıtma arzusuyla yanıp tutuşan bu nefretten kurtulabilirdiniz. Grup o kritik anda gerçekleştireceği vahşetin durdurulmasını, engellenmesini istiyordu. Şüpheyle geçen o bir anda, hınçla toplanmış kalabalığa karşı yükseltilen bir ses ya da indirilen bir yumruk, onu dindirmek için yeterli olabilirdi. Bunu daha önce hapishanede de görmüştüm. Tecavüze uğramak üzere olan bir adamı korumak için yükseltilen bir ses, diğerlerinin utanmasına yol açabilirdi. Savaşta ele geçirilmiş bir tutuklunun göreceği akıl almaz işkenceleri güçlü, kararlı bir sesin engelleyebileceğine şahit olmuştum. Nijeryalı ile birlikte kalabalığa karşı dururken de bunu gördüm sanırım. Durumun garipliği, beyaz bir adamın iki siyah adamın hayatı için Hintçe yalvarması, insanları cinayet işlemekten alıkoymuşa benziyordu.</p>

  <p>Yaslandığımız araba aniden çalıştı. İri yapılı şoför arabayı çalıştırmayı başarmıştı. Motora asılmış, enkazın olduğu yerden dikkatle geri geri çıkmaya başlamıştı. Araba kalabalığın içine doğru dalarken biz de onunla ilerledik. Üzerimize gelen adamları uzaklaştırıp ellerinden kurtulmaya çalışıyorduk. Şoför eğilip arka kapıyı açınca ikimiz de içeri atladık. Yirmi, belki de elli el, arabayı tekmeliyor, ona vuruyordu. Şoför geri giderek Causeway Yolu’na yöneldi. Çay bardakları, yiyecek kapları, düzinelerce ayakkabı arkamızdan üzerimize yağdıktan sonra kalabalık yola çıktık ve dikiz aynasından bakarak izlenmediğimizden emin olduk. Kurtulmuştuk.</p>

  <p>“Hasan Obikwa,” dedi yanımda oturan adam elini uzatarak.</p>

  <p>Ben de elimi uzatıp “Lin Ford,” diye yanıt verdim. Bu arada ilk kez adamın üzerinde ne çok altın olduğunu farkettim. Adamın her parmağında bir yüzük vardı. Yüzüklerden bazıları mavi-beyaz elmaslarla kaplıydı. Aynı zamanda bileğinde de elmaslarla işlenmiş altın bir Rolex gördüm.</p>

  <p>Obikwa, şoföre işaret ederek “Bu da Rahim,” dedi. Koca adam omzununun üzerinden bana doğru baktı ve gülümsedi. Kurtulduğuna sevindiğini belli eder şekilde gözlerini havaya diktikten sonra dikkatini tekrar yola verdi.</p>

  <p>Hasan Obikwa gülümseyerek “Hayatımı sana borçluyum,” dedi. “İkimiz de sana borçluyuz. Orada bizi öldüreceklerdi.”</p>

  <p>Hasan’ın yuvarlak, sağlıklı ve yakışıklı suratına bakıp ondan hoşlanmaya başlayarak “Şanslıydık,” diye yanıtladım.</p>

  <p>Obikwa’nın yüzünü tanımlayan, gözleriyle dudaklarıydı. Gözleri alışılmadık derecede ayrık ve büyüktü, bu yüzden ona sürüngenlerinkine benzeyen bir ifade veriyordu. Dudakları ise o kadar dolgun ve biçimliydi ki sanki daha büyük bir surata göre yapılmışlardı. Dişleri beyaz ve biraz çıkıktı ama hepsi altınla kaplıydı. Geniş burnunun etrafındaki kıvrımlar, burun deliklerine dikkat çekiyordu. Sanki durmaksızın hoşa giden ama zehirli bir koku kokluyormuş gibi duruyordu. Kısa, siyah saçları ile kalın boynunun mavi siyah derisinde göze batan büyük bir altın küpe, sol kulağından sarkıyordu.</p>

  <p>Adamın yırtık, kanlı tişörtüne, yüzünün ve vücudunun açıkta kalan her yerinin şişmesine neden olan yara berelere bir baktım. Tekrar göz göze geldiğimizde bakışlarında heyecanlı bir coşku olduğunu gördüm. O da, ben de kalabalığın şiddetinden ötürü fazla sarsılmamıştık. İkimiz de daha kötülerini görmüştük ve birbirimizi anlamıştık. Tanıştığımız o günden sonra yaşadığımız bu olaydan bir daha bahsetmedik. Hasan’ın parlayan gözlerine baktım ve ben de onunla birlikte gülümsedim.</p>

  <p>“Çok şanslıydık!”</p>

  <p>“Hem de nasıl!” diyerek bana katıldı Hasan ve kahkahalarla gülerken bileğindeki Rolex saatini çıkardı. Hala çalıştığından emin olmak için saati kulağına götürdü ve çalıştığını görünce tekrar bileğine geçirip dikkatini bana verdi. “Çok şanslı da olsak borç önemlidir. Borç, bir erkeğin en önemli yükümlülüğüdür. Sana borcumu geri ödememe izin vermelisin.”</p>

  <p>“Para alırım,” dedim. Şoför dikiz aynasında bana baktı ve daha sonra Haşan ile göz göze geldiler.</p>

  <p>“Ama bu borç parayla ödenemez,” diye yanıtladı Hasan.</p>

  <p>“Arabanla çarptığın el arabası kullanan adamdan ve hasar verdiğin taksiden bahsediyorum. Eğer bana biraz para verirsen, paranın onların eline ulaştığından emin olurum. Regal Meydanı’nda olayların sakinleşmesi zaman alacak ve orası benim alanım. Her gün orada çalışıyorum. İnsanların öfkesi bir süre dinmeyecektir. Sen benim istediğimi yerine getir, ödeşmiş olalım.”</p>

  <p>Hasan güldü ve elini dizime vurdu. Güzel bir gülüşü vardı. Hem içten hem kötü huylu, hem cömert hem kurnaz birinin gülüşüydü.</p>

  <p>Gülümsemeye devam ederek “Lütfen endişelenme,” dedi. “Buraları benim bölgem değil, doğru. Ama burada bile nüfuzum vardır. Yaralı adamın ihtiyacı olan parayı almasını sağlayacağım.”</p>

  <p>“Diğerinin de,” diye ekledim.</p>

  <p>“Diğeri mi?”</p>

  <p>“Evet, öteki.”</p>

  <p>“Öteki... Kim?” Hasan’ın kafası karışmıştı.</p>

  <p>“Taksi şoförü.”</p>

  <p>“Ah, evet, evet, taksi şoförünün de.”</p>

  <p>Sorularla dolu bir sessizlik anı oldu. Arabanın camından dışarı bakıyordum ama Obikwa’mn sorgulayıcı gözleri halen üzerimdeydi. Dönüp ona baktım.</p>

  <p>“Ben... Taksi şoförlerini severim,” dedim.</p>

  <p>“Evet...”</p>

  <p>“Bir... Birçok taksi şoförü tanırım.”</p>

  <p>“Tamam...”</p>

  <p>“Taksi hurda oldu, şoföre ve ailesine birçok acıya neden olacaktır bu.”</p>

  <p>“Tabii...”</p>

  <p>“Ne zaman yapacaksın?”</p>

  <p>“Neyi?”</p>

  <p>“Taksi şoförü ve arabacı için ne zaman para vereceksin?”</p>

  <p>Haşan Obikwa gülümseyerek “Ah, tamam,” derken dikiz aynasından tkrar Rahim’le göz göze geldi. Koca adam omuz silkti ve aynaya bakarak sırıttı. “Yarın. Yarın olur mu?”</p>

  <p>Neden sırıttıklarını anlamayarak “Evet,” dedim suratımı asıp. “Bilmek istememin nedeni, onlarla konuşacak olmam. Sorun para değil. Parayı kendim de verebilirim. Zaten böyle yapmayı planlıyordum. Uğradıkları hasarı kısmen de olsa onarmalıyım. Kalabalıktakilerden bazılarını tanıyordum, bu yüzden bu mesele benim için önemli. Eğer sen yapmayacaksan bunu bileyim ki kendim ilgileneyim. Hepsi bu.”</p>

  <p>Hasan ciddi bir şekilde “Sana söz veriyorum,” dedi ve el sıkıştık. Tekrar sessizlik oldu. Birkaç dakika sonra şoförün omzuna vurdum. Belki biraz fazla sert bir tonda “Burası iyi,” dedim. “Burada ineceğim.”</p>

  <p>Araba gecekondudan birkaç blok geride, kenarda durdu. Çıkmak üzere kapıyı açtığımda Hasan beni bileğimden yakaladı. Oldukça güçlü bir tutuştu bu. Bir an için Rahim’in kim bilir ne kadar güçlü olabileceğini düşündüm.</p>

  <p>“Lütfen adımı unutma. Hasan Obikwa. Beni Andheri’deki Afrika mahallesinde bulabilirsin. Oradaki herkes beni tanır. Senin için yapabileceğim herhangi bir şey olursa lütfen söyle. Borcumu temizlemek istiyorum Lin Ford. Bu benim telefon numaram. Bana günün, gecenin her saati bu numaradan ulaşabilirsin.”</p>

  <p>Hasan’ın uzattığı, üzerinde sadece adı ve telefon numarası yazılı olan kartı aldım ve el sıkıştık. Rahim’e selam verdim ve arabadan indim.</p>

  <p>Hasan açık pencereden “Teşekkürler Lin,” diye seslendi. “İnşallah tekrar karşılarız.”</p>

  <p>Araba uzaklaşırken ben de gecekonduya doğru yöneldim ve elimdeki altın harflerle yazılı iş kartına baktım. Birkaç dakika sonra Dünya Ticaret Merkezi’ni geçmiş, gecekondu bölgesine giriyordum. Her zaman olduğu gibi, bu acılı ve kutsal topraklara ilk girdiğimde hissettiklerimi hatırladım.</p>

  <p>Kumar’ın çay dükkanını geçerken Prabaker içeriden beni karşılamak için çıktı. Sarı ipek bir gömlek, siyah pantolon ve kırmızı siyah yüksek topuklu platfom ayakkabılar giymişti. Boynunda koyu kırmızı bir fular vardı.</p>

  <p>Platform ayakkabılarının üzerinde engebeli arazide aksayarak bana doğru gelirken “Lin!” diye seslendi. Dostça bir kucaklama niyetinden ziyade düşmemek için bana sarılarak “Biri var, bir arkadaş, seni evinde bekliyor,” dedi. “Ama bir dakika, senin yüzüne ne oldu? Peki ya gömleğine? Kötü bir adamla kavga mı ettin yoksa? <i>Arrey!</i> Biri seni güzelce pataklamış. Eğer istersen seninle gelir ve o adama bir <i>bahinchudh</i> olduğunu söylerim.”</p>

  <p>Barakaya doğru ilerlerken “Önemli değil Prabu,” diye mırıldandım. “Beni bekleyenin kim olduğunu biliyor musun?”</p>

  <p>Prabaker destek için koluma yapışıp tökezleyerek yürürken “Evet, Lin,” dedi.</p>

  <p>Sessizlik içinde birkaç saniye daha yürüdük. İnsanlar dört bir yandan bize selam veriyor, çay, yemek ya da sigara içmek için bizi davet ediyordu. Bir süre sonra “Evet?” dedim.</p>

  <p>“Evet mi? Evet ne?”</p>

  <p>“Barakamda kim var?”</p>

  <p>“Hım!” dedi Prabaker gülerek. “Üzgünüm Lin, sürpriz olsun istersin diye sana söylemedim.”</p>

  <p>“Buna sürpriz denemez, çünkü barakamda beni bekleyen biri olduğunu çoktan söyledin Prabu,” dedim.</p>

  <p>“Hayır, hayır!” diye ısrar etti Prabu. “Kim olduğunu hala bilmiyorsun, o yüzden sürpriz sayılır. Hem benim yaptığım iyi bir şeydi. Eğer sana birinin geldiğini söylemeseydim barakana gidince şok olurdun, bu da kötü bir şey. Hazır olmadan karşılaştığın bir şok, sürpriz gibi olmaz.”</p>

  <p>Alaycı bir şekilde “Teşekkürler Prabu,” dedim.</p>

  <p>Aslında Prabu’nun şok yaşarım diye endişelenmesine gerek yoktu. Barakama giden yolda karşılaştığımız herkes bana evimde bir yabancının beni beklediğini söylüyordu. <i>Merhaba Linbaba! İçeride seni bekleyen bir gora var!</i></p>

  <p>İçeri girdiğimizde kapının eşiğinde bir taburenin üzerine oturmuş, elindeki dergiyi yelpaze olarak kullanan Didier’i gördüm.</p>

  <p>Prabaker neşeyle sırıtarak “Didier,” dedi.</p>

  <p>Prabaker’e “Evet, teşekkürler,” dedikten sonra el sıkışmak için ayağa kalkan Didier’e döndüm. “Sürpriz oldu doğrusu. Seni gördüğüme sevindim.”</p>

  <p>İnsanı bunaltan sıcağa rağmen Didier gülümsemeye çalışarak “Seni görmek de güzel sevgili arkadaşım,” dedi. “Yine de dürüst olmam gerekirse, Lettie’nin dediği gibi, kıyafet açısından berbat görünüyorsun.”</p>

  <p>“Bir yanlış anlaşılma oldu da. Bana bir dakika ver, yıkanayım.”</p>

  <p>Yırtılmış, kanlı gömleğimi çıkarttım ve toprak kaptan üzerime bir kova su döktüm. Barakamın yanındaki taş yığının yanında ayakta durup yüzümü, kollarımı, göğsümü yıkadım. Ben yıkanırken yanımdan komşularım geçiyor, göz göze geldiklerim bana gülümsüyordu. Benim yıkandığım gibi yıkanmak ustalık gerektiriyordu, çünkü hiçbir damla su boşa harcanmıyor, etraf kirlenmiyordu. Onların hayatlarını taklit ederken ve kaderle başa çıkmayı umarak sevgilerine sarılırken öğrendiğim yüz kadar küçük şeyden biri de buydu.</p>

  <p>Barakamın kapı girişinde temiz, beyaz bir gömlek giyerken Didier’e “Çay içer misin?” diye sordum. “Kumar’ın çay dükkanına gidebiliriz.”</p>

  <p>Didier yanıt vermeye fırsat bulamadan Prabaker araya girdi ve “Daha demin koca bir fincan içtim ama arkadaşlık hatırına bir tane daha içebilirim sanırım,” dedi.</p>

  <p>Köhne çay dükkanında Prabu da yanımıza oturdu. Burayı büyük bir oda haline getirmek için beş baraka yıkılmıştı. İçeride eski bir şifonyerden bozma bir tezgah, plastik bir tavan ve döşeme tahtalarından yapılma banklar vardı. Bütün bu eşyalar, gecekondunun yanındaki inşaat alanından yürütülmüştü. Çay dükkanının sahibi Kumar, tuğlalarını ve tahtalarını çalmak için gelen müşterilerle tam bir gerilla savaşına girmişti.</p>

  <p>Siparişi almak için Kumar geldi. Gecekondu hayatının genel kurallarından biri de ne kadar para kazanırsan o kadar sefil görünmek gerektiğiydi. Kumar’ın görüntüsü de en fakir müşterisinden bile daha kötüydü. Masa olarak kullanalım diye lekeli bir sandığı önümüze getirdi. Sandığa şöyle bir baktıktan sonra elindeki kirli bezle üzerini şöyle bir sildi ve bezi tekrar beline yerleştirdi.</p>

  <p>“Didier, berbat görünüyorsun,” dedim, Kumar bize çay hazırlamak için gittiğinde. “Bu, aşktan olmalı.”</p>

  <p>Didier gülümsedi ve koyu, kıvırcık saçlarını sallayarak ellerini yukarı kaldırdı.</p>

  <p>Kendine acır gibi bir ifade takınarak “Doğru, tükenmiş haldeyim,” dedi. “İnsanlar basit bir adamı mahvetmek için olağanüstü bir güç gerektiğini anlamıyor. Adam ne kadar basit olursa, çaba da o kadar çok olmalı. Bunlara alışmamış benim gibi birine bu kadar yozlaşmanın nelere mal olduğunu bilmiyorlar.”</p>

  <p>“Kendi kendine acı çektiriyor olabilirsin,” diye takıldım.</p>

  <p>Didier düşünceli bir şekilde gülümseyerek “Her şeyin bir vakti vardır,” dedi. “Ama sen dostum, oldukça iyi görünüyorsun. Sadece biraz yalnız gibisin. Bunun için de Didier sana geldi. Son dedikoduların hepsi bende. Haberle dedikodu arasındaki farkı biliyorsun değil mi? Haberler insanların ne yaptığını söyler, dedikodu ise bir şeyi yaparken ne kadar eğlendiklerini.”</p>

  <p>İkimiz buna gülerken Prabaker de bize katıldı ve öyle gürültülü bir şekilde güldü ki çay dükkanındaki herkes dönüp ona baktı.</p>

  <p>“Evet, şimdi,” diye başladı Didier. “Nereden başlayalım? Vikram’ın, Letitia avı garip bir şekilde amacına ulaşıyor. Letitia önce ondan nefret ediyordu...”</p>

  <p>“Sanırım nefret etmek biraz ağır kaçar,” diye itiraz ettim.</p>

  <p>“Ah, evet, belki de haklısındır. Çok sevgili ve tatlı İngiliz gülü, eğer benden nefret ediyorsa, ki kesinlikle ediyor, o zaman Vikram’a karşı farklı bir şey hissediyor olmalıydı. Hoşlanmıyordu diyelim mi?”</p>

  <p>“Hoşlanmamak yerinde bence,” diye onayladım.</p>

  <p>“<i>Et bien</i>, ilk önce ondan hiç hoşlanmıyordu ama Vikram’ın ısrarlı romantik yaklaşımları sayesinde Lettie ona tatlı bir şekilde gıcık olmaya başladı.”</p>

  <p>Tekrar güldük. Prabaker de kalçasına vurarak öyle bir yaygara kopardı ki bütün başlar tekrar ona döndü. Didier’le ben de ona garip garip baktık. Prabaker afacan bir çocuk gibi güldü ve çok geçmeden gözleri sol tarafa doğru kaydı. Onun baktığı yöne bakınca yeni aşkı, Parvati’nin mutfakta yemek hazırladığını gördüm. Kalın telli simsiyah saçları, bir adamın cennete tırmanmak için kullanabileceği cinstendi. Ufak tefek bir yapısı vardı, küçüktü ve Prabaker’den bile kısaydı ama tam Prabaker’e göreydi. Bize bakmak için döndüğünde gördüğüm gözleri simsiyah bir alev gibiydi.</p>

  <p>Parvati’nin omzunun üzerinden de annesi Nandita bakıyordu. Nandita oldukça heybetli bir kadındı. Kızları Parvati ve Sita’nın toplamının üç katı kadardı. Bize dik dik bakıyor, erkek olduğumuzdan dolayı bizi hor görüyordu. Nandita’ya gülümseyip başımı salladım, karşılığında aldığım gülücük ise Maori savaşçılarının düşmanlarını korkutmak için gülümsemelerine benziyordu.</p>

  <p>“Son seferde iyi kalpli Vikram, Chowpatty sahilindeki adamlardan at kiraladı ve onunla Letitia’nın apartmanının önüne gelerek ona serenat yaptı,” diye devam etti Didier.</p>

  <p>“Peki, bu işe yaradı mı?”</p>

  <p>“Ne yazık ki hayır. At tam da şarkının en duygusal bölümünde kaldırıma koca bir <i>merde</i> bırakınca apartmanın diğer sakinleri, Vikram’a çürümüş meyve atmış. Letitia da boş durmayıp komşularından daha isabetli atışlarla eline geçen her şeyi Vikram’a fırlatmış.”</p>

  <p>“<i>C’est l’amour,</i>” diyerek içimi çektim.</p>

  <p>“Kesinlikle. Dışkı ve çürük yiyecekler, <i>c’est l’amour</i>,” dedi Didier. Bence, eğer bu romans mutlu sonla bitecekse ben de buna dahil olmalıyım. Zavallı Vikram aşk yüzünden serseme döndü. Bu arada Lettie sersemleri hiç sevmez. Fakat işler Maurizio cephesinde çok daha iyi. Maurizio, Ulla’nın sevgilisi Modena ile bir işe girdi ve sevgili Lettie’nin dediği gibi, şu sıralar ağzı kulaklarında. Maurizio, Colaba sokaklarındaki önemli satıcılardan biri şimdi.”</p>

  <p>Yakışıklı Maurizio’nun başarı içinde yüzmesi düşüncesinin bende uyandırdığı kıskançlık duygusuyla baş etmeye çalışarak bir tepki vermedim. Yağmur yeniden başladı ve dışarıdaki insanlar, su birikintilerinden kaçınmak için sarilerini, pantolonlarını yukarı çekip koşturmaya başladı.</p>

  <p>Didier çay fincanından altlığına çay döküp birçok gecekondu sakininin yaptığı gibi çayını oradan içerken “Dün Modena, Leopold’un Yeri’ne şoförlü bir araçla geldi. Maurizio da on bin dolarlık Rolex bir saat takıyordu. Ama...”</p>

  <p>Didier çayını içmek için ara vermişti. “Ama?” diye devam etmesini teşvik ettim.</p>

  <p>“Yaptıkları işte büyük risk var. Maurizio iş anlaşmalarında her zaman... Onurlu değildir. Eğer yanlış adamları kızdırırsa korkunç bir vahşet olur.”</p>

  <p>Didier, Maurizio’dan ve başına alabileceği dertten bahsederken bende uyanan şeytani kıskançlığı farketmesin diye konuyu değiştirdim. “Peki ya sen?” diye sordum. “Sen de tehlike ile flört etmiyor musun? Yeni... Takıntın... Kontrol edilmesi zor biriymiş. Lettie’nin dediğine göre oldukça asabiymiş ve sinirine zor hakim oluyormuş.”</p>

  <p>Didier dudağını bükerek “O mu?” dedi. “Hiç de bile. O tehlikeli değil. Sinir bozucu biri ama sinir bozucu olmak tehlikeli olmak demek değil. Gerçi belki de daha kötüdür, n’est-ce pas? Sinir bozucu bir adamla yaşamaktansa tehlikeli bir adamla yaşamak daha kolaydır, öyle değil mi?”</p>

  <p>Prabaker, Kumar’ın tezgahından üç sigara almaya gitti ve hepsini bir eliyle tutup diğeriyle yaktı. Didier’le bana birer tane uzattıktan sonra da halinden memnun bir şekilde sigara içmeye koyuldu.</p>

  <p>“Ah, evet, bir haber daha var. <i>Kavita, Noonday</i> diye bir gazetede yeni bir iş buldu. O, gelecek vaat eden bir yazar. Anladığım kadarıyla işi çok prestijli ve yardımcı editör olmanın bir alt basamağı. Kavita bu işi birçok yetenekli gazeteci arasından sıyrılarak almış ve çok mutlu.”</p>

  <p>“Kavita’yı severim,” diye bir yorum yapmak zomnda hissettim kendimi.</p>

  <p>Didier sigarasının yanmakta olan ucuna düşünceli bir şekilde baktıktan sonra gerçekten şaşırmış bir ifadeyle bana dönerek “Biliyor musun, ben de onu seviyorum,” dedi.</p>

  <p>Tekrar güldük. Prabaker’i da şakaya dahil ettim hemen, çünkü Parvati göz ucuyla bizi izliyordu.</p>

  <p>Sohbetimizdeki anlık suskunluğu fırsat bilerek “Didier, Hasan Obwika ismi sana bir şey çağrıştırıyor mu?” diye sordum.</p>

  <p>Didier’in, Maurizio’nun yeni, on bin dolarlık Rolex’inden bahsetmesi, aklıma Nijeryalıyı getirmişti. Gömleğimin cebinden üzeri altın harflerle yazılı olan kartı çıkarıp Didier’e uzattım.</p>

  <p>“Tabii ya!” dedi Didier. “Bu meşhur bir Borsalino. Afrika mahallesinde ona <i>Beden Avcısı</i> derler.”</p>

  <p>Hafif çarpık bir gülümsemeyle “Bunu duyduğum iyi oldu,” diye mırıldandım. Prabaker dizine vurup histerik bir kahkaha daha attı. Onu sakinleştirmek için elimi omzuna koydum.</p>

  <p>“Hasan Obikwa birini kaçırdığında onu şeytan bile bulamaz derler. Hiçbir canlı Obikwa’nın kaçırdığı kişiyi bir daha göremez. <i>Jamais!</i> Onunla nasıl tanıştın? Kartını nasıl aldın?”</p>

  <p>“Bugün ona rastladım diyelim,” diye yanıtlarken kartı geri alıp cebime koydum.</p>

  <p>Hasan’la nasıl tanıştığımı anlatmamama bozulduğu açıkça belli olan Didier burnunu çekerek “Dikkatli ol sevgili dostum,” dedi. “Obikwa denilen adam, kendi krallığı olan siyah bir kral gibidir. Eski deyişi bilirsin. <i>Bir kral kötü bir düşmandır ama ölümcül bir arkadaştır.</i></p>

  <p>Tam da o sırada bir grup genç adam yanımıza yaklaştı. Gençler inşaat alanında çalışan işçilerdi ve gecekondunun yasal kısmında oturuyorlardı. Çoğu, son bir yıl içinde, geçirdikleri iş kazalarının ardından yarasına baktırmak için küçük kliniğime uğramıştı. O gün inşaatta ödeme günüydü. Maaşlarını aldıkları için adamların çalışkan ve genç kalpleri iyimserlikle doluydu. Her biri sırayla elimi sıktı ve bizim için yeni sipariş ettikleri çay ve kek masamıza gelene kadar bekledi. Dükkandan çıkarlarken ben de en az onlar kadar neşeyle sırıtıyordum.</p>

  <p>“Yaptığın bu sosyal hizmet sana çok uymuş,” dedi Didier gülerek. “Yara berelerinin altında, o kadar iyi ve sağlıklı görünüyorsun ki. Bence sen kalbinin derinliklerinde kötüydün Lin. Yalnızca kötü kalpli bir adam, yaptığı iyi işlerden bunca yarar görebilir. İyi bir adam sadece yorulur ve aksileşirdi.”</p>

  <p>“Eminim haklısındır Didier,” dedim sırıtarak. “Karla, senin insanda bulduğun kusurlarda genellikle haklı olduğunu söylemişti.”</p>

  <p>“Lütfen ama arkadaşım!” dedi Didier. “Başımı döndüreceksin!”</p>

  <p>Aniden, çok sayıda davulun çıkardığı ses havada patladı. Ses direkt çay dükkanının önünden geliyordu. Davullara flütler de katıldı ve çılgınca, gürültülü bir müzik başladı. Bu müziği de, müzisyenleri de gayet iyi tanıyordum. Ne zaman bir festival ya da kutlama olsa gecekondu müzisyenleri bu şarkıyı çalardı. Hep beraber dükkanın kapısının önüne çıktık. Prabaker kalabalığın arasından ne olup bitdğini görebilmek için yanımızdaki banklardan birinin üzerine çıktı.</p>

  <p>Büyük bir topluluğun önümüzden geçişini izlerken Didier “Nedir bu? Bir yürüyüş mü?” diye sordu.</p>

  <p>“Bu Joseph!” dedi Prabaker eliyle işarete ederek. “Joseph ile Maria! Geliyorlar!”</p>

  <p>Biraz uzakta Joseph’le karısı, akrabaları ve arkadaşları tarafından çevrelenmiş, bir törendeki gibi yavaş adımlar atarak bize doğru geliyordu. Önlerinde hoplayıp sıçrayan, fazlasıyla coşkulu bir şekilde dans eden bir grup çocuk vardı. Çocukların bazıları en sevdikleri filmlerdeki dans sahnelerini taklit ediyor, diğerleri birer akrobat gibi sıçrıyor ya da kendilerine has uydurma danslar üretiyordu.</p>

  <p>Grubu dinleyip çocukları izlerken Tarık’ı düşündüm. Çocuğu şimdiden özlemiştim. Derken aklıma bir hapishane anısı geldi. Başka bir dünya içindeki o dünyada yeni bir hücreye alınmış, orada küçük bir fare görmüştüm. Hayvancağız bir havalandırma deliğinden her gece hücreme giriyordu. Hapishanedeki yalnızlığımız içinde sabır ve bir şeye takıntı derecesinde odaklanmak, bizim için madendeki mücevherler kadar kıymetliydi. Haftalar boyunca yemek kırıntılarıyla küçük fareyi kandırdım ve onu elimden yemek yemeye alıştırdım. Gardiyanlar rutin bir yer değiştirme sırasında beni o hücreden taşıyınca, yeni gelen ve iyi tanıdığımı düşündüğüm bir mahkuma eğittiğim fareden sözettim. Ben taşındıktan sonra adam beni fareyi görmeye davet etti. Adam, benim yüzümden insanlara güvenen hayvancağızı kolayca yakalamış ve kırık bir cetvelden yapılma haçın üzerinde çarmıha germişti. Fareyi boynundan pamuk bir iple haça bağlarken hayvanın nasıl debelendiğini anlatırken gülüyordu. Adam, hayvanın kıvranan pençelerine raptiyeler batırarak ona uzun süre işkence etmişti.</p>

  <p><i>Yaptıklarımızdan aklanır mıyız?</i> İşkence gören o küçük fareyi gördükten sonra bu soru uzunca bir süre uykularımı kaçırdı. İyi niyetle hareket ettiğimizde bile, sırf dünyanın işleyişine karıştığımız için sorumlusu olduğumuz felaketlere davetiye çıkarıyoruz. Karla bir keresinde <i>En büyük yanlışlar bir şeyleri değiştirmeye çalışan kişiler tarafından yapılır</i>, demişti.</p>

  <p>Gecekondu çocuklarına, bir filmdeymiş gibi dans edişlerine, maymun gibi oynayıp sıçramalarına baktım. İçlerinden bazılarına İngilizce konuşmayı, yazmayı, okumayı öğretiyordum. Üç ayda öğrendikleri sayesinde şimdiden yabancı turisderden iş almaya başlamışlardı. Yoksa bu çocuklar da elimle beslediğim o fare gibi mi olacaktı? Onların masumiyetini de, ben hayatlarına karışmasam başlarına gelmeyecek bir kader mi ele geçirecekti? Tarık’a arkadaşlık ettim ve ona bir şeyler öğrettim diye çocuğun başına ne gibi işler açılacaktı?</p>

  <p>Çift yaklaşırken Prabaker açıklamaya koyuldu. “Joseph karısını dövüyordu. Şimdi de insanlar büyük bir kutlama yapıyor.”</p>

  <p>Didier hayretle “Eğer bir adam karısını dövdüğünde böyle bir kutlama yapıyorlarsa, öldürdüğünde kim bilir nasıl partiler düzenleniyorlardır?” diye sordu.</p>

  <p>Yüksek sesle bağırarak “Adam sarhoştu ve karısını feci şekilde dövmüştü, ailesi ve gecekondu sakinleri de ona bir ceza verdiler,” diye açıkladım.</p>

  <p>“Ben de Joseph’e sopayla bir iki şaplak atmıştım!” dedi Prabaker mutlu bir heyecanla.</p>

  <p>“Son birkaç ayda Joseph çok çalıştı, ayık kaldı ve birçok hayır işledi,” diye devam ettim. “Bu da onun cezasının bir kısmıydı ve komşularının saygısını tekrar kazanmasının bir yoluydu. Karısı birkaç ay önce onu affetti. İkisi de çalışıp para biriktirdi. Artık yeterince paraları var ve bugün tatil için yola çıkacaklar.”</p>

  <p>Didier davullara ve flütlere uyarak hafifçe omuzlarını ve kalçasını oynatarak “Şeey, insanların kutlayabileceği daha kötü şeyler de var,” dedi. “Ah, bu arada az daha unutuyordum. Hasan Obikwa ile ilgili meşhur bir hurafe var. Bunu duymalısın.”</p>

  <p>“Ben batıl inançları olan birisi değilimdir Didier,” diye mırıldandım müziğin gürültüsü arasında.</p>

  <p>“Saçmalama!” diye beni azarladı Didier. “Dünyadaki herkes batıl inançlıdır.”</p>

  <p>“Bu Karla’nın sözü,” diye cevabı yapıştırdım.</p>

  <p>Didier kaşlarını çatarak hatırlamaya çalıştı.</p>

  <p>“Öyle mi?”</p>

  <p>“Kesinlikle. Bu Karla’nın lafı Didier.”</p>

  <p>“İnanılmaz,” diye mırıldandı Didier. “Ben de benim lafım sanıyordum. Emin misin?”</p>

  <p>“Eminim.”</p>

  <p>“Neyse, farketmez. Hurafeye göre Hasan Obikwa ile tanışan herkes bir gün kendini ister ölü ister canlı, onun müşterisi olarak bulurmuş. Bunu önlemek için ilk tanışmada ona ismini söylememen gerekirmiş. Kimse bunu yapmaz. Ona ismini söylemedin, değil mi?”</p>

  <p>Etrafımızı çevreleyen kalabalıktan bir gürültü yükseldi. Joseph ile eşi yaklaşırken Maria’nın yüzündeki umut dolu, cesur gülümsemeyi, Joseph’in de utanç ve kararlılıkla aydınlanan yüzünü gördüm. Maria, en güzel kıyafetinin modern kesimine uysun diye kısa kesilmiş saçlarıyla çok güzel görünüyordu. Joseph kilo vermişti, sağlıklı ve yakışıklıydı. Mavi bir gömlek ve pantolon giymişti. Karıkoca birbirlerine sıkıca yaslanmış, ellerini kenetlemiş, yavaş yavaş yürüyordu. Aile bireyleri arkadan geliyor, kalabalık tarafından atılan paraları ve bozuklukları yakalamak için ellerinde mavi bir şal tutuyordu.</p>

  <p>Prabaker dans etmeden duramadı. Banktan atladı ve Joseph’le Maria’ya eşlik ederken bir o yana bir bu yana sallanan kalabalığa katıldı. Platform ayakkabılarının üzerinde yalpalayarak dansçıların ortasına geçti. Sanki sığ bir nehrin üzerindeki taşlara basarak karşıya geçmek istermiş gibi dengede durmak için kollarını iki yana açmıştı. Dans esnasında dönüp sallanıyor, gülüyor, sarı gömleği parlıyordu. Didier bile sokağa taşan bu eğlence seline kapılmıştı. Didier partiye zarif bir şekilde dans ederek katılmış, yalnızca koyu kıvırcık saçları ve elleri görünecek şekilde kalabalığa karışmıştı.</p>

  <p>Kızlar krizantem yapraklarını etrafa atıyorlardı. Yapraklar harikulade beyaz kümeler şeklinde üzerimize yağıyordu. Çift tam yanımdan geçerken Joseph gözlerimin içine baktı. Yüzünde hem gülen hem somurtan bir ifade vardı. Gözleri çatık kaşlarının altında parlıyor, dudakları mutlu bir şekilde gülümsüyordu. Başka yöne bakmadan önce bana iki kere başını salladı.</p>

  <p>Joseph bunu bilemezdi ama bu basit davranışıyla hapishaneden bu yana benimle birlikte yaşayan bir kuşkunun yanıtı olmuştu. Joseph kurtulmuştu. Başını sallarken gözlerindeki bakış buydu. Bu kurtuluş ateşiydi. Çatık kaşlı o gülümseme, sevinç ve utancı birleştiriyordu, çünkü ikisi de gerekliydi. Utanç, sevince bir amaç verirken sevinç de utanca ödülünü veriyordu. Biz de Joseph’in sevincine ortak olup acısına şahit olarak onu kurtarıyorduk. Bütün olanlar onun hayatına müdahale etmemizle olmuştu, çünkü hiçbir adam sevgi olmadan kurtarılamazdı.</p>

  <p><i>İnsan ırkını hangisi daha çok tanımlar, zalimlik mi, yoksa bundan utanma kapasitesi mi</i>, diye sormuştu Karla bir keresinde. Bu soruyu ilk duyduğumda oldukça zeki bir soru olduğunu düşünmüştüm ama şimdi daha yalnız ve daha bilge olduğumdan insan ırkını tanımlayanın zalimlik ya da utanç olmadığını biliyordum. Bizi biz yapan bağışlayıcılığımızdır. Bağışlayıcılık olmasaydı, ırkımız sonu gelmez intikamlarla kendi kendini yok ederdi. Bağışlayıcılık olmadan tarih olmazdı. Bu umut olmadan sanat da olmazdı, çünkü her sanat eseri bir açıdan da bağışlayıcılığın yansıtılmasıdır. Hayalgücü olmadan sevgi de olmazdı, çünkü her çeşit sevgi aynı zamanda bağışlayacağınıza ya da bağışlanacağınıza dair verilmiş bir sözdür. Yaşıyoruz, çünkü sevebiliyoruz. Seviyoruz, çünkü affedebiliyoruz.</p>

  <p>Davullar yol boyunca ilerledi. Bizden uzaklaşan dansçılar ritme uyup sallanıp yuvarlanmaya, kafalarını rüzgarda sallanan yabani çiçekler gibi sallamaya devam ettiler. Müzik zihinlerimizde bir eko halini alınca, gecekondu hayatı sokaklarda tekrar hakimiyet kurdu. Kendi rutinlerimize, ihtiyaçlarımıza, zararsız, umut dolu planlarımıza döndük yine. Bir süreliğine bizim dünyamız diğerlerinkinden güzeldi, çünkü kalplerimiz ve gülümseyişlerimiz başımızdan aşağı dökülen ve yüzümüze beyaz birer gözyaşıymış gibi yapışan çiçek yaprakları kadar saf ve temizdi.</p>
</body>
</html>
