<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>YİRMİ BİRİNCİ BÖLÜM</h2>

  <p>Nezaretçiler şafak söktükten az sonra gelir ve halen uyumak gibi bir hataya düşen herkesi döverek uyandırırdı. Uyanık ve hazır olmama rağmen ben de bir sopa darbesi yiyenlerdendim. Öfkeyle söylenip ayağa kalkmak için davrandığımda Maheş bir kez daha bana engel oldu. Belli bir şekle göre battaniyelerimizi katladık ve odanın bize ait olan kısmında bir köşeye yığdık. Gardiyanlar geniş, çelik kapıları dışarıdan açtı ve biz de sabah duşu için yola koyulduk. Dikdörtgen şeklindeki duş kısmı, yüzme havuzunu andırıyordu ve bir ucunda dökme demirden bir su tankı vardı. Biz yaklaşırken bir mahkum, tanktaki valflardan birini açtı ve bir borudan bacak hizasına gelen suyun püskürmesine neden oldu. Daha sonra çelik bir merdiven getirdi ve bizi izlemek için tankın tepesine oturdu. Herkes boruya doğru koştu ve ince alüminyum tabaklarını suyun altına tuttu. Bütün adamlar boruya ulaşabilmek için birbiriyle mücadele ediyor, itişip kakışıyordu.</p>

  <p>Ben kalabalık azalana kadar bekleyip adamların ellerindeki azıcık suyla yıkanmalarını izledim. Yirmi adamdan birinde sabun vardı, onlar da boruya biraz daha su almak için gitmeden önce iyice sabunlanıyordu. Ben tankın yanına gittiğimde su neredeyse bitmek üzereydi. Tabağıma aldığım suda yüzlerce kurtçuğa benzer böcek vardı. Tabağın içindeki suyu iğrenerek fırlatınca etrafımdaki birkaç adam bana güldü.</p>

  <p>Maheş tabağını oynayan, kımıldanan, yarı şeffaf böceklerle dolu suyla doldururken “Su kurtçukları bunlar!” dedi. İçi böcek dolu tabağı göğsüne ve sırtına döktü ve bir tabak su daha doldurmak için uzandı. “Tanklarda yaşarlar. Su seviyesi düşünce onlar da musluktan aşağı düşer. Aslında sorun yaratmazlar. Sana zarar veremezler. Onlar kadmal gibi ısırmaz. Görüyor musun, yere düşüp ölüyorlar işte. Diğer adamlar içlerinde çok kurtçuk olmayan suyu almak için kavga ediyor ama beklersek hem birçok kurtçuğumuz hem de bir sürü suyumuz olur. Daha iyi değil mi? Hadi gel. <i>Challo!</i> Yarın sabahtan önce yıkanmak istiyorsan biraz su alsan iyi edersin.. Yatakhanede yıkanamayız, bu nezaretçilere özel bir ayrıcalıktır. Dün gece orada yıkanmana izin verdiler, çünkü her yanın kan içindeydi. Ama bir daha asla orayı kullanamazsın. İçerideki tuvaleti kullanabiliriz ama orada yıkanamayız. Yıkanabileceğin tek yer burası kardeşim.”</p>

  <p>Tabağımı bitmek üzere olan suyun altına soktum ve kurtçuklarla kaynayan suyu Maheş’in yaptığı gibi göğsüme ve sırtıma döktüm. Tanıdığım bütün Hintliler gibi ben de iç çamaşırımın üzerine bir şort giymiştim. Kotumu çıkardım ve içinde yüzen böceklerle dolu bir tabak suyu bu sefer belimden aşağı döktüm. Nezaretçiler bizi sopalarla tekrar yatakhanelere göndermeden önce, sabunsuz ve kurtçuk dolu suyla olabildiğince temizledim.</p>

  <p>Yatakhanede bir saat boyunca çömeldik ve nezaretçilerin kafa sayımını bitirmesini bekledik. Bir süre sonra çömelmek bacaklarımıza dayanılmaz ağrılar vermeye başladı. Ne zaman birisi bacaklarını oynatmak ya da esnetmek istese nezaretçilerden biri ona kuvvetli bir darbe indiriyordu. Ben sırada kıpırtısız duruyor, onlardan birine canımı yakma zevkini vermek istemiyordum. Fakat gözlerimi kapamış kararlılıkla dururken içlerinden biri sebepsiz yere bana bir darbe indirdi. Doğruldum ama bir kez daha Maheş’in kıpırdamamam için beni tutan ellerini üzerimde hissettim. On beş dakika içinde ikinci, üçüncü ve dördüncü darbeler de üzerime inince ayağa fırladım.</p>

  <p>Bana vuran son adama işaret ederek “Gel buraya seni ödlek!” diye bağırdım. Dostunun ve düşmanının Koca Rahul olarak bildiği yapılı obez, odadaki adamların hemen hepsinden iriydi. “Şu sopayı alıp götüne öyle bir sokacağım ki gözlerinden fırlayacak!” diye bana cevap verdi.</p>

  <p>Sessizlik bütün sesleri yutarak odayı kapladı. Hiç kimse hareket etmiyordu. Koca Rahul bana bakıyordu. Eğleniyormuş gibi bir ifadeyle öylece bakması sinir bozucuydu. Diğer nezaretçiler de yavaşça ona yaklaşmaya başladı.</p>

  <p>Hintçe “Gel buraya!” diye bağırdım. “Hadi gel bakalım kahraman! Hadi! Ben hazırım!”</p>

  <p>Birden Maheş ile beş ya da altı mahkum ayağa kalktı ve beni oturtmaya çalıştı.</p>

  <p>Maheş fısıldayarak “Lüften Lin!” dedi. “Lütfen kardeşim, lütfen! Otur. Ben ne dediğimi biliyorum. Lütfen. Lütfen!”</p>

  <p>Adamlar beni oturtmaya çalışırken Koca Rahul ile aramda, içimizdeki vahşeti birbirimize gösterebileceğimiz uzunlukta bir bakışma oldu. Koca Rahul’un yüzündeki alaycı gülümseme soldu ve gözleriyle yenilgi sinyalleri vermeye başladı. O da, ben de gerçeği görmüştük. Rahul benden korkmuştu. Mahkumların beni tekrar çömeltmesine izin verdim. Rahul döndü ve sırada kendisine en yakın çömelmiş adama vurdu. Odadaki gerginlik sona erdi ve kafa sayımına geri dönüldü.</p>

  <p>Kahvaltı büyük bir dilim ekmekten oluşuyordu. İzin verilen beş dakikada ekmeği çiğneyip su içtik, hemen ardından nezaretçiler bizi oradan çıkardı. Yürürken birçok temiz avlunun önünden geçtik. Çitle çevrili geniş bir alanda nezaretçiler bizi yere çömeltti, orada kafalarımızın tıraş edilmesini bekledik. Berberlerin tahta tabureleri ağaç rengindeydi. Her yeni mahkumun saçı bir berber tarafından kesiliyor, başka bir berber tarafından da tıraş ediliyordu.</p>

  <p>Beklerken berberlerin avlusunun yakınındaki bir avludan yükselen bağırtılar duyduk. Maheş izlemem için beni dürterek kafasıyla işaret etti. On nezaretçi dikenli tellerin ötesindeki boş avluya bir adamı sürüklüyordu. Adamın bileklerine ve beline ipler bağlanmıştı. Boynuna sıkıca bağlanan deri bir tasmanın halkalarında yine ipler vardı. Nezaretçiler adamın bileklerine bağlı iplerle halat çekme oyunu oynuyordu. Sürükledikleri adam oldukça uzun boylu ve güçlüydü. Boynu bir topun namlusu kadar kalındı ve güçlü göğsü ile sırtı kaslıydı. Adam Afrikalıydı, onu hemen tamdım. Bu Regal Meydanından kaçmasına yardım ettiğim Hasan Obikwa’nın şoförü Rahim’di.</p>

  <p>Hızlı hızlı nefes alarak olan biteni izledik. Rahim’i avlunun ortasında bir metre uzunluğunda ve genişliğinde taş bir bloğun yanına getirdiler. Rahim onlara karşı koyuyordu ama mücadelesi boşunaydı. Ellerinde iplerle daha çok nezaretçi işe karıştı. Üç adam bütün güçleriyle Rahim’in beline bağlı ipi çekiyordu. Kolları iki yana öyle gerilmişti ki kopacaklarını sandım. Bacakları ise olağandışı bir açıda iki yana açılmıştı. Diğer adamlar da deri tasmaya bağlı iplerden çekerek Rahim’in bedenini taş bloğa doğru sürükledi. İpleri kullanarak sol elini uzattılar ve eli ile kolunun dirseğe kadar olan kısmını taş bloğun üzerine yerleştirdiler. Rahim bloğun yanında yatarken diğer kolu da bir başka grup nezaretçi tarafından uzatılıyordu. Daha sonra nezaretçilerden biri bloğa tırmandı ve Rahim’in kolunun üzerinde iki ayağıyla zıplayarak mide bulandıncı bir sesle kolunu geriye doğru çat diye kırdı.</p>

  <p>Rahim bağıramıyordu, çünkü boynundaki tasma çok sıkıydı ama ağzını sanki bağırırmış gibi açıp kaparken o sesi içimizde hissettik. Bacakları seğirmeye ve kasılmaya başlamıştı. Bütün vücudu titremiş, başı eğer bu kadar korkutucu bir durum olmasa oldukça komik gözükecek bir şekilde sallanmaya başlamıştı. Nezaretçiler, Rahim’in sol kolunu da taşın üzerine koyana kadar onu sürüklediler. Aynı adam arkadaşlarıyla sohbet ederek tekrar taşa tırmandı. Biraz durduktan ve parmaklarıyla burnunu sildikten sonra gerindi ve sağ kolun üzerine atlayarak onu da kırdı. Rahim bilincini yitirmişti. Nezaretçiler ayak bileklerine bağlı ipleri çekiştirerek onu avlunun dışına sürükledi. Rahim’in kolları ardından sarkıyordu.</p>

  <p>Maheş fısıldayarak “Gördün mü?” dedi.</p>

  <p>“Bu neydi şimdi?”</p>

  <p>Maheş korku dolu bir sesle “Nezaretçilerden birine vurmuş,” dedi. “Seni bu yüzden durdurdum. İşte sana da yapacakları şey buydu.”</p>

  <p>Bir başka adam da bize doğru eğilerek çabucak konuştu.</p>

  <p>“Ve burada doktora gitme garantisi de yok. Belki bir doktora gidersin, belki de gidemezsin. O siyah adam belki yaşar, belki de yaşamaz. Bir nezaretçiye vurmak iyi olmaz baba.”</p>

  <p>Koca Rahul bambu sopası omzunda bize doğru yürüdü. Benim arkamda durdu ve sopayı hafifçe sırtıma indirdi. Bekleyen adamlar boyunca ilerlerken attığı kahkaha çok keskin ve güçlüydü ama aynı zamanda sahte ve cılızdı ve beni kandırmaya yetmedi. Bu kahkahayı daha önce de dünyanın bir başka ucundaki hapishanede işitmiştim. Zalimlik aynı zamanda bir çeşit korkaklıktır. Zalimce bir kahkaha yalnız değilken korkakların ağlama şeklidir. Acı çektirerek de yas tutar böyle insanlar.</p>

  <p>Sırada çömelmişken önümdeki adamın saçındaki bitleri farkettim ve iğrenerek yüzümü ekşittim. Uyandığımdan bu yana her yanım kaşınıyordu ve o ana kadar bunun nedeninin kadmalın ısırıkları, yattığım sert battaniye ve geçitte adamların arasında yürürken aldığım darbelerden dolayı vücudumda oluşan kesikler olduğunu düşünmüştüm. Başka bir adamın kafasına bakınca onun saçında da debelenip duran beyaz bitleri gördüm. Artık saçımdaki ve vücudumdaki kaşıntın nedenini biliyordum. Maheş’e bakmak için kafamı çevirdim. Onun saçı da bitle doluydu. Kafamı eğip saçımı avcuma doğru kaşıyınca bir bakışta sayamayacağım kadar beyaz bit elime döküldü.</p>

  <p>Vücut biti. Uyumak için kullanmamıza izin verdikleri battaniyeler onlarla kaplıydı. Hissettiğim kaşıntının nedeni benim için bir kabustu ve bu zararlı hayvanlar vücudumun her yanındaydı. Saçım tıraş edilip de yatak hanelere dönünce Maheş, <i>sheppesh</i> olarak bilinen vücut biti hakkında konuşmaya başladı.</p>

  <p>“Sheppesh korkunçtur kardeşim. Lanet olasıcalar her yerdeler. İşte bu yüzden nezaretçilerin kendi battaniyeleri var ve odanın diğer ucunda uyuyorlar. Onların tarafında hiç sheppesh yok. Gel, sana ne yapman gerektiğini göstereyim Lin.”</p>

  <p>Maheş tişörtünü çıkardı ve tersyüz etti. Ensesindeki etiketi tutarak dikiş yerlerinde gezinip duran bitleri gösterdi.</p>

  <p>“Onları görmesi çok zor ama üzerinde gezindiklerini hissetmesi o kadar da zor değil hı? Endişelenme. Bitleri öldürmesi kolay. Sadece namussuzları tırnağının arasında sıkıştırıp ezeceksin.”</p>

  <p>Maheş’in tişörtünün boyun kısmından başlayarak böcekleri tek tek öldürüşünü izledim. Kollardaki dikiş yerlerine, sonra da tişörtün ucundaki dikişe gelerek her biti tek tek parmaklarının arasında ezerek öldürdü.</p>

  <p>İşini bitirdikten sonra “Evet, artık bu tişört temiz,” dedi ve onu katlayarak yere koydu. “Sheppeshden eser kalmadı. Bir sonraki adım olarak beline bir havlu dolayacak ve pantolonunu çıkarıp oraya yerleşen bütün seppesh’leri öldüreceksin. Temizlediğin pantolonu da tişörtünün yanına koy. Sırada vücudun var. Koltukaltların, kıçın, topların. Vücudunu da temizlediğinde, artık giyinebilirsin. Gece olana kadar üzerinde çok da fazla sheppesh olmayacaktır ama battaniye sayesinde yenileri gelecektir. Battaniyesiz uyumaya çalışırsan da nezaretçiler seni iyice paralar. Bundan kaçış yok anlayacağın. Ertesi gün her şeye sil baştan başlamak zorundasın. Biz Ahur Yolu Hapishanesi’nde bu işe <i>sheppesh çiftçiliği</i> deriz.”</p>

  <p>Uzun yatakhanenin yanındaki yağmurun ıslattığı avluda yüz kadar adamın oturmuş, bit çiftçiliği yaparak sistemli bir şekilde giysilerindeki bitleri ayıkladıkları o zaman dikkatimi çekti. Bazı adamlar bitleri umursamıyor, köpekler gibi kaşınıp duruyor ve bitlerin üzerlerinde büyüyüp çoğalmasına göz yumuyordu fakat ben o yaratıkların üzerimde gezindiğini hissedince deliye dönüyordum. Hemen tişörtümü çıkardım ve yaka kısmını inceledim. Tişörtün üstü kaynayan, debelenen, kıpırdayan bitlerle doluydu. Onları teker teker, her dikiş yerinin üzerinden geçerek öldürdüm. Arthur Yolu Hapishanesi’nde geçirdiğim her sabah saatlerimi harcayarak o bitleri öldürüyordum ama hiçbir zaman kendimi tam anlamıyla temizlenmiş hissedemiyordum. Onları öldürdüğümü ve geçici olarak onlardan kurtulduğumu bilsem bile sanki hep üzerimde gezinip beni kaşındırıp ısırıyorlardı. Aylar geçtikçe bu yaratıkların istilasından dolayı yaşadığım korku beni çılgına çevirdi.</p>

  <p>Sabahın erken saatindeki kafa sayımından akşam yemeğine kadar olan süre zarfında yatakhanemizin yanındaki geniş avluda geziniyorduk. Bazı mahkumlar kağıt ya da başka oyunlar oynuyor, bazıları arkadaşları ile muhabbet ederken diğerleri de taş yollarda uzanıp uyumaya çalışıyordu. İçimizden bazıları ise kendi kendine konuşuyor, titrek ince bacakları üzerin de sürünerek yürüyor ve onları nazikçe çevirip yönlerini değiştirene kadar duvarlara toslayıp duruyordu.</p>

  <p>Arthur Yolu’ndaki öğle yemeği alüminyum tabaklarımıza konan sulu bir çorbadan ibaretti. Akşam dört buçukta servis edilen akşam yemeği, öğlenki çorbanın aynısı olsa da, bu sefer yanında havuç, pancar, kabak gibi sebzelerin kabuklarından yapılma yassı bir ekmek de veriyorlardı. Patateslerin çürük ve kararmış yerleri, kabağın olmamış yerleri, soğanların kabuğumsu dış yüzeyleri de ekmeğe katılırdı. Bizler hiçbir zaman yediğimiz ekmekte sebzeye rastlayamazdık, çünkü sebzeler gardiyanlar ile nezaretçilere giderdi. Çorbamız da kabuklar ya da sapların renksiz, su gibi bir sıvının içinde yüzmesinden ibaretti. Nezaretçilerin bizim bölümümüze getirdiği tekerlekli büyük fıçıdan yüz elli kepçe yemek çıkardı ama odada yüz seksen adamdık. Bu sorunu çözmek için nezaretçiler de çorbaya iki kova soğuk su dökerdi. Kafa sayımının ardından yemeğe suyu eklerken her defasında sanki bu fikir akıllarına yeni gelmiş gibi rol yapar ve buna gürültüyle gülerlerdi.</p>

  <p>Akşam yemeğinden sonra saat altıda gardiyanlar bizi bir kez daha saydıktan sonra yatakhaneye kilitlerdi. Bundan sonraki iki saat boyunca konuşmakta ve nezaretçilerden satın aldığımız otu içmekte serbesttik. Arthur Yolu Hapishanesindeki mahkumlar her ay kupon denilen beş adet yiyecek fişi alırdı. Parası olan adamlar da bu kuponlardan satın alabilirdi ve bazı mahkumlarda yüzlerce kupon olurdu. İki kuponla sıcak bir fincan çay içebilirdiniz. Kuponları çay, ekmek, şeker, reçel, sıcak yemek, sabun, sigara almak, tıraş olmak için araç gereç edinmek ya da kıyafetlerinizi yıkatmak veya daha garip işler uğruna adam tutmak için kullanabilirdiniz. Kuponlar hapishanedeki karaborsada da kullanılırdı. Altı kupona küçük bir top esrar ya da elli kupona bir vuruşluk penisilin alabilirdiniz. Bazı satıcılar altmış kupona eroin de satardı ama nezaretçiler bu konuda katıydı. Eroin bağımlılığı terörü yenmek ve size işkence edenlerin otoritesini sarsmak için kullanılabilecek kadar güçlü bir etkendi. Nezaretçilerin neredeyse sınırsız olan yetkilerinden korkacak kadar aklı başında olan çoğu adam, kendini yarı yasal olan otla, parfümle veya odada gezdirilen haşhaşla tatmin etmeyi tercih ediyordu.</p>

  <p>Her akşam mahkumlar şarkı söylemek için gruplar halinde toplanıyordu. On iki ya da daha fazla adamdan oluşan halkalarda oturup alüminyum tabaklarını davul olarak kullanarak en sevdikleri filmlerden alınma aşk şarkıları söylüyorlardı. Şarkıları kalp kırıklığı ya da birini kaybetmekle ilgili olurdu genelde. Sevilen bir şarkı bir halkada başlayıp diğer bir halkada devam edebilir, tekrar ilk gruba gelmeden önce üçüncü ve dördüncü halkaları sırayla dolaşabilirdi. On iki ile on beş şarkıcıdan oluşan her grubun etrafında yirmi ya da otuz, kadar adam onlara eşlik edip alkış tutardı. Şarkı söylerken herkes açık açık ağlar ve beraberce gülerdi. Böylece onlardan esirgenen sevgiyi kalplerinde canlı tutabiliyorlardı.</p>

  <p>Arhur Yolu’ndaki ikinci haftanın sonunda bir saat içinde serbest bırakılacak iki genç adamla tanıştım. Maheş bu adamların benim için dışarıya mesaj iletebileceklerine garanti verdi. İki adam basit, okumamış köy çocuklarıydı ve Bombay’a geldiklerinde kendilerini işsiz gençler topluluğunun arasında bulmuşlardı. Arhur Yolu’nda, haklarında resmi bir suçlama bulunmaksızın üç ay kaldıktan sonra sonunda serbest bırakılıyorlardı. Bir kağıt parçasına Abdül Kadir Han’ın ismini ve adresini yazıp hapishanede olduğumu belirten bir not ekledim. Bu notu adamlara teslim ettim ve serbest bırakıldığımda kendilerini ödüllendireceğime söz verdim. Genç adamlar şükranlarını ellerini kavuşturarak gösterip parlak ve umut dolu gülücüklerle yanımdan ayrıldılar.</p>

  <p>Günün geç saatlerinde nezaretçiler her zamankinden daha öfkeli bir şekilde yatakhanemize gelip bizi çömelmeye zorladı. Bana yardım etmeye çalışan iki genç adam gözlerimizin önünde bir duvara doğru fırlatıldı. İkisi de yarı baygındı ve ağır bir şekilde dövülmüştü. Yüzlerindeki yaralardan kan akıyordu ve ağızları şişmiş, gözleri morarmıştı. Kolları ve bacakları bambu sopası izleriyle doluydu.</p>

  <p>Koca Rahul Hintçe kükredi. “Bu köpekler <i>gora</i> için hapishane dışına mesaj taşımaya çalıştı. Beyaz adama yardım eden herkesin başına bu gelecek, anlaşıldı mı? Şimdi bu köpekler hapishanede benim odamda altı ay daha geçirecek. Altı ay! Ona yardım etmeye kalkarsanız aynısıyla karşılaşırsınız!”</p>

  <p>Nezaretçiler sigara içmek için dışarı çıkınca adamlara yardım etmek için yanlarına koştuk. Gençlerin yaralarını sildim ve derin yaralarını bezle sardım. Maheş bana yardım ettikten sonra beni bir sigara içmek için dışarı çıkardı.</p>

  <p>Mahkumların yürüdüğü, oturduğu ve bit ayıkladığı avluya bakarak “Bu senin suçun değil Lin,” dedi.</p>

  <p>“Elbette benim suçum.”</p>

  <p>Maheş içten bir şekilde “Hayır, dostum,” dedi. “Bunun tüm suçlusu Arthur Yolu denen bu yer. Bu her zaman olur. Bu ne senin ne de benim suçum ama artık başın gerçekten dertte. Tıpkı Coloba’daki hücredeki gibi, artık burada da kimse sana yardım etmeyecek. Burada ne kadar kalırsın bilmiyorum. Oradaki yaşlı Pandu’yu görüyor musun? Bu odada üçüncü yılı ve daha mahkemeye bile çıkmadı. Ajay burada bir seneden fazla süredir kalıyor. Santosh iki yıldır hakkında hiçbir suç duyurusu olmamasına rağmen bu odada ve ne zaman mahkemeye gideceğini dahi bilmiyor. Bu odada ne kadar kalırsın bilmiyorum. Çok üzgünüm. Artık sana kimse yardım etmeyecek.”</p>

  <p>Haftalar geçti. Maheş haklıydı. Hiç kimse benim yüzümden nezaretçilerin öfkesini üzerine çekmek istemiyordu. Her hafta bizim bloktan adamlar serbest bırakılıyordu. Becerebildiğimde onların yanına gidiyordum ama hiçbiri bana yardım etmek istemiyordu. Durumum umutsuzdu. Hapishanede geçirdiğim iki ayın sonunda on iki kilo kaybettiğimi tahmin ediyordum. Zayıf görünüyordum. Vücudum kadmal tarafından açılmış iltihaplı yaralarla doluydu. Nezaretçilerin sopalarıyla vurmalarından ötürü kollarımda, bacaklarımda, sırtımda, yüzümde, hatta tıraşlı kabak kafamda bile yara bereler vardı. Üstüne üstlük her an, her gün parmak izimden kimliğimi tespit edeceklerinden korkuyordum. Her gece Avustralya’daki on senelik hapis cezamdan kaçışımla ilgili bir kabusla uyanıyordum. Endişe göğsüme yerleşiyor, kalbimi sıkıştırıyor ve öyle dayanılmaz bir acıya sebep oluyordu ki kendimi boğuluyor gibi hissediyordum. Suçluluk, üzerimize sapladığımız bıçağın kabzasıdır, aşk ise bıçağın ta kendisidir. Ama bıçağı keskin tutan endişedir. Sonunda hepimiz endişeye mağlup oluruz.</p>

  <p>Duyduğum hayalkırıklığı, korku, endişe ve acı, sonunda nezaretçilerden Koca Rahul hapishanede geçirdiği on iki sene boyunca biriktirdiği nefreti üzerime yöneltip kuvvetli bir sopa darbesi indirince açığa çıktı. Boş yatakhanenin girişinde oturmuş, son birkaç haftadan beri aklımdan geçen kısa bir hikayeyi yazıya döküyordum. Hikayenin bütün satırlarını defalarca kafamdan geçirmiştim. Bu aklımı sağlam tutma yollarımdan biriydi. O sabah bir kalem ve bir tomar atılmış şeker paketi kağıdı bulunca ilk sayfayı yazmak için kendimi hazır hissettim. Sheppesh avından sonraki sessiz zamanda yazı yazmaya koyuldum. Şişko ve sakar olmasına rağmen kötülere özgü bir sinsilikle gizlice arkamdan yaklaşan Rahul kemik kıracak kadar güçlü bir şekilde sopasını sol koluma indirdi. Elindeki sopanın uçları ayrık olduğundan darbe kolumu neredeyse omzumdan dirseğime kadar, kaslarım gözükecek denli derin bir şekilde kesti. Yarama bastırdığım parmaklarımın arasından kan fışkırmaya başladı.</p>

  <p>Gözlerim öfkeden kararmış bir şekilde ayağa fırlayıp Rahul’un elinden sopayı kaptım. Ona doğru yaklaşırken Rahul da boş odada geri geri gidiyordu. Arkamda parmaklıklı bir pencere vardı. Sopayı parmaklıklara doğru fırlattım. Rahul’un gözlerinden korku ve şaşkınlık akıyordu. Bu beklediği son hareketti. Düdüğüne uzanmak için göğsünü yokladı, tam o sırada ona bir tekme savurdum. Bunu da hiç beklemiyordu. Ayağımın topuğuyla yüzüne, burnuyla ağzının arasına bir tekme salladım. Rahul sendeleyerek geriye gitti. Sokak dövüşünün bir numaralı kuralı: Alanını koru ve bir karşı saldırı planlamıyorsan asla geri çekilme. Rahul’un üzerine yürüyerek ona birkaç yumruk savurdum. Kafasını eğip elleriyle yüzünü örttü. Sokak dövüşünün ikinci kuralı: Asla başını yere eğme. Yumruklarını daha çok zarar versin diye kulağını, şakaklarını ve boğazını nişan aldım. Benden daha iri ve en az benim kadar güçlü bir adam olmasına rağmen Rahul bir savaşçı değildi. Bükülerek dizlerinin üzerine çöktükten sonra yana devrilerek merhamet dilenmeye başladı.</p>

  <p>Başımı kaldırdığımda diğer nezaretçilerin dışarıdaki avludan bana doğru koştuklarını gördüm. Odanın bir köşesine doğru çekilerek karate pozisyonu aldım ve onları beklemeye koyuldum. Üzerime doğru gelenlerden biri, diğerlerinden daha atikti ve büyük bir öfkeyle bana doğru hamle yaptı. Hemen bir tekme savurdum ve üç yumruktan sonra adam kendini yerde buldu. Yüzünden kan akıyordu ve yanımdan uzaklaşırken kanı taş zemine damlıyordu. Geri kalan adamlar tereddüt etti. Ellerinde sopalarıyla etrafımı yarım ay şeklinde çevirmiş, beklemedikleri bu hareket karşısında şaşırıp afallamışlardı.</p>

  <p>Hintçe “Gelsenize!” diye bağırdım. “Bana ne yapabilirsiniz ki? Bundan daha kötüsünü yapabilir misiniz?”</p>

  <p>Kendi yüzüme kuvvetli yumruklar attım ve dudağımdan kan aktı. Yaralı kolumdaki kanı sağ elimle alıp yüzüme bulaştırdım. Sokak dövüşünün üçüncü kuralı: Her zaman dövüştüğün adamdan daha deli ol.</p>

  <p>Marathi diline geçerek “Bundan daha kötüsünü yapabilir misiniz?” dedim. “Korktuğumu mu sanıyorsunuz? Hadi! Gelin! Beni köşemden çıkarmanızı istiyorum. Beni ele geçireceksiniz ama içinizden birisi bir gözünü kaybedecek. Biriniz. Birinizin gözünü parmağımla oyup yiyeceğim! Hadi gelsenize! Çabuk olun ama. Çok açım!”</p>

  <p>Adamlar tereddüt ederek beklemedikleri bu durum hakkında konuşmak için bir araya toplandı. Bense onları öldürmeye hazır bir leopar gibi tetikte izliyordum.. Yarım dakika kadar süren hararetli fısıldaşmalardan sonra nezaretçiler bir karara vardı. Biraz uzaklaştılar ve içlerinden birkaçı odadan dışarı çıktı. Onların gardiyanları çağırmaya gittiğini düşündüm ama on saniye geçmeden benim odamdan on mahkumla geri geldiler. Adamlara bana bakar şekilde yere oturmalarını emrettiler ve daha sonra onları dövmeye başladılar. Sopalar hızlıca inip kalkıyor, adamlar inleyip çığlık atıyordu. Bir dakika geçtikten sonra dayak sona erdi ve on mahkumu yollayıp yerlerine on tane yeni mahkum getirdiler.</p>

  <p>Nezaretçilerden bir tanesi “Çık bakalım o köşeden!” diye emretti.</p>

  <p>Önce yerde oturan mahkumlara, sonra da nezaretçiye baktım. Başımı ‘hayır’ anlamında salladım. Nezaretçi işareti verince ikinci mahkum grubu da bambu sopalarla dövüldü. Haykırışları taş odada korkmuş bir kuş sürüsü gibi daireler çizerek dolaştı ve insanın kulağını sağır edecek şekilde çınladı.</p>

  <p>Nezaretçi “Çık o köşeden!” diye bağırdı.</p>

  <p>“Hayır.”</p>

  <p>Bunun üzerine adam “<i>Aur dass!</i>’’ diye çığlık attı. <i>On tane daha getirin!</i></p>

  <p>Bir sonraki gruptaki on korkmuş adam yine yüzleri bana dönük olacak şekilde oturtuldu. Nezaretçiler sopalarını havaya kaldırdı. Maheş de bu üçüncü gruptaydı. Bana yardım edecekleri için dövülen ve bir altı ay daha hapishanede kalma cezası verilen iki genç adam da buradaydı. Bana bakıyorlardı. Sessizlerdi ama bakışlarıyla bana yalvarıyorlardı.</p>

  <p>Ellerimi aşağı indirdim ve köşeden ileri doğru bir adım attım. Nezaretçiler hemen üzerime çullandı ve altı kişi birden beni tuttu. Beni çelik parmaklıklardan birine ittiler ve kafam parmaklıklara yaslanacak şekilde kendi köşelerinden aldıkları kelepçelerden iki adet kaparak kollarımdan parmaklıklara kelepçelediler. Bacaklarımı bileklerimden birbirine bağlamak içinse hindistancevizi ipi kullandılar.</p>

  <p>Koca Rahul yanımda diz çöktü ve yüzünü benimkine yaklaştırdı. Diz çöküp eğilmesi ve akıl almaz nefreti terlemesine ve hırıldayarak nefes almasına neden oluyordu. Dudağı yarılmış, burnu şişmişti. Kulağına ve şakağına indirdiğim darbeler yüzünden günlerce baş ağrısı çekeceğini biliyordum. Rahul güldü. Bir adamın kalbinde ne kadar kötülük olduğunu ancak gülümsediğinde görebilirsiniz. Birdenbire aklıma Lettie’nin, Maurizio hakkında yaptığı bir yorum geldi. <i>Eğer bebeklerin kanatları olsa, Maurizio o kanatları koparan kişi olurdu</i>, demişti. Gülmeye başladım. Kollarım iki yanıma kelepçelenmiş, çaresiz bir şekilde dururken güldüm. Koca Rahul kaşlarını çatarak bana baktı. Onun yüzündeki o ahmakça şaşkınlık daha da çok gülmeme neden oldu.</p>

  <p>Çok geçmeden dayak faslı başladı. Koca Rahul yüzüme ve üreme organıma yoğunlaştırdığı kin dolu saldırılarını yorulana kadar sürdürdü. Sopayı daha fazla kaldıramaz hale gelip de nefes nefese kalınca diğer nezaretçiler devreye girip saldırıya devam etti. Yirmi dakikadan fazla bir süre boyunca bambu sopalarını üzerime yağdırdıktan sonra bir sigara molası verdiler. Üzerimde bir şortla atletten başka bir şey yoktu ve sopalar derimi kesmiş, bacağımdan kafama kadar vücudumu delik deşik etmişti. Nezaretçiler sigaralarını bitirince dayağa kaldıkları yerden devam etti. Bir süre sonra etrafımdaki konuşmalardan bir başka odadan başka nezaretçilerin geldiğini duydum. Taze güçleriyle yeni gelen adamlar da beni kırbaçlamaya devam etti. Acımasız bir hiddetleri vardı. Onlar işini bitirince bir üçüncü grup, sonra da dördüncü grup gelerek vahşi saldırılarını sürdürdü. Hemen ardından benim odamdaki nezaretçi grubu öldüresiye bir hırsla sopalarını üstüme indirdi. Dayak başladığında saat sabahın on buçuğuydu, sona erdiğinde ise akşam sekizi bulmuştu.</p>

  <p>“Ağzını aç.”</p>

  <p>“Ne?”</p>

  <p>“Ağzını aç!” diye emretti ses. Gözlerimi açamıyordum, çünkü gözkapaklarım kurumuş kandan dolayı yapışmıştı. Duyduğum ses ısrarcı ama nazikti ve parmaklıkların diğer tarafından, arkamdan geliyordu. “İlacınızı almalısınız bayım! İlacınızı almalısınız!”</p>

  <p>Cam bir şişenin ağzımdan içeri sokulduğunu hissettim. Su, yüzümden aşağı aktı. Kollarım halen parmaklıklara kelepçeliydi. Dudaklarımı araladım ve suyun boğazımdan aşağı akmasına izin verdim. Döke saça suyu içtim hemen. Birisi başımı tuttu ve parmaklarıyla ağzımdan içeri iki kapsül soktu. Tekrar su şişesi ağzıma dayandı ve ben de öksürerek burnumdan su çıkara çıkara uzatılan suyu içtim.</p>

  <p>“Uyku ilacınız bayım,” dedi gardiyan. “Şimdi uyuyacaksınız.”</p>

  <p>Kollarım uzatılarak kelepçelenmiş dururken vücudumda öyle çok kesik ve yara bere vardı ki her yanım ağrıyordu. Bunu tarif etmenin bir yolu da yoktu, çünkü o anda sanki sırf acıdan oluşmuştum. Ağzımda su ve kan tadı vardı. Uykuya daldım. İçimde duyduğum sesler, kendi çığlıklarım ve feryatlarımdı. Çünkü onları kimsenin duymasına izin vermemiştim.</p>

  <p>Şafakta üzerime bir kova su dökerek beni uyandırdılar. Benimle beraber binlerce yaram da uyandı. Maheş’in gözlerimi ıslak bir havluyla silmesine izin verdiler. Gözlerimi açtığımda kelepçeleri çıkarmış, beni kollarımdan kaldırarak odadan çıkarıyorlardı. Boş avlulardan ve etrafı çiçeklerle çevrili gayet temiz yürüyüş yollarından geçtik. En sonunda kıdemli hapishane yetkililerinden birinin önünde durduk. Adam ellili yaşlarındaydı ve neredeyse kadınsı duran yüz hatlarında göze çarpan gri saçları ve bıyığı kısa kesilmişti. Adamın üzerinde pijama ve ipek bir sabahlık vardı. Boş bir avlunun ortasında özenle oyulmuş, yüksek sırtlı bir sandalyede oturuyordu. Yanında ve arkasında gardiyanlar duruyordu.</p>

  <p>Parmağında yüzük olan eliyle esnerken ağzını kapatarak “Sevgili dostum, pazarlarımın bu şekilde başlaması pek hoşuma gitmez,” dedi. “Sen ne yaptığını sanıyorsun, söyler misin?”</p>

  <p>Adamın İngilizcesi, Hindistan’daki iyi okullarda öğretilen temiz bir İngilizceydi. Kullandığı bir-iki cümleden, onun da benim gibi bir eğitim aldığını anladım. Fakir olan ve hayatının her gününü kendini heba edercesine çalışarak geçiren annem beni tıpkı onun gittiği gibi bir okula gönderecek kadar para biriktirmişti. Başka koşullar altında karşımdaki adamla Shakespeare’i ya da Schiller’i veya Bulfinch’in <i>Mitoloji</i>’sini tartışıyor olabilirdik. Ben kurduğu iki cümleyle onun hakkında bunları öğrenebilmiştim. Peki ya o benim hakkımda ne biliyordu?</p>

  <p>“Konuşmuyorsun ha? Ne oldu? Adamlarım seni dövdü mü? Nezaretçiler sana bir şey mi yaptı?”</p>

  <p>Sessizlik içinde ona baktım. Avustralya hapishanelerinde kimseyi, hatta gardiyanları bile gammazlamamak gerektiğini öğrenmiştim. Buna nezaretçiler de dahildi. Hiçbir sebeple birisi hakkında konuşmamalıydın.</p>

  <p>“Hadi ama... Nezaretçiler seni dövdü mü?”</p>

  <p>Adamın sorusunu takip eden sessizlik sığırcık kuşlarının ötüşüyle kesildi. Artık güneş ufuktaydı ve altın güneş ışıkları sisli havanın içinden geçerek geliyor, çiğ tanelerini dağıtıyordu. Sabah esintisiyle birlikte, her kımıldadığımda gerilen vücudumdaki binlerce kesiği hissettim. Ağzım sımsıkı kapalı bir şekilde tüm kalbimle sevdiğim şehrin sabah havasını içime çektim.</p>

  <p>Adam nezaretçilerden birine dönerek Marathi dilinde “Onu dövdünüz mü?” diye sordu.</p>

  <p>Adam şaşırdığını belli ederek “Evet, efendim!” dedi. “Onu dövmemizi siz emretmiştiniz.”</p>

  <p>“Onu öldürün demedim, sizi gerizekalılar! Şuna bir bak! Adam ayaklı cenaze gibi.”</p>

  <p>Hapishane yetkilisi bir an için bileğindeki altın saate göz attıktan sonra, duyulur bir sesle iç çekti.</p>

  <p>“İyi o zaman. Ceza olarak ayak bileklerine zincir takılacak. Nezaretçilere vurmamayı öğrenirsin böylelikle. Şu andan itibaren, ben aksini söyleyene kadar da günlük yiyeceğinin yarısını alacaksın. Artık onu götürebilirsiniz!”</p>

  <p>Sessizliğimi korudum ve beni odaya geri götürdüler. Hapishane yetkilileri güç gösterisi yaparken sessiz kalmak gerektiğini tecrübe ederek acı yoldan öğrenmiştim. Eğer konuşursanız her şeyi kötüleştirir, onları daha da öfkelendirirsiniz. Despotlar kurbanlarında en çok dürüstlükten nefret eder.</p>

  <p>Zincirleri takan adam ellili yaşlarında, neşeli, çifte cinayetten yediği on yedi yıllık cezanın dokuzunu tamamlamış bir adamdı. Karısını ve en yakın arkadaşını yatakta yakaladıktan sonra öldürmüş, ardından da en yakın polis merkezine teslim olmuştu.</p>

  <p>Bileğime, ucuna zincirler bağlı çelik bandı geçirirken İngilizce “Uykularında öldüler, huzurlu bir ölümdü,” dedi. “Yani en azından arkadaşım uyurken öldü diyebiliriz. Baltayı karıma doğru indirirken o sanki biraz uyanmış gibiydi ama çok ayık sayılmazdı.”</p>

  <p>Prangaları ayarladıktan sonra adam zincirleri kaldırdı ve bana kalın bir bez verip onu zincirden geçirmemi ve belime bağlamamı istedi. Böylece zincir yere sürünmüyordu.</p>

  <p>Adam aletlerini yerden kaldırırken bana göz kırpıp gülümseyerek “Sadece iki sene sonra nezaretçi olacağımı söylediler,” dedi. “Endişelenme. İki sene sonra sana göz kulak olurum. Ne de olsa sen benim İngiliz arkadaşımsın, değil mi?”</p>

  <p>Pranga ile ancak çok küçük adımlar atabiliyordum. Daha hızlı yürümek için sallanarak ve kalçalarını oynatarak yürümek gerekiyordu. Odada prangası olan iki adam daha vardı ve onların nasıl hareket ettiğine bakarak yavaş yavaş işin tekniğini kaptım. Birkaç gün içinde, onların dans eder gibi yürüyüşlerini farkında olmadan taklit etmeye başlamıştım. Aslında, onları incelerken ve gördüklerimi uygularken dans eder gibi hareket etmelerinin sadece zorunluluktan olmadığını farkettim. Zincirlerin onur kırıcılığını kendilerine bir zarafet katarak, yürüyüşlerini güzel göstermeye çalışarak örtme çabası içindeydiler. Böyle bir durum içerisindeyken bile insanlar yaratıcılıklarını kullanıyordu.</p>

  <p>Yine de zincirlenmek korkunç bir aşağılanmaydı. İnsanların bize yapabilecekleri en kötü şey bizi utandırmaktır. Ve diğerlerinin yaptığı zulümler, en çok da içimizdeki, dünyayı sevmek isteyen yanımıza zarar verir. Küçük düşürüldüğümüzde hissettiğimiz utancın bir kısmı da insan olmaktan duyduğumuz utançtır.</p>

  <p>Zincirlerle yürümeyi öğrendim ama öğünlerimin yarıya indirilmesi çabucak etkisini gösterdi. Sanırım bir ay içinde on beş kilo vermiştim. Yemeğim her gün bir avuç ekmek ile bir kase sulu çorbadan ibaretti. Vücudum oldukça zayıflamıştı ve sanki an geçtikçe kilo kaybetmeye devam ediyordum. Mahkumlar bana gizlice yemek getirerek yardım etmeye çalışıyorlardı, hatta bunun için dayak yemelerine rağmen yine de ellerinden geleni yapıyorlardı ama bir süre sonra bu yardımlan geri çevirmeye başladım. Çünkü benim yüzümden yedikleri dayaklar, üzerimde açlıktan daha öldürücü bir etki bırakıyordu.</p>

  <p>Dayak yediğim gün ve geceden kalma irili ufaklı sayısız yara bana dayanılmaz acı veriyordu. Yaraların çoğu iltihap kapmış, şişmişti. Onları kurtçuklu suyla yıkamaya çalışsam da temizleyemiyordum. Kadmalın ısırıkları da her geçen gece çoğalıyordu. Yüzlerce ısırık iltihap kapıyor, bana işkence ediyordu. Her gün üzerimde gezinen asalakları temizleme işine devam etsem de bitler bedenimdeki yaralara üşüşüyordu. Yaratıklar benimle besleniyor, üzerimde çoğalıp duruyordu.</p>

  <p>Neyse ki pazar sabahı hapishane yetkilisiyle görüşmemden sonra yediğim dayaklar sona ermişti. Koca Rahul halen arada bir beni yokluyor, diğer nezaretçiler de zaman zaman birkaç darbe indiriyordu ama bunlar alışkanlıktan yapılan, çok şiddetli olmayan saldırılardı.</p>

  <p>Bir gün yan yatmış, avluda ekmek kırıntıları yiyen kuşları izlerken güçlü bir adam üzerime atladı ve iki eliyle boğazıma yapıştı.</p>

  <p>“Mukul! Mukul, küçük kardeşim!” diye Hintçe homurdandı. “Mukul! Yüzünü ısırdığın kişi, benim kardeşim Mukul’du!”</p>

  <p>Zaten o adama ikizi kadar benziyordu. Uzun boylu ve iriyarı adamın yüzüne bakar bakmaz Coloba’da alüminyum tabağımı almaya çalışan diğerini hatırladım. O zamandan buyana çok kilo kaybetmiş, açlık ve ateşten çok zayıf düşmüştüm. Adamın vücudunun ağırlığı altında eziliyor, boğazıma yapışan ellerinden ötürü nefes alamıyordum. Adam beni öldürüyordu.</p>

  <p>Sokak dövüşünün dördüncü kuralı: Her zaman gücünün bir kısmını depola. Son kalan enerjimle bir kolumu aşağı doğru savurdum ve adamın toplarını tüm gücümle kavrayıp sıktım. Adamın gözleri kocaman açıldı ve çığlık atmaya başladı. Üzerimden sola doğru yuvarlanmaya çalışınca ben de onunla birlikte yuvarlandım. Adam bacaklarını birleştirip dizlerini yukarı çekti ama sağ elimden kurtulmayı başaramadı. Diğer elimin parmaklarıyla köprücük kemiğinin üzerindeki yumuşak yere yapıştım ve onu bir kaldıraç gibi kullanarak alnımla adamın yüzüne vurmaya başladım. Ona beş-on kere vurdum. Dişlerinin alnımı kesmesini, burnunun kırılmasını, gücünün akan kanıyla birlikte onu terketmesini ve köprücük kemiğinin yerinden çıkışını hissettim. Kafa atmaya devam ettim. İkimizin de yüzü gözü kan içindeydi ve karşımdaki gitgide zayıflıyordu ama yere devrilmiyor, hala mücadele etmeye çalışıyordu. Adama vurmaya devam ettim.</p>

  <p>Sadece kafamla adamı öldürebilirdim ama nezaretçiler gelip bizi ayırdı. Bir kez daha kollarıma zincir vuruldu fakat bu sefer taktik değiştirip beni yüzüstü yere yatırdılar. Tişörtümü parçalayarak çıkarıp yeni bir öfkeyle bambu sopalarını sırtıma indirmeye başladılar. Nezaretçiler adamın bana saldırmasını planlamış, kollarını dinlendirmek için ara verdiklerinde bundan bahsetmişlerdi. Adamın beni iyice benzetmesini, belki de öldürmesini istemişlerdi. Ne de olsa bunun için yeterli nedeni vardı. Onu odaya almış, öç alma girişimine müsaade etmişlerdi ama işe yaramıştı. Adamlarını dövünce nezaretçilerin planı da suya düşmüş, bu nedenle iyice hiddetlenmişlerdi. Dayak faslı, sigara, çay, atıştırma araları ve hapishanenin diğer kısımlarından seçilmiş misafirlere kanlar içindeki vücudumun gösterilmesi amacıyla yapılan duraklamalarla yine saatlerce sürdü.</p>

  <p>Sonunda beni çözdüler. Beni ne yapacaklarını tartışırlarken kan dolmuş kulaklarımı dört açarak onlan dinledim. Son attıkları dayak o kadar ağır ve kanlı olmuştu ki benim için endişelenmişlerdi. Bu sefer çok ileri gitmişlerdi ve bunun farkındaydılar. Yaptıklarını hapishane yetkililerine rapor edemezlerdi. Sonunda işi sessiz sedasız halletmeye karar verdiler ve gönüllü hizmetçilerinden birine kesiklerle dolu, derisi soyulmuş vücudumu yıkamasını emrettiler. Anlaşılabilir bir şekilde adam bu berbat işten şikayetçi oldu ve kendisini yüreklendirecek birkaç darbeyle birlikte büyük bir dikkatle işe koyuldu. Benim üzerime adam salıp daha sonra da işkence yapmasalardı, sabun ve ılık suyla yıkanmama asla izin vermezlerdi. Böyle bir şeyi hapishanede ilk ve son defa görüyordum. Hiç şüphem yok ki hayatımı kurtaran o sabunlu suydu. Vücudumdaki yaralar o kadar kötü iltihap kapmıştı ki her zaman ateş içinde geziyor, enfeksiyon yüzünden yavaş yavaş ölüyordum. Kıpırdayamayacak kadar zayıf bir hale gelmiştim. Beni yıkayan adam yaralarıma, berelenme, apse yapmış şişlerime, su ve yumuşak bir bezle öyle güzel müdahale etti ki rahatlayarak gözyaşı dökmeye başladım.</p>

  <p>Ateşim yerini hafif bir titremeye bıraktı ama açlık çekmeye ve her geçen gün zayıflamaya devam ettim. Nezaretçiler ise her gün kendi köşelerinde ziyafet çekmeyi sürdürdü. Bir düzine kadar adam onların hizmetçisi olarak çalışıyor, nezaretçilerin kıyafetleri ile battaniyelerini yıkıyor, yerleri temizliyor, yemek salonunu hazırlıyor, her yemek sonrası ortalığı toparlıyor ve nezaretçiler arzu ettiğinde onlara sırt, boyun, ayak masajı yapıyordu. Hizmetlerinin karşılığında daha az dayak yiyor, birkaç sigara ve sineklerden artakalanları yeme hakkını kazanıyorlardı. Taş zemine serilmiş temiz çarşafın çevresinde oturan nezaretçiler yemeğe koyuluyor, pilav, mercimek, püre, taze ekmek, balık, haşlanmış et, tavuk ve tatlılardan oluşan yemeklerini yiyorlardı. Gürültüyle yemek yerken etraflarını saran ve sulanmış ağızlarıyla gözlerini dikip onlara bakan hizmetçilere arada bir tavuk parçaları, ekmek ya da meyve atıyorlardı.</p>

  <p>Yedikleri yemeğin kokusu büyük bir işkenceydi. Hiçbir yemek bu kadar güzel kokamazdı. Açlık içinde kıvranırken onların yemeğinin kokusu kaybettiğim bir hayatı temsil etmeye başlamıştı. Koca Rahul her seferinde bana yemek önermekten büyük keyif alıyordu. Bir tavuk budunu kaldırarak gözümün önünde sallar, kaşlarını kaldırıp gözleriyle bana işaret ederek onun köpeklerinden biri olmamı isterdi. Arada sırada bana doğru bir kek ya da tavuk budu atar ve bekleşen hizmetçileri onları almamaları için uyarıp <i>gora</i>’nın, beyaz adamın sürünerek gelip onları almasını beklerdi. Tepki vermediğimde, veremediğimde, hizmetçilere işaret eder ve adamlar yemek kavgasına tutuşurken o hain kahkahasını atarak katıla katıla gülerdi.</p>

  <p>Günden güne daha da zayıflamama rağmen yerde sürünerek gidip o yemeği almayı kendime yakıştıramıyordum. Sonunda ateşim tekrar çıktı ve gece gündüz gözlerim yanmaya başladı. Ateş, kolumu bacağımı kuvvetten kesince tuvalete topallayarak ya da sürünerek gitmeye başladım ama zamanla bu ziywretlerim de seyrekleşti. İdrarım koyu, turuncu renkte çıkmaya başlamıştı. Beslenememek, vücudumu öyle enerjisiz bırakmıştı ki doğrulurken ya da bir taraftan diğer tarafa dönerken bile büyük bir çaba sarfetmem gerekiyordu. Bu yüzden kıpırdamadan yatıyor, uzun uzun düşünüyordum. Bütün bir gün ve gece hareketsiz yatıyordum. Halen üzerimdeki vücut bitini ayıklamaya ve yıkanmaya çalışıyordum ama bu basit işler bile beni nefes nefese bırakıp tüketiyordu. Kalp atışlarım yatarken bile garip bir şekilde hızlıydı ve kısa kısa nefes alıp verirken istem dışı inliyordum. Açlıktan ölürken bunun birini öldürmenin en zalim yolu olduğunu öğreniyordum. Koca Rahul’un artıkları hayatımı kurtarabilirdi ama onun ziyafet çektiği yere kadar sürünemiyordum bile. Yine de gözlerimi o masadan alamıyor, can çekişen gözlerimle yediği her lokmayı izliyordum.</p>

  <p>Ateşler içinde sık sık Avustralya’daki ailemi ve yakın arkadaşlarımı gördüğüm hülyalara dalıyordum. Kadirbhai’yi, Abdullah’ı, Kazım Ali’yi, Johnny Cigar’ı, Raju’yu, Vikram’ı, Lettie’yi, Ulla’yı, Kavita’yı, Didier’i de düşünüyordum. Prabaker’i düşünüyor, onun dürüst, olumlu, cesur ve cömert yüreğini ne kadar sevdiğimi ona söylemiş olmayı diliyordum. Ve yanan gözlerimle saydığım her gün, gece ve saat düşüncelerim er ya da geç her zaman beni Karla’ya götürüyordu.</p>

  <p>Hayal aleminde yüzen zihnime göre, beni kurtaran Karla’ydı. Güçlü kollar beni kaldırdığında, bileklerimdeki zincirleri çözdüğünde ve gardiyanlar beni hapishane yetkilisinin ofisine götürürken ben Karla’yı düşünüyordum.</p>

  <p>Gardiyanlar kapıyı çaldı. İçeri girmelerini söyleyen ses duyuldu. Kapıyı açtılar ve ben içeri girerken dışarıda beklediler. Küçük odada, metal bir masanın etrafında oturmuş üç adam gördüm. Kısa, gri saçlı hapishane yetkilisi, sivil giysili bir polis ve Vikram Patel.</p>

  <p>Vikram “Siktir!” diye bağırdı! “Tanrım, dostum... Berbat görünüyorsun! Siktir! Bu adama ne yaptınız böyle?”</p>

  <p>Yetkili ile polis bakıştı ama ikisi de bu soruya cevap vermedi.</p>

  <p>“Otur,” diye emretti yetkili bana. Zayıflamış bacaklarımın üstünde, ayakta durmaya devam ettim. “Otur, lütfen.”</p>

  <p>Oturdum ve Vikram’a şaşkınlık içinde bakmaya koyuldum. İple boynuna bağlı arkasından sarkan düz, siyah şapkası, siyah yeleği, gömleği ve işli Flamenko pantolonuyla bir yandan inanılmaz derecede egzotik görünürken diğer yandan bir o kadar güven vericiydi. İşli yeleği gözümü alıp etraf buğulanmaya başlayınca hemen bakışlarımı yüzüne çevirdim. Vikram bana bakarken irkiliyor, yüzünü buruşturuyordu. Dört aydır aynaya bakmamıştım. Ama Vikram’ın bakışından ölüme ne kadar yakın göründüğümü anlayabiliyordum. Vikram dört ay önce o yağmurlu günde sırtından çıkarıp bana vermeye çalıştığı, kement atan adam figürlerinin olduğu siyah gömleği uzattı.</p>

  <p>Tereddüt ederek “Sana... Sana gömleğini getirdim,” dedi.</p>

  <p>“Burada ne işin var?”</p>

  <p>“Beni bir arkadaş yolladı,” diye cevap verdi Vikram. “Senin de çok iyi bir arkadaşın. Kahretsin Lin. Sanki köpekler seni parçalamış gibi. Seni korkutmak istemem ama sanki öldürüldükten sonra gömüldüğün çukurdan kazılıp çıkarılmış gibi duruyorsun. Neyse, şimdi sakin ol. Artık ben buradayım dostum. Seni bu lanet yerden çıkaracağım.”</p>

  <p>Bunu bir işaret olarak alan yetkili öksürdü ve polise bir işaret verdi. Polis de sözü ona verince adam gözlerini buruşturan bir gülümsemeyle Vikram’a döndü.</p>

  <p>“On bin,” dedi. “Tabii ki Amerikan Doları.”</p>

  <p>“On bin mi?” diye patladı Vikram. “Deli misiniz? On binle bu hapishaneden elli adam çıkarırım. Boşversene adamım.”</p>

  <p>Kılıçların çekildiği bir savaşta elinde tabanca olduğunu bilen birinin kendine güveniyle konuşan yetkili “On bin,” diye yineledi. Ellerini metal masanın üzerine koymuş, parmaklarıyla masaya vuruyordu.</p>

  <p>“İmkanı yok. <i>Arrey</i>, şu adama bir bak. Bana verdiğine bir bak. Adamın işini bitirmişsiniz. Bu halde on bin eder mi sizce?”</p>

  <p>Bunun üzerine polis ince bir evrak çantasından bir dosya çıkardı ve Vikram’a uzattı. Dosyanın içinde bir kağıt vardı. Vikram sayfayı okurken dudakları büzüldü ve gözleri şaşkın bir ifadeyle açıldı.</p>

  <p>“Bu sen misin?” diye sordu. “Sen Avustralya’daki bir hapishaneden mi kaçtın?”</p>

  <p>Ateşten yanan gözlerimi kırpmadan Vikram’a baktım. Sorusuna cevap vermedim.</p>

  <p>Vikram sivil giysili polise dönüp “Bunu kaç kişi biliyor?” diye sordu.</p>

  <p>Polis İngilizce olarak “Çok fazla kişi bilmiyor,” dedi. “Bu meseleyi gizli tutmak için on bin istemeye yeter ama.”</p>

  <p>Vikram içini çekti. “Kahretsin,” dedi. “Pazarlık böylece çöpe gitti. Parayı yarım saat içinde bulacağım. Onu temizleyin ve hazırlayın.”</p>

  <p>“Bir şey daha var,” dememle odadaki herkesin başı bana döndü. “Benim yatakhanemde kalan iki adam var. Bana yardım etmeye kalktılar, nezaretçiler de onlara altı ay daha ceza verdi. Oysa süreleri dolmuştu. Onların da benimle beraber serbest bırakılmasını istiyorum.”</p>

  <p>Polis hapishane yetkilisine soran bakışlarla baktı. Yetkili de elini, umursamazca havaya kaldırıp başını onaylarcasına sallayarak karşılık verdi. Bu önemsiz bir meseleydi. Adamlar serbest bırakılacaktı.</p>

  <p>Düz bir ses tonuyla “Bir adam daha var,” dedim. “İsmi Maheş Malhotra. Kefaletini ödeyemez. Çok bir şey değil, sadece birkaç bin rupi. Onun kefaletini Vikram’ın ödemesine izin vermenizi istiyorum. Onun da benimle gelmesini istiyorum.”</p>

  <p>İki adam da ellerini kaldırdı ve hayretle birbirine baktı. O kadar fakir ve önemsiz bir adamın kaderi hiçbir zaman maddi isteklerinin önüne geçemezdi. Vikram’a döndüler. Hapishane yetkilisi <i>Bu adam deli, ama eğer, istediği buysa...</i> der gibi bir ifade takınmıştı.</p>

  <p>Vikram kalkmak için ayağa kalktı ama elimi kaldırarak ona engel oldum, o da tekrar yerine oturdu.</p>

  <p>“Biri daha var,” dedim.</p>

  <p>Polis sesli bir şekilde güldü.</p>

  <p>Gülerken de “<i>Aur ek</i>” dedi. <i>Bir tane daha mı?</i></p>

  <p>“Adam Afrikalı. Afrikalıların bulunduğu bölümde. Adı Rahim. İki kolunu da kırdılar. Hala yaşıyor mu, öldü mü bilmiyorum. Onu da yanımda istiyorum.”</p>

  <p>Polis omuzlarını silkerek ve soru sorar gibi ellerini açarak yetkiliye döndü.</p>

  <p>Hapishane yetkilisi başını sallayarak “Olayı biliyorum,” dedi. “Bu... Bu bir polis meselesi. Adamın dedektiflerden birinin karısıyla ilişkisi varmış. Dedektif de haklı olarak onu buraya koydurdu. Adam burada nezaretçilerimden birine saldırdı. Onu bırakmam imkansız.”</p>

  <p>Kısa bir sessizlik oldu. <i>İmkansız</i> kelimesi ucuz bir sigaradan çıkan duman gibi havada asılı kaldı.</p>

  <p>“Dört bin,” dedi polis.</p>

  <p>Vikram “Rupi mi?” diye sordu umutla.</p>

  <p>Polis gülerek “Dolar,” diye karşılık verdi. “Amerikan Doları. Ekstra dört bin. İki bini bizle çalışma arkadaşlarımıza, iki bini de bir sürtükle evlenen dedektife.”</p>

  <p>Vikram büyük bir ciddiyetle “İstediğin başka birileri daha var mı Lin?” diye mırıldandı. “Soruyorum, çünkü burada grup indirimi almamıza az kaldı.”</p>

  <p>Vikram’a baktım. Ateşten gözlerime iğneler batıyordu. Bir sandalyede dik oturmaya çalıştığımdan terliyor, titriyordum. Vikram uzandı ve elleriyle dizlerime dokundu. Üzerimdeki bitin Vikram’a geçeceğini düşündüm ama bana kendimi iyi hissettiren bu dokunuşa da engel olmak istemedim.</p>

  <p>“Her şey yoluna girecek dostum, endişelenme. Çok yakında geri geleceğim. Bir saat içinde seni buradan çıkaracağız. Söz veriyorum. Geldiğimde sen ve adamların için iki taksi getireceğim.”</p>

  <p>Özgür olabileceğimi hissedince içimde bir yerlerde açılan yeni, karanlık ve derin bir yerden gelen sesle “Üç taksi getir,” dedim.</p>

  <p>“Bir taksi bizim için, diğeri de adamlar için...”</p>

  <p>“Bit yüzünden,” dedim</p>

  <p>Vikram geri çekilerek “Tamam,” dedi. “Üç taksi. Olmuş bil.”</p>

  <p>Yarım saat sonra sarı-siyah bir Fiat takside, yanımda Rahim’le şehrin kalabalığında ilerliyorduk. Görünüşe göre Rahim tedavi görmüştü. Kolları alçıya alınmıştı. Ama zayıf ve hastaydı. Gözlerinde korku vardı. O gözlere bakarken bile midem bulanıyordu. Rahim taksiye bindikten sonra, nereye gitmek istediğini söylemek dışında tek kelime etmemişti. Dongu’de, Haşan Obikwa’nın sahip olduğu restoranın önünde onu bıraktığımızda, Rahim’in gözlerinden yaşlar akıyordu.</p>

  <p>Şoför sık sık dikiz aynasından benim sıska, yara içindeki yüzüme bakıyordu. En sonunda dayanamayıp ona halkın konuştuğu bir Hintçeyle, taksisinde hiç Hindistan film müzikleri olup olmadığını sordum. Adam şaşkın bir şekilde olumlu yanıt verdi. En sevdiğim şarkılardan birini istedim. Trafikte korna çalarak ilerlemeye çalışırken şoförün benim için bulduğu şarkıyı dinledim. Dinlediğim şarkı hapishanede mahkumların grup grup söyledikleri şarkılardan biriydi. Hemen hemen her gece bu şarkıyı söylerlerdi. Taksi beni şehrimin rengine, kokusuna ve sesine doğru götürürken ben de bu şarkıyı söyledim. Şoför de merakla aynadan bana bakarak şarkıya eşlik etti. Hiçbirimiz şarkı söylerken bir şeyleri gizleyip yalan söyleyemeyiz, Hindistan’da ağlamak yetersiz kaçtığında, herkes şarkı söyler.</p>

  <p>Kıyafetlerimi atılmak üzere üzerimden çıkarıp bir torbaya koyarken ve Vikram’ın banyosunda duş alırken hala içimden o şarkıyı söylüyordum. Başımdan aşağı bir şişe dezenfektan döktüm ve sert bir fırçayla bütün vücudumu fırçaladım. Binlerce kesiğim ve yaram deli gibi sızlıyordu fakat ben sadece Karla’yı düşünüyordum. Vikram, Karla’nın iki gün önce şehri terkettiğini söylemişti. Hiç kimse nereye gittiğini bilmiyordu. <i>Onu nasıl bulacağım? Nerede? Artık benden nefret mi ediyor? Seviştikten sonra onu terkettiğimi mi düşünüyor? Böyle bir şey yapabileceğimi düşünür mü? Bombay’da kalmalıyım. Buraya, şehre geri gelecektir. Burada kalıp onu beklemeliyim</i>.</p>

  <p>Banyoda düşünerek, ovalanarak, acı karşısında dişlerimi sıkarak iki saat geçirdim. Belime bir havlu sarıp Vikram’ın yatak odasına gittiğimde yaralarım yeniden açılmıştı.</p>

  <p>Vikram halimi görünce başını sallayıp “Ah, dostum!” diye sızlandı.</p>

  <p>Gardırobunun kapağındaki boy aynasına baktım. Kilomu ölçmek için banyoda tartılmıştım. Kırk beş kiloydum. Dört ay önce tutuklanmadan önceki kilomun yarısı kadardım. O kadar zayıftım ki toplama kampların dan kaçmış adamlara benziyordum. Her kemiğim, hatta kafatasım bile seçilebiliyordu. Bedenimin her yanı yaralar ve kesikler içindeydi. Onların altında da kaplumbağa kabuğuna benzer morartılar vardı.</p>

  <p>“Kadir senin hapiste olduğunu kaldığın yatakhaneden çıkan iki Afgan’dan duymuş. Seni Kadir’le bir gece Kör Şarkıcıları dinlemeye gittiğin de görmüş, oradan hatırlamışlar.”</p>

  <p>Adamları hatırlamaya çalıştım ama başaramadım. Vikram, Afgan demişti. Adamlar her kimse sır tutmakta oldukça iyi olmalıydılar, çünkü bunca ay boyunca hücrede benimle tek kelime etmemişlerdi. Kim olduklarını bilmesem de onlara borçluydum.</p>

  <p>“Çıktıklarında Kadir’e senden bahsetmişler. Kadir de beni yolladı.”</p>

  <p>“Neden sen?”</p>

  <p>“Seni hapisten çıkaranın kendisi olduğunu kimsenin bilmesini istemedi. Zaten istedikleri miktar yeterince yüksekti. Bir de parayı onun ödeyeceğini bilselerdi, çok daha fazla para isterlerdi.”</p>

  <p>Gözlerimi, bir deri bir kemik, işkence görmüş vücudumun görüntüsünden alamıyordum. “Peki sen onu nereden tanıyorsun?” diye sordum. “Kimi?”</p>

  <p>“Kadirbhai’yi. Onu nereden tanıyorsun?”</p>

  <p>“Dostum, onu Coloba’daki herkes tanır.”</p>

  <p>“Tabii ama <i>sen</i> nereden tanıyorsun?”</p>

  <p>“Bir keresinde onun için bir iş yapmıştım.”</p>

  <p>“Ne çeşit bir iş?”</p>

  <p>“Uzun hikaye.”</p>

  <p>“Eğer senin için mahsuru yoksa benim vaktim bol.”</p>

  <p>Vikram gülümseyerek başını salladı. Ayağa kalkıp yatak odasını geçti ve bar olarak kullandığı küçük bir masadan ikimize içki koydu.</p>

  <p>İçkiyi uzatırken “Kadirbhai’nin adamlarından biri, bir gece kulübünde zengin bir çocuğu dövdü,” diye anlatmaya başladı. “Çocuğu fena benzetti. Duyduğum kadarıyla çocuk haketmiş ya, her neyse. Fakat çocuğun ailesi polislere suç duyurusunda bulundu. Kadirbhai babamı tanır. Onun vasıtasıyla benim çocukla aynı koleje gittiğimi öğrenmiş. Benimle bağlantıya geçip suçlamalarını geri çekmek için ailenin ne kadar istediğini öğrenmemi rica etti. Çok para istediklerini öğrendik. Kadir buna rağmen parayı ödedi, hatta daha da fazlasını yaptı. Eğer isteseydi onları ölesiye korkutabilirdi. Bütün aileyi... Ama yapmadı, çünkü hata yapan onun adamıydı. Kadir doğru olanı yapmak istedi, parayı ödedi ve herkes mutlu oldu. Kadirbhai fena adam değildir. Gerçekten ağır bir adamdır, bilirsin. Babam ona saygı duyar ve onu sever. Babamın pek kimseye saygı duymadığı düşünülürse, bu bile Kadirbhai hakkında epey ipucu verir. Biliyor musun, Nadir bana onun için çalışmanı istediğini söyledi.”</p>

  <p>“Ne yapacakmışım?”</p>

  <p>Vikram omuz silkerek “Bana sorma,” dedi. Gardırobundan yatağa temiz ve ütülü kıyafetler çıkardı. Teker teker ondan aldığım şortu, pantolonu, sandaletleri alıp giyinmeye başladım. “Sadece kendini yeterince iyi hissettiğinde, seni ona götürmemi istedi. Senin yerinde olsam bunu bir düşünürdüm Lin. Kendini doyurmalı, biraz para kazanmalısın. Hem onun gibi bir arkadaşa çok ihtiyacın var <i>yaar</i>. Avustralya’da olup bitenler, amma hikaye ama. Kaçak olmak, diğer şeyler, acayip kahramanca. En azından Kadir senin tarafında olursa güvende olursun. Arkanda o olursa kimse sana bir daha bunları yapamaz. Orada güçlü bir arkadaşın var Lin. Bombay’da kimse Kadir Han’a bulaşmaz.”</p>

  <p>“Sen neden onunla çalışmıyorsun?” Sesim istediğimden daha sert çıkmıştı ama o zaman yediğim dayaklar halen hafızamda capcanlıydı ve vücut bitleri hala üzerimdeymiş gibi beni kaşındırıyordu. Söylediğim her şey, niyet ettiğimden daha keskin bir tondaydı.</p>

  <p>“Böyle bir teklif almadım,” dedi Vikram sakin bir şekilde. “Ki davet etseydi de kabul eder miydim, bilmem.”</p>

  <p>“Nedenmiş o.”</p>

  <p>“Ona senin gibi ihtiyacım yok Lin. Bütün mafyanın birbirine ihtiyacı vardır, anlıyor musun? Onlar Kadirbahi’ye, Kadirbhai’de onlara muhtaç. Ben ona muhtaç değilim ama sen öylesin.”</p>

  <p>Vikram’a bakmak için başımı çevirerek “Çok emin konuşuyorsun,” dedim.</p>

  <p>“Eminim. Kadirbhai bana neden hapishaneye atıldığını öğrendiğini söyledi. Çok güçlü, çevresi olan biri seni oraya tıktırmış.”</p>

  <p>“Kimmiş?”</p>

  <p>“Söylemedi. Bana bilmediğini söyledi. Belki de bana söylemek istememiştir. Durum ne olursa olsun, boka batmış bir durumdasın dostum. Bombay’da kötü adamların şakası yoktur. Bunu sen de öğrendin. Ve burada bir düşman edinmişsen kendini korumaya alman gerekir. İki seçeneğin var. Ya şehirden çekip gidersin ya da Ok Corral’daki gibi güçlü adamları arkana alırsın.”</p>

  <p>“Sen ne yapardın?”</p>

  <p>Vikram güldü ama yüzümdeki ifade değişmeyince gülüşü çabucak soldu. İki sigara yakıp birini bana uzattı.</p>

  <p>“Ben mi? Çok kızgın olurdum <i>yaar</i>. Kovboy kıyafetlerini inekleri sevdiğim için değil, o zamanlarda kovboyların işleri halletme yöntemlerini sevdiğim için giyiyorum. Ben olsam işimi bitirmeye çalışanın kim olduğunu bulmak için uğraşırım. Bulduktan sonra da intikam almak isterdim. Hazır olduğumda Kadir’in teklifini kabul eder, onun için çalışır ve intikamımı alırdım. Ama bu sadece benim düşüncem. Ben Hintli, sade bir adamım. Ben böyle yapardım.”</p>

  <p>Bir kez daha aynaya baktım. Giydiğim yeni giysiler açılmış yaralarımı, üzerlerine tuz basılmış gibi acıtıyordu ama yine de onları kapatıyor, beni daha az sefil ve daha az dikkat çekici yapıyordu. Kendim olmanın nasıl bir şey olduğunu hatırlamaya çalıştım. Neredeyse başaracaktım ki gri gözlerimde bana ait olmayan bir ifade belirdi. Bir daha asla. Bir daha acı çekmeyecektim. Açlık bir daha beni tehdit edemeyecekti. Korku, sürgündeki kalbimi bir daha delemeyecekti. <i>Neye mal olursa olsun,</i> diyordu gözlerim. <i>Şu andan itibaren neye mal olursa olsun.</i></p>

  <p>“Kadir’i görmeye hazırım,” dedim. “Şimdi hazırım.”</p>
</body>
</html>
