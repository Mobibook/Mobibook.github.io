<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>YİRMİ DOKUZUNCU BÖLÜM</h2>

  <p>Perseus’un kılıcı gibi kıvrılan, uçan şahinlerin kanatlarına ve deniz kabuklarının kapalı kabuklarına ve yaz aylarında okaliptüs yaprağına benzeyen Hintli dansçıların gözleri, bir başka deyişle dünyadaki en güzel gözler, hizmetçileri tarafından tutulan aynalarda kendilerine dürüst, içten bakışlarla baktı. Johnny ve Prabaker’in düğünleri için kiraladığım dansçılar kostümlerini giymişti. Gecekondunun yakınındaki bir çay dükkanı, dansçılar saçlarını ve makyajlarını yapsınlar diye boşaltılmıştı. Son hazırlıklarını yapan dansçılar gayet hızlı ve profesyonel davranırken aynı zamanda heyecanla sohbet ediyorlardı. Kapının eşiğine asılan pamuklu bezden yalnızca belli belirsiz gölgeleri görülüyor, dışarıda kalabalık yapanların çoğunda bu gölgeler büyük bir ilgi uyandırıyordu. Ben de kapının önünde nöbet tutuyor ve meraklı kalabalığın fazla yaklaşmasını engelliyordum.</p>

  <p>Sonunda dansçılar hazır olunca bezi kaldırdılar. Film Şehri’nin dans grubundaki on dansçı dışarı çıktı. Hepsi geleneksel sariler ve üzerlerine oturan bluzlar giymişti. Kostümler sarı, kırmızı, çivit mavisi, zümrüt yeşili, uçuk pembe, altın rengi, mor, gümüş rengi, krem rengi ve portakal rengiydi. Saç tokaları, püskülleri, küpeleri, hızmaları, kolyeleri, göbek zincirleri, bilezikleri ve halhalları, fenerlerden ve lambalardan vuran ışıkla öyle bir parlıyordu ki insanlar onlara bakarken göz kırpıyor, geri çekiliyordu. Her halhalın üzerinde yüzlerce küçük çan vardı ve dansçılar sessiz, hayran gözlerle onları izleyen gecekondu ahalisinin arasından ağır adımlarla salına salına yürümeye başlayınca adımlarına bu çıngırtılar eşlik etti. Hemen sonra şarkı söylemeye başladılar.</p>

  <p class="siir">Aaja Sajan, Aaja<br />
  Aaja Sajan, Aaja</p>

  <p class="siir">Bana dön sevgilim, bana dön<br />
  Bana dön sevgilim, bana dön</p>

  <p>Dansçıların etrafını saran kalabalık güçlü bir uğultuyla beğenilerini belli etti. Küçük çocuklardan oluşan bir sürü, kızların önünde tozlu yolda ilerleyerek yolun üzerindeki taşları ve çalı çırpıyı ellerindeki hurma ağacının dallarından yapılmış süpürgeyle süpürmeye başladı. Diğer genç adamlar da dansçıların yanında yürüyüp hasırdan dokunmuş büyük yelpazelerle onları serinletiyordu. Yolun uzağında ilerlemekte olan dansçılarla beraber kiraladığım müzisyenler de sahneye kırmızı beyaz üniformaları içinde sessizce yaklaşmaya başlamıştı. Prabaker ile Parvati bir köşeye, Johnny ile Sita ise diğer köşeye oturmuştu. Prabaker’in annesi ile babası, Kishan ile Rukhmabai düğün için Sunder’den gelmişti. Şehirde, Prabaker’in gecekondudaki barakasının yanındaki bir barakada bir ay kadar kalmayı planlamışlardı. Ön kısımda Kumar ile Nandita Patak oturmaktaydı. Onların arkasındaki alanda kocaman bir nilüfer resmi vardı ve tepedeki renkli ışıklar göz alıcı asmalar gibi duruyordu.</p>

  <p>Dansçılar aşk şarkıları söyleyerek yavaşça alana girdi ve tek bir vücut gibi aynı anda durup ayaklarını yere vurdu. Durdukları yerde fırıl fırıl döndüler ve tam bir uyum içerisinde saat yönünde daireler çizdiler. Kolları bir kuğunun zarif boynu gibi hareket ediyordu. Elleri ve parmakları rüzgarda uçuşan ipek fularlar gibiydi. Sonra birdenbire ayaklarını üç kez yere vurdular ve müzisyenler de o ay en popüler olan film müziğinin canlı ve hareketli bir yorumunu çalmaya başladı. Etraflarında tezahürat yapan onca insanla birlikte, dansçı kızlar yarattıkları milyonlarca rüyanın içinde dans etti.</p>

  <p>Bu rüyaların pek çoğu da benimdi. Kızları ve müzisyenleri ben kiralamıştım ama Prabaker’in düğünü için ne gibi bir gösteri planladıklarından haberim yoktu. Onları bana Chandra Mehta tavsiye etmişti ve kızların her zaman kendi programlarını kendilerinin belirlediğini eklemişti. Mehta’nın benden istediği on bin dolarlık döviz işi meyvelerini veriyordu. Mehta aracılığıyla film dünyasından altın, dolar ve belge isteyen bir sürü müşterim olmuştu. Son birkaç ayda film stüdyolarına ziyaretlerim sıklaşmış, Kadirbhai’nin kazancı da giderek artmıştı. İki taraf arasında kurulan bu bağlantı karşılıklı nedenlere dayanıyordu. Bollywood’da denildiği gibi <i>filmciler</i>, ünlü mafya babası ile uzaktan da olsa bir bağlantı içinde olmayı heyecan verici buluyor, Han da film dünyasını saran ihtişamdan etkileniyordu. İki hafta kadar önce Prabaker’in düğünü nedeniyle dansçıları ayarlama işi için Chandra Mehta ile bağlantı kurunca, o da Prabaker’in Kadirbhai için çalışan önemli adamlardan biri olduğunu sanmıştı. Düzenlemeler için zaman harcayıp özel olarak ilgilenmiş, her kızı yeteneğine göre seçmiş ve onları en iyi müzisyenlerle bir araya getirmişti. İzlediğimiz gösteri şehirdeki en iyi gece kulübünün patronunu bile memnun ederdi. Orkestra sezonun en popüler on şarkısından oluşan uzun bir liste çaldı ve kızlar da her şarkının sözlerinde bulunan gizli anlamları erotizm ve baştan çıkarıcılıkla süsleyerek dans edip şarkı söyledi. Binlerce kişiden oluşan komşuların ve akrabaların bir kısmı memnuniyetle karışık bir mahcubiyet içerisindeydi ama çoğu, en başta da Prabaker ile Johnny gördükleri ahlaksızlardan hoşnuttu. Ben de dansların sansürsüz ve seksi halini görünce Hint filmlerinde üstü kapalı olarak gördüğüm harekeylerin anlamını iyice kavradım.</p>

  <p>Johnny Cigar’a düğün hediyesi olarak beş bin dolar verdim. Bu para, annesinin ona hamile kaldığı Navy Nagar gecekondusunda beğendiği bir barakayı alması için yeterliydi. Nagar yasal bir gecekondu olduğundan burada bir baraka sahibi olmak, evinin yıkılması korkularından kurtulmak anlamına geliyordu. Güvenli evinde yüzlerce işçi ve çevredeki gecekondulardaki küçük işletmeler için gayriresmi bir muhasebeci ve vergi danışmanı olarak çalışmaya devam edebilecekti.</p>

  <p>Prabaker’e hediyem ise çalıştığı taksiyi satın almak olmuştu. Bir düzine taksisi olan adam sıkı bir pazarlık sonucu senedi bana satmıştı. Araç ve ruhsatı için çok fazla para ödemiştim ama bu para bana bir şey ifade etmiyordu. Kara paraydı ve kara para, yasal yoldan, alınteriyle kazanılan paraya göre çok daha hızlı bir şekilde parmaklarınızın arasından kayıp gider. Eğer onu kazanma şeklimize saygı duymuyorsak paranın en ufak bir değeri bile olmaz. Ve onu, ailemiz ve sevdiklerimizin hayatını kolaylaştırmak için kullanamayacaksak o paranın bir anlamı yok demektir. Taksisini satın aldığım adamla anlaştıktan sonra Hindistan iş dünyasının en kibar ve en korkunç beddualarından birini okudum. <i>On kızın olsun ve hepsi de iyi evlilikler yapsın inşallah!</i> Kızlar için ödenen drahomalar en varlıklının bile belini bükmeye yeterdi.</p>

  <p>Prabaker bu hediye karşısında öyle mutlu olmuş, öyle heyecanlanmıştı ki ağırbaşlı damat havası attığı sevinç çığlığıyla yerle bir oldu. Prabu hemen ayağa fırladı ve durumun ciddiyetini kavrayıp gelinin yanına oturmadan önce kalça kıvırmalı seksi dansını icra ediverdi. Ben de dönüp duran kalabalığa karıştım ve tişörtüm sığ sulardaki yosun gibi üzerime yapışana kadar dans ettim.</p>

  <p>O gece daireme dönerken gülümseyerek Vikram’ın düğününün ne kadar farklı olduğunu düşündüm. Prabaker ile Johnny kızkardeşlerle evlenmeden iki gün önce Vikram, Lettie ile evlenmişti. Ailesinin şiddetli karşı çıkmalarına rağmen Vikram nikah dairesinde evlenmek istemişti. Sevdiklerinin gözyaşlarına ve yakarışlarını tek bir sözle karşılık vermişti. <i>Burası modern Hindistan yaar.</i> Aile bireylerinden sadece birkaçı Vikram için uzun zaman önce planladıkları eski ve ince detaylarla süslü Hint düğününü yapamamanın acısıyla yüzleşip nikaha gelebilmişti. Sonunda gelin ile damat birbirlerini sonsuza kadar sevip sayacaklarına yemin ederlerken Vikram’ın sadece annesi ile kardeşi, Lettie’nin arkadaşlarının yanında yer aldı. Nikahta ne müzik ne renk ne de dans vardı. Lettie güllerle süslü hasır bir şapka takmış ve altın rengi birtakım giymişti. Vikram’ın üstünde siyah bir ceket, siyah beyaz desenli bir yelek, gümüş çizgili siyah bol bir pantolon vardı ve en sevdiği şapkasını takmıştı. Nikah dakikalar içinde kıyılmış, daha sonra Vikram ile birlikte kederli annesini onu bekleyen arabaya taşımıştık.</p>

  <p>Düğünden sonraki gün Vikram ile Lettie’yi havaalanına götürdüm. Planları nikahlarını Londra’da Lettie’nin ailesiyle de yapmaktı. Lettie annesini arayıp oraya ne zaman varacaklarını bildirirken Vikram da bunu fırsat bilerek benimle konuştu.</p>

  <p>“Pasaportum üzerinde çalıştığın için teşekkürler dostum,” dedi sırıtarak. “Danimarka’da uyuşturucudan hüküm giydiğim için... Aslında önemsiz bir şeydi ama başımı ağrıtabilirdi <i>yaar.</i>”</p>

  <p>“Sorun değil.”</p>

  <p>“Ve dolarlar için de teşekkür. Bize çok iyi bir orandan pazarlık yaptırdın. Döndüğümüzde bir şekilde bu iyiliğini sana geri ödeyeceğim.”</p>

  <p>“Dert etme.”</p>

  <p>“Biliyor musun, gerçekten yerleşik hayata geçmelisin Lin. Tadını kaçırmak istemiyorum, bunu sadece seni kardeşi gibi seven biri olarak söylüyorum. Gidişatın iyi değil dostum. İçimde kötü bir his var. Bilemiyorum... Sen de hayatını düzene oturtmalısın.”</p>

  <p>“Yerleşik hayat...”</p>

  <p>“Evet, dostum. Amaç da bu zaten <i>yaar</i>.”</p>

  <p>“Neyin amacı?”</p>

  <p>“Oyun bundan ibaret. Sen bir erkeksin ve bir erkek de bunu yapmalı, hayatını düzene koymalı. Senin özel hayatına girmek gibi bir niyetim yok ama bu gerçeği şimdiye kadar anlamamış olman da üzücü bir durum doğrusu.”</p>

  <p>Bunun üzerine güldüm fakat Vikram ciddi ifadesini korudu.</p>

  <p>“Lin, bir erkek iyi bir kadın bulmalı ve bulduğunda da onun kalbini kazanmalı. Daha sonra saygısını haketmeli. Güvenini sağlamalı ve yaşadıkları sürece bu güveni sarsacak bir şey yapmamalı. Bu, dünyadaki en önemli şey. Erkeği erkek yapan budur <i>yaar</i>. Bir erkek iyi bir kadının kalbini, saygısını ve güvenini kazanınca gerçek bir erkek olur. Bunu başarıncaya kadar tam bir erkek sayılmazsın.”</p>

  <p>“Git de bunu Didier’e söyle.”</p>

  <p>“Hayır, dostum, anlamıyorsun. Aslında Didier için de aynı şeyler geçerli ama tek fark onun iyi bir kadın yerine iyi bir erkek bulması gerekiyor. Bu hepimiz için geçerli. Benim demeye çalıştığım, sen iyi bir kadın buldun. Onu zaten tanıyorsun. Karla iyi bir kadın dostum. Onun saygısını da kazandın. Karla kolera salgınını ve gecekonduda olan bitenleri bana birkaç defa anlattı. Şu Kızılhaç saçmalığıyla onu oldukça etkiledin. Sana saygı duyuyor! Ama henüz onun güvenini haklı çıkarmıyorsun. Sen de ona güvenmiyorsun, çünkü kendine güvenemiyorsun. Senin için korkuyorum Lin. Hayatımızda iyi bir kadın yoksa bizim gibi adamlar başına dert açar <i>yaar.</i>”</p>

  <p>O esnada Lettie yanımıza geldi ve Vikram’ın gözlerindeki ciddi ifade Lettie’ye yönlendirdiği sevgi dolu bakışlarla silinip gitti.</p>

  <p>“Bizim uçağımızı anons ettiler Lin, tatlım,” dedi Lettie. Lettie’nin gülümsemesi beklediğimden daha hüzünlüydü, bu yüzden de daha sarsıcıydı. “Gitsek iyi olur. Bunu ikimizin hediyesi olarak almanı istiyorum.”</p>

  <p>Lettie bana bir metre uzunluğunda ve bir karış genişliğinde katlanmış siyah bir bez verdi. Bezi açtığımda içinde küçük bir kart olduğunu gördüm.</p>

  <p>“Bu, gözlerimi bağladığınız bez,” dedi Lettie. “Vikram’ın bana evlenme teklif ettiği gün bana taktığınız göz bandı. Bunu bir hatıra olarak almanı istiyoruz. Kartta da Karla’nın adresi var. Bize mektup yazmıştı. Hala Goa’da ama farklı bir bölgede. Belki bilmek istersin. Hoşçakal tatlım. Kendine iyi bak.”</p>

  <p>Onların arkasından bakarken onlar adına sevinçliydim ama Kadir’in işleri ve Prabaker’in düğün hazırlıkları ile öylesine meşguldüm ki Vikram’ın tavsiyesine kulak veremedim. Daha sonra da Anand’ı son ziyaretim, Vikram’ın söylediklerini zihnimde dolaşan seslerin, uyarıların, fikirlerin gerisine itmişti. Prabaker’in düğün gecesinde daireme dönmüş otururken cebimden göz bağını ve kartı çıkarınca Vikram’ın söylediği her söz kelimesi kelimesine aklıma geldi. Sigara içip bir şeyler yudumlarken etraf o kadar sessizdi ki göz bağının yumuşacık kumaşının iki ucunun birbirine sürterken çıkardığı sesi duyabiliyordum. Baştan çıkarıcı, mücevherlerle süslü dansçılar işleri bittiğinde otobüslerine kadar yolcu edilmiş, gecenin sonunda iyi bir bahşiş almışlardı. Prabaker ve Johnny eşlerini taksilere bindirmiş, geceyi geçirmek için şehrin dışında sade ama konforlu bir otele doğru yola çıkmışlardı. İki geceliğine aşklarını baş başa yaşadıktan sonra tekrar kalabalık gecekondu yaşamına geri döneceklerdi. Vikram ve Lettie çoktan Londra’ya varmışlardı ve kovboy takıntılı arkadaşım için çok önemli olan yemin törenini bir kez de orada yapmak için hazırlanıyorlardı. Ben ise koltuğumda yalnız başıma oturuyor, Vikram’ın dediği gibi kendime güvenmediğimden Karla’ya da güvenmiyordum. Sonunda uykuya daldığımda elimdeki göz bağı ve kart parmaklarımın arasında kayıp yere düştü.</p>

  <p>O geceden sonraki üç hafta boyunca bu üç evliliğin bende yarattığı yalnızlık duygusundan kurtulmak için önüme gelen her işi ve anlaşmayı kabul ettim. Bir pasaport işi için bana söylendiği gibi Kinshasa’daki Lapierre Oteli’nde kaldım. Burası Kinhasa’nın anacaddesine paralel bir ara sokakta, oldukça bakımsız üç katlı bir oteldi. Yatak çarşafları temizdi ama zemin ve duvarlar tabutlarda kullanılan tahtalardan bozma gibiydi. İçerideki mezarlık kokusu çok güçlüydü ve rutubet ağzımı burnumu tanımlanamaz kokular ve tatlarla dolduruyordu. Bu nedenle durmadan Gitane içiyor ve ağzımdaki tadı alsın diye Belçika viskisiyle gargara yapıyordum. Koridorlarda sıçan avcıları dolaşıyor, peşlerinde içleri kıpırdayıp duran, şişman hayvanlarla dolu çuvallar sürüklüyorlardı. Hamamböceği kolonileri şifonyerin çekmecelerini işgal ettiğinden kıyafetlerimi ve çamaşırlarımı kancalara ve duvarın taşıyabileceği her yere çakılmış çivilere asıyordum.</p>

  <p>Orada geçirdiğim ilk gecede hafif uykumdan kapımın ardında duyduğum silah sesleriyle uyandım. Bir vücudun yere yığılması gibi bir gürültü, ardından da uzun koridor boyunca sürükleme sesi işittim. Bıçağımı kaptım ve kapıyı açtım. Üç adam daha benim gibi sesleri duyunca kapısını açıp koridora çıkmıştı. Üçü de Avrupalıydı. İkisi elinde tabanca, diğeri de benimkine benzer bir bıçak tutuyordu. Hepimiz önce birbirimize sonra da koridordaki kan izlerine baktık ve sonra sanki aramızda gizli bir kod varmışçasına tek kelime etmeden kapılarımızı ardımızdan kapadık.</p>

  <p>Kinshasa işinin ardından Mauritius’taki bir göreve gittim. Adalar ülkesindeki otelimin ortamı Kinshasa’dakinden oldukça farklıydı, çok daha sıcak bir havası vardı. Otelin adı Mandarin’di ve Curepipe bölgesindeydi. Yapı İskoçya’da bulunan bir kalenin küçük bir kopyası olarak inşa edilmişti. Küçük kuleler ve İngiliz stili bakımlı bir bahçeye bakan pencereler yaratılmak istenen havayı sağlamıştı. Ne var ki binanın içine girdiğinizde otelin yeni sahipleri olan Çinli ailenin düzenlediği bir Çin dekorasyonuyla karşılaşıyordunuz. Orada ağzından ateş püskürten kocaman ejderhaların ve kağıttan fenerlerin ışığı altında oturup bezelye, sarmısaklı ıspanak, Çin böreği, mantarlı fasulye ve Çin brokolisi yerken pencereden kale burcundaki mazgallı siperleri, gotik kemerleri ve gül şeklinde budanmış çalıları seyrediyordum.</p>

  <p>Mauritus’ta yaşayan Bombaylı iki Hintli olan müşterilerim, ayarlandığı gibi sarı bir BMW ile geldiler. Arabanın arkasına geçip onlarla ancak selamlaşmıştım ki lastikleri yakarcasına bir hızla gaza bastıklarından koltukta geriye doğru devrildim. Bir yerlere sıkı sıkı tutunarak geçirilen on beş dakika boyunca hız sınırının yaklaşık dört katı hızla ilerledik. Daha sonra adamlar arabayı sessiz, boş bir koruluğa çekti. Bu esnada aşırı ısınmış araba da sesler çıkararak soğumaya çalışıyordu. İki adam da rom kokuyordu.</p>

  <p>Adamlardan biri şoför koltuğundan geriye doğru uzanarak “Pekala, hadi defterleri alalım,” dedi.</p>

  <p>“Yanımda değiller,” diye homurdandım dişlerimi sıkarak.</p>

  <p>Bağlantılarım önce birbirine, sonra da bana baktı. Arabayı kullananan güneş gözlüklerini çıkardı ve sanki gece yatarken sirkeye koyuyormuş gibi gözüken gözleriyle bana baktı.</p>

  <p>“Defterler yanında değil mi?”</p>

  <p>“Değil. Buraya gelmeden önce, hangi cehennemdeysek, yolda size söylemeye çalıştım ama siz <i>Sakin ol! Sakin ol,</i> deyip durdunuz. Şimdi nasılız bakalım, sakin miyiz?”</p>

  <p>“Ben hiç sakin değilim doğrusu,” dedi şoförün yanındaki.</p>

  <p>Adamın güneş gözlüklerinden kendi aksimi gördüm. Ben de hiç mutlu görünmüyordum.</p>

  <p>Hintçe konuşmaya başlayarak “Sizi gerizekalılar!” diye çıkıştım. “Neredeyse bir hiç uğruna bizi öldürüyordunuz. Sanki peşinden polis kovalıyormuşçasına giden trafik canavarı şerefsiz bir Bombay taksi şoförü gibi araba kullandınız! Pasaportlar lanet olası otelde. Onları orada bıraktım, çünkü ilk önce siz göt heriflerden emin olmak istedim. Şimdi ise emin olduğum tek şey ikinizin uyuz bir köpeğin kıçındaki pire kadar beyninizin olmadığı.”</p>

  <p>Şoförün yanındaki adam güneş gözlüğünü kaldırarak baktı ve ikisi de çakırkeyif hallerinin izin verdiği ölçüde gülümsedi.</p>

  <p>“Hintçeyi böyle konuşmayı nerede öğrendin?” diye sordu şoför. “Bu harika <i>yaar.</i> Aynı Bombaylı bir namussuz gibi konuşuyorsun. Mükemmel <i>yaar!</i>”</p>

  <p>Arkadaşı da “Hakikaten çok etkileyici dostum!” dedi ve kafasını hayranlıkla salladı.</p>

  <p>“Hadi bakalım, parayı göreyim,” diye bağırdım.</p>

  <p>Adamlar güldü.</p>

  <p>“Para,” diye yineledim. “Parayı gösterin.”</p>

  <p>Şoförün yanındaki, ayaklarının arasında duran bir çantayı kaldırıp açtı ve içindeki para tomarlarını gösterdi.”</p>

  <p>“Bu bok da neyin nesi?”</p>

  <p>“Para, kardeşim,” dedi şoför.</p>

  <p>“Bu, para değil,” diye cevap verdim. “Para yeşildir. Paranın üzerinde <i>Tanrı’ya Güveniriz</i> yazar. Paranın üstünde ölü bir Amerikalının resmi vardır, çünkü para Amerikan parasıdır. Bana gösterdiğiniz para değil.”</p>

  <p>Şoförün yanındaki kendi paralarının aşağılanması karşısında gururu incinmiş bir şekilde burnunu çekerek “Bu Mauritus rupisi kardeşim,” dedi.</p>

  <p>Khaled Ansari ile çalışırken yasaklı ve serbest dolaşımlı paralar hakkında bilgi sahibi olduğum için “Bu boku Mauritius’tan başka bir yerde harcayamazsın,” dedim. “Bu para yasaklı.”</p>

  <p>“Tabii ki <i>baba</i>” dedi şoför gülümseyerek. “Biz bunu Abdül ile konuştuk. Şu an elimizde dolar yok. Elimizdekinin hepsini başka işlere yatırdık, o yüzden Mauritius rupisiyle ödeme yapacağız. Eve dönerken onları dolarla değiştirebilirsin <i>yaar.</i></p>

  <p>Derin bir nefes alarak ve kendimi sakinleştirmeye çalışarak içimi çektim. Pencereden dışarıya baktım. Etrafımız Karla’nın gözlerinin yeşilindeki uzun ağaçlarla çevrilmişti. Görünürde kimsecikler yoktu.</p>

  <p>“Bir bakalım. Pasaport başına yedi binden on pasaport istediniz. Yetmiş bin dolar eder. Bir dolar otuz Mauritus rupisi ederse, bu da elimde iki milyon yüz bin rupi olacak demektir. Çantanız bu yüzden bu kadar büyük. Kalın kafalılığımın kusuruna bakmayın beyler ama elimde sertifika olmadan iki milyon rupiyi nasıl dolara çevireceğimi bana söyler misiniz lütfen!”</p>

  <p>“Sorun değil,” dedi şoför hemen. “Bizim tanıdığım bir dövizci var. Birinci sınıf bir adamdır. O senin için bu işi yapacak. Her şey ayarlandı.”</p>

  <p>“Pekala,” diye gülümsedim. “Gidip onu görelim o zaman.”</p>

  <p>Şoförün yanındaki adam mutlu bir şekilde gülerek “Oraya yalnız gitmen gerekecek dostum,” dedi. “Adam Singapur’da.”</p>

  <p>Başıma şimşek çarpmış gibi, “Singapur mu!” diye bağırdım.</p>

  <p>“Sinirlenme <i>yaar</i>,” dedi şoför kibarca. “Her şey ayarlandı. Abdül Gani olur verdi. Bugün seni otelden arayacak. Şu kartı al. Eve dönerken Singapur’a uğrayacaksın. Tamam, Singapur pek dönüş yolun üzerinde sayılmaz ama oraya bir kere gittikten sonra dönüş yolunda olacak değil mi? Singapur’a gidince kartta adı yazan bu adamı görmeye git. O lisanslı bir dövizci ve Kadir’in de adamı. Elindeki rupileri dolara çevirecek ve sen de rahat edeceksin. Sorun olmayacak. Hatta sana fazladan bir bahşiş de verilecek. Göreceksin.”</p>

  <p>“Tamam,” dedim içimi çekerek. “Otele geri gidelim. Eğer Abdül buna olur derse anlaşırız.”</p>

  <p>Şoför gözlüğünü tekrar takarak “Otele,” dedi.</p>

  <p>Şoförün arkadaşı da “Otele,” diye tekrar etti ve sarı Exocet sokaklardan bir kez daha son sürat geçti.</p>

  <p>Singapur yolculuğunda bir aksaklık çıkmadı, hatta Mauritius’taki döviz fiyaskosu beklenmedik şekilde faydalı oldu. Singapurlu dövizci ile, ki kendisi Shekky Ratnam adında Madraslı bir Hintliydi, tanışarak yeni bir bağlantı kurdum ve Singapur’dan Bombay’a kamera ve elektrikli eşya kaçakçılığı gibi karlı bir işe el attım.</p>

  <p>Abdül Gani’ye dolarları teslim edip kendi ücretimi aldıktan sonra Lisa Carter ile buluşmak üzere Oberoi Oteli’ne giderken uzun zamandan beri ilk kez kendimi umut dolu ve iyimser hissediyordum. Prabaker’in düğün gecesinden sonra üzerime çöken kara bulutları dağıtabileceğimi düşünmeye başlamıştım. Zaire’ye, Mauritius’a, Singapur’a gitmiş, en ufak bir şüphe bile çekmeden sahte pasaport işini yürütmüştüm. Gecekonduda yaşarken turistlerden kazandığım küçük komisyonlarla günübirlik yaşardım ve üzerimde sadece çok uğraşarak edindiğim bir Yeni Zelanda pasaportu vardı. Bundan sadece bir yıl sonra modern bir binada yaşıyordum ve ceplerim yasadışı yollarla edinilmiş parayla dolup taşıyordu. Üzerlerinde fotoğrafım olan beş değişik isimle düzenlenmiş ve beş değişik ülkeye ait pasaportum vardı. Önümde koca bir olasılıklar dünyası açılıyordu.</p>

  <p>Oberoi Oteli, <i>Nariman Burnu</i>’nda, Marine Yolu’nun altın orağının olduğu yerdeydi. Churchgate İstasyonu ve Flora Çeşmesi otele sadece beş dakikalık yürüyüş mesafesindeydi. On dakikalık bir yürüyüşün ardından Victoria Terminali’ne ve Crawford Pazarı’na giderdiniz. Flora Çeşmesi’nden ters istikamete doğru on dakika yürüyünce de Coloba’ya ve Gateway Anıtı’na çıkardınız. Oberoi, Taç Otel gibi kartpostallarda yer alıp tanınan bir otel değildi ama bu eksikliğini kendine has havası ve karakteriyle kapatırdı. Örneğin piyano barı ışığın ve yerleşim planının ustaca uygulandığı bir yerdi. Restoranı ise Bombay’daki en iyi restoran unvanına adaydı. Güneşli, harika bir günden içerinin karanlığına, zengin döşenmiş restorana girerken Lisa’yı ve birlikte oturduğu grubu görmek için bir süre duraklayıp gözlerimi kırpıştırdım. Lisa ve beraberindeki iki genç kadın, Ciff De Souza ve Chandra Mehta ile birlikte oturuyordu.</p>

  <p>Herkesle el sıkışarak “Umarım gecikmemişimdir,” dedim.</p>

  <p>Chandra Mehta odanın içinde yankılanan bir sesle “Hayır, sanırım biz dilenciyiz,” diye takıldı.</p>

  <p>Kızlar histerik bir şekilde güldü. İsimleri Reeta ve Geeta’ydı. İkisi de yolun başında olan -önemli oyuncularla yemek randevuları vardı- ve ümit vaat eden oyunculardı. Gözlerini kocaman kocaman açıp hevesle bundan bahsederkenki coşkuları panikten farksızdı.</p>

  <p>Lisa ile Geeta arasındaki boş sandalyeye oturdum. Lisa ipek ceketinin içine kırmızı, ince bir süveter, altına da bir etek giymişti. Geeta’nın ise gümüş rengi, üzerine yapışan bir üstü ve her yerini belli edecek kadar dar bir beyaz kot pantolonu vardı. Uzun saçlarını atkuyruğu yapıp toplamış, yirmili yaşlarında güzel bir kızdı. Ellerini masadaki peçetenin üzerinde gezdiriyor, bezi katlayıp duruyordu. Reeta küçük yüzüne ve çocuksu ifadesine yakışan kısa saçlara sahipti. O da sarı, yakası açık bir bluz ve kot pantolon giymişti. Cliff’in ve Chandra’nın üzerinde takım elbise vardı. Ya önemli bir toplantıdan geliyorlardı ya da böyle bir toplantıya gideceklerdi.</p>

  <p>“Açlıktan ölüyorum,” dedi Lisa mutlu bir şekilde. Sesi kendine güvenli ve neşeliydi ama masanın altından elimi öyle bir sıktı ki tırnakları adeta derime saplandı. Bu, Lisa için önemli bir toplantıydı. Mehta’nın bize filmlere oyuncu bulma işinde resmi bir ortaklık teklif edeceğini biliyordu. Sadece bir sözleşmenin sağlayabileceği onayı istiyordu. Geleceği kağıda dökülsün istiyordu.</p>

  <p>“Hadi yiyelim!”</p>

  <p>“Hepimiz için sipariş vermeme ne dersiniz?” diye öneride bulundu Chandra.</p>

  <p>Cliff gülerek ve kızlara göz kırparak “Eğer sen ödeyeceksen hiç sorun değil,” dedi.</p>

  <p>“Tabii olur,” dedim ben de. “Keyfine bak.”</p>

  <p>Chandra garsonu bir bakışıyla yanına çağırdı ve menüyü bir kenara iterek siparişlerini sıralamaya başladı. Başlangıç olarak badem sütünde pişmiş kuzu etli çorba, ardından da mango, kimyon ve kırmızıbiber ile marine edilmiş ızgara tavuk ile yanında bir sürü meze, tatlı olarak da meyve salatası, ballı hamur ve dondurma istedi.</p>

  <p>Mehta’nın uzun listesini dinlerken bunun uzun bir öğle yemeği olacağını hepimiz biliyorduk. Gevşedim ve iyi yemeğin ve güzel sohbetin keyfini çıkarmaya baktım.</p>

  <p>“Bana hala ne düşündüğünü söylemedin,” dedi Mehta.</p>

  <p>Cliff De Souza konuyu başından savmak istermiş gibi elini sallayarak “Buna hakettiğinden daha fazla önem veriyorsun,” dedi.</p>

  <p>Mehta da “Hayır dostum,” diye cevapladı. “Tam ofisimin dışında oldu <i>yaar</i>. Eğer lanet olası ofisinin önünde on bin insan toplanmış seni öldürmekten bahsediyorsa bunu ciddiye alırsın.”</p>

  <p>“Onlar senden bahsetmiyordu Chandrababu.”</p>

  <p>“Olabilir ama ellerine geçirmek istedikleri kişiler, ben ve benim gibilerdi. Hadi ama kabul etmelisin ki durum senin açından o kadar kötü değil. Senin ailen Goa’lı. Konkani dilini konuşuyorsunuz. Konkani ve Marathi, birbirine oldukça yakın iki dil. Marathi’yi, İngilizce kadar iyi konuşuyorsun. Ben ise tek kelimesini anlamıyorum. Yine de burada doğdum, babam da burada doğdu. Bombay’da işleri varmış. Biz burada vergi ödüyoruz. Çocuklarım burada okula gidiyor. Bütün hayatım burada, Bombay’da dostum. Fakat o insanlar, <i>Marathiler için Maharashtra,</i> diye bağırıyor ve bizi evimizden atmak istiyorlar.”</p>

  <p>Cliff yumuşak bir ses tonuyla “Olaya bir de onların gözleriyle bakmalısın,” dedi.</p>

  <p>Mehta öyle ateşli bir şekilde konuşmaya başladı ki başka masalardan insanlar dönüp ona baktı.</p>

  <p>“Evimden kovulacak olmayı onların açısından mı değerlendireyim?”</p>

  <p>Daha sonra sesini alçaltarak ama heyecanından bir şey kaybetmeyerek “Yani, katledilişimi onların açısından mı değerlendirmeliyim?” diye sordu.</p>

  <p>Cliff sırıttı. “Bilirsin, seni kayınbiraderimi sevdiğim kadar severim dostum,” dedi. Mehta da Cliff ile beraber gülünce kızlar da bu küçük şakayla masadaki gerilimin azalmasına sevinerek onlara katıldı.</p>

  <p>“Kimsenin, hele senin incinmeni asla istemem Chandrabhai. Tek söylediğim, eğer neden böyle hissettiklerini bilmek istiyorsan, onları anlamaya çalışmalısın. Onların anadili Marathi ve burada, Maharashtra’da doğdular. Büyükbabaları da... Kim bilir, belki de üç bin yıldan beri burada yaşıyorlar. Ama Bombay’da etraflarına baktıklarında bütün iyi işlerin, şirketlerin, Hindistan’ın başka yerinden gelmiş insanların tekelinde olduğunu görüyorlar. Bu onları çılgına çeviriyor ve sanırım bunda da haklılar.”</p>

  <p>“Peki ya diğer işler?” diye itiraz etti Mehta. “Postanede, polis merkezlerinde, okullarda, devlet bankasında, ulaşımda ve bunun gibi pek çok alanda her zaman Marathi dilini konuşanlara iş veriyorlar. Yine de bu kalayı yemiş serseriler için yeterli değil. Hepimizi Bombay’dan ve Maharashtra’dan kovmak istiyorlar. Şu kadarını söyleyeyim, eğer bizi buradan çıkarırlarsa Bombay’ı Bombay yapan paranın, yeteneğin ve akıl gücünün çoğunu da kaybedeceklerdir.”</p>

  <p>Cliff De Souza omuz silkti.</p>

  <p>“Onlara katıldığımdan değil ama belki de bu ödemeye razı oldukları bir bedeldir. Bence elinde hiçbir şey olmadan buraya gelip de başarılı birer iş sahibi olan baban gibi insanların devlete borcu var. Her şeyi olanlar, ellerindekilerin bir kısmını hiçbir şeyi olmayanlarla paylaşmalı. Senin fanatik dediğin insanlar halka hitap ederler, çünkü söylediklerinde doğruluk payı vardır. İnsanlar kızgın. Suç, buraya dışarıdan gelip de zengin olan insanların üstüne kalıyor. Korkarım işler daha da kötüleşecek sevgili kayınbiraderim ve bütün bunların sonunu düşünmek bile istemiyorum.”</p>

  <p>Chandra Mehta bir destek arayarak bana döndü. “Sen ne düşünüyorsun Lin? Sen Marathi dilini konuşuyorsun. Burada yaşıyorsun ama bir yabancısın. Sen ne diyorsun?”</p>

  <p>“Marathi dilini konuşmayı Sunder denilen küçük bir köyde öğrendim,” diye cevap verdim. “Oradaki halkın anadili Marathi. Hintçeyi iyi konuşmuyorlar, İngilizceyi ise hiç bilmiyorlar. Maharashtra en az iki bin yıldır onların yurdu. Tam elli kuşak orada toprağı ekerek yaşamışlar.”</p>

  <p>Sözüme ara vererek birinin bir şey söylemesi ya da yorum yapması için bekledim. Herkes beni dinliyor ve yemek yiyordu. Konuşmaya devam ettim.</p>

  <p>“Rehberim Prabaker ile Hindistan’a geri döndüğümde, onun ve yirmi beş bin insanın daha yaşadığı gecekonduda yaşamaya gittim. Orada Prabaker gibi pek çok insan vardı. Çoğu Sunder gibi köylerden gelmiş Maharashtra’lılardı. Boğazlarından geçecek her lokma için endişe edip köle gibi çalışan insanlardı. Onlar kendi şehirlerinde çamurlu sularda yıkanırken Hindistan’ın başka yerlerinden gelen insanların güzel evlerde yaşadığını görmek kalplerini kırıyor olmalı.”</p>

  <p>İki lokma yemek yiyip Mehta’nın cevap vermesini bekledim. Birkaç dakika sonra Mehta kendini bir şeyler söylemek zorunda hissetti.</p>

  <p>“Hadi ama Lin, konu bundan ibaret değil ki,” dedi. “Bunun arkasında yatan pek çok neden daha var.”</p>

  <p>“Evet, haklısın, hepsi bu değil,” diye ona katıldım. “Gecekonduda sadece Maharashtra’lılar yok. Aynı zamanda Pencaplılar, Tamilliler, Karnatakalılar, Bengalliler, Assamlılar, Keşmirliler de var. Sadece Hindu da değil, Sihler, Müslümanlar, Hıristiyanlar, Budistler, Parsiler ve Jainistler de aralarında. Yaşanan sorun sadece Maharashtra’lılar kaynaklı değil. Fakirler de tıpkı zenginler gibi Hindistan’ın dört bir yanından geliyor ama zenginler sayıca çok azken fakirler çok daha fazla.”</p>

  <p>Chandra Mehta içini çekti. “<i>Arrey baap!” Tüce Tanrım!</i> “Tıpkı Cliff gibi konuştun. O namussuz bir komünisttir. Bu konuda çok coşkuludur <i>yaar.</i></p>

  <p>“Ben ne komünistim ne de kapitalistim,” dedim gülümseyerek. “Ben daha çok <i>beni-rahat-bırakın</i>’cıyım.”</p>

  <p>Lisa araya girdi. “Ona inanmayın. Başınız dertteyken arayacağınız biridir,” dedi.</p>

  <p>Gözlerimi Lisa’ya çevirdim. Birbirimize iyi ama biraz suçlu hissederek uzun uzun baktık.</p>

  <p>Kadirbhai’nin bir sözünü hatırlayarak “Fanatizm sevginin zıttıdır,” dedim. “Bilge bir adam, ki kendisi Müslüman’dır, bir keresinde bana kendi dininden bir fanatiktense mantıklı, açık fikirli bir Yahudi’yle daha çok ortak noktası olduğunu söylemişti. Mantıklı, makul bir Hıristiyan, Budist veya Hindu ile kendi dininden bir fanatiğe göre çok daha fazla şey paylaşabilirdi. Hatta açık fikirli, makul bir ateistle bile daha iyi anlaşırdı. Ben de ona katılıyorum. Bir zamanlar bir fanatiği fikrini değiştirmeyecek ve konuyu da değiştiremeyecek kişi olarak tanımlayan Winston Churchill’e de katılıyorum.”</p>

  <p>Lisa gülerek “Peki, o zaman konuyu değiştirelim,” dedi. “Hadi ama Cliff, <i>Kanoon</i>’un setindeki aşk dedikodularıyla ilgili bir şeyler anlatmanı bekliyorum. Gerçekte orada neler olup bitiyor?”</p>

  <p>Reeta da “Evet! Evet!” diyerek heyecanlı bir şekilde haykırdı. “Ve şu yeni kızı anlat. Hakkında o kadar çok skandal çıktı ki kızın ismini bile yüksek sesle söyleyemiyorum <i>yaar</i>. Anil Kapoor hakkında da her şeyi anlat lütfen! Onu öyle seviyorum ki!”</p>

  <p>Bu ateşli merak karşısında yüreklenen ClifF De Souza, Bollywood yıldızları hakkında konuşmaya, Chandra Mehta da ortalıkta dolaşan dedikoduları anlatmaya koyuldu. Yemek sırasında Cliff’in gözünün Reeta’da olduğu, Chandra Mehta’nın da ilgisini Geeta’ya yönelttiği belli oldu. Yediğimiz bu uzun yemek, onların birlikte geçirmeyi düşündükleri uzun günün ve gecenin bir başlangıcıydı. Sinema dünyasının bu iki adamının akıllarının bir kısmı geçirecekleri güzel gecedeydi ve sohbet edip ortamı ısıtırken yavaş yavaş konuyu sekse ve seks skandallarına getirdiler. Zaman zaman garipliğe kaçan komik hikayeler anlatıyorlardı. Kavita Singh restorana girdiğinde hepimiz gülüyorduk. Kavita’yı masadakilerle tanıştırırken kahkahalar halen dinmemişti.</p>

  <p>Kavita dinmek bilmeyen oldukça endişeli bir ifadeyle “Afedersiniz,” dedi. “Seninle konuşmam lazım Lin.”</p>

  <p>Bir dakika önce kahkahalara boğulmuş olmanın verdiği neşeyle “Konu neyse burada söyleyebilirsin Kavita,” dedim. “Eminim arkadaşlarıma da ilginç gelecektir.”</p>

  <p>Kavita ısrar etti. “Konu takip ettiğimiz dava değil. Mesele Abdullah Taheri ile ilgili.”</p>

  <p>Hemen özür dileyip ayağa kalktım ve Lisa’ya bakarak orada kalıp beni beklemesini işaret ettim. Kavita’yla restoranın girişine gittik. Yalnız kaldığımızda Kavita anlatmaya başladı.</p>

  <p>“Arkadaşın Taheri pisliğe çok fena batmış.”</p>

  <p>“Ne demek istiyorsun?”</p>

  <p>“Times’takı bir polis muhabirinden duydum. Abdullah’ın polisin vurulacaklar listesinde olduğunu söyledi. Dediğine göre, onun için <i>görüldüğünde vurulacak</i> emri vermişler.”</p>

  <p>“Ne?”</p>

  <p>“Polislere eğer yapabiliyorlarsa onu canlı ele geçirmeleri ama bunun için riske girmemeleri söylenmiş. Abdullah’ın silahlı olduğundan ve onu tutuklamaya kalktıklarında karşı koyacağından eminler. Bir an bile tereddüt etse, onu bir köpek gibi vuracaklar.”</p>

  <p>“Neden? Konu ne?”</p>

  <p>“Onun şu Sapna denen adam olduğunu düşünüyorlar. Ellerinde güvenilir bir kaynak ve delil varmış. Sapna’nın o olduğuna eminler ve onun işini bitirecekler. Bugün. Belki şimdiye dek olan olmuştur bile. Bombay’daki polislerle, hem de böyle ciddi bir konuda baş edemezsin. İki saattir seni arıyorum Lin.”</p>

  <p>“Sapna mı? Bu hiç mantıklı değil,” dedim. Ama mantıklıydı. Neden olduğunu bilmiyordum ama kulağa oldukça mantıklı geliyordu. Çok fazla parça eksikti, sormadığım ve çok önce sormam gereken bir sürü soru vardı.</p>

  <p>Kavita elinden bir şey gelmeyen, acılı ve titrek bir sesle “Mantıklı ya da değil, gerçek bu,” dedi. “Seni her yerde aradım. Burada olduğunu Didier söyledi. Taheri’nin senin iyi arkadaşın olduğunu biliyorum.”</p>

  <p>Birdenbire Kavita’nın bir gazeteci olduğunu hatırlayarak “Evet, arkadaşım,” dedim. Koyu renk halıya bakıp aklımdan geçen düşüncelerin arasında kendime bir yön çizmeye, ne yapacağımı bulmaya çalıştım. Hemen sonra kafamı kaldırıp Kavita’ya baktım. “Teşekkürler Kavita. Sana minnettarım. Şimdi gitmem lazım.”</p>

  <p>Kavita daha yumuşak bir tonda “Dinle,” diye söze başladı. “Hikayeyi kayda geçtim. Duyar duymaz hemen telefon açtım. Eğer haber akşam haberlerine çıkarsa polis biraz daha dikkatli davranmak zorunda kalır. Laf aramızda, Abdullah’ın suçlu olduğuna inanmıyorum. Ondan hep hoşlanmıştım. Onu Leopold’a getirdiğin ilk günden beri Abdullah’a biraz abayı yakmıştım. Belki de hala ondan hoşlanıyorumdur. Her neyse, onun Sapna olduğunu sanmıyorum ve onun o korkunç... Cinayetleri işlediğine inanmak istemiyorum.”</p>

  <p>Kavita bana gülümseyerek ve Abdullah için ağlayarak yanımdan ayrıldı. Masaya gidince herkesten özür dileyip yanlarından ayrılmak için bir bahane buldum. Lisa’ya benimle gelmek isteyip istemediğini sormadan sandalyesini çektim ve çantasını onun yerine aldım.</p>

  <p>“Lin, gerçekten gitmek zorunda mısın?” dedi Chandra şikayet ederek. “Henüz ajans anlaşmamızdan bile konuşmamıştık.”</p>

  <p>Cliff bakışlarında belli belirsiz suçlayıcı bir tavır ve merakla “Abdullah Taheri’yi gerçekten tanıyor musun?” diye sordu.</p>

  <p>Ona ateş püsküren gözlerle baktım.</p>

  <p>“Evet.”</p>

  <p>Chandra da “Ve sevgili Lisa’yı da yanında götürüyorsun,” diye surat astı. “Buna çifte hüsran denir.”</p>

  <p>Cliff devam etti. “Onun hakkında çok şey duydum,” dedi. “Onunla nasıl tanıştın?”</p>

  <p>Elimde olmadan sinirli bir şekilde “Benim hayatımı kurtardı Cliff,” dedim. “Onunla tanıştığımda Ayakta Duran Adamlar’ın haşhaş depolarındaydım ve orada benim hayatımı kurtardı.”</p>

  <p>Restoranın kapısını Lisa için açtım ve başımı çevirip oturduğumuz masaya baktım. Cliff ve Chandra kafa kafaya vermiş bir şeyler fısıldaşıyor, şaşkın kızları bu sohbetin dışında bırakıyorlardı.</p>

  <p>Motosiklette giderken Lisa’ya bildiğim her şeyi anlattım. Lisa’nın bronz ve sağlıklı teninin rengi birdenbire soldu ve yüzü bembeyaz kesildi ama kendini çabuk topladı. İlk adım olarak Leopold’un Yeri’ne gitmenin uygun olduğu konusunda bana katıldı. Abdullah orada olabilirdi ya da orada birilerine mesaj bırakmış olması mümkündü. Lisa korkmuştu ve bana tutunurken bunu kollarını kasışından anlayabiliyordum. Tıpkı Abdullah’ın yapacağı gibi yavaş akan trafikte şansımıza ve içgüdülerimize güvenerek ilerledik. Leopold’un Yeri’ne vardığımızda Didier’i kendini içkiye vermiş halde bulduk.</p>

  <p>“Çok geç,” dedi büyük bir şişeden kendine içki doldururken. “Her şey için geç. Onu neredeyse bir saat önce vurdular. Herkes bunu konuşuyor. Dongri’deki camilerden cenaze namazı sesleri yükseliyor.”</p>

  <p>“Nereden biliyorsun?” diye çıkıştım. “Sana kim söyledi?”</p>

  <p>Didier başını öne doğru eğdi. “Ölüler için dua,” dedi. “Ne saçma ve gereksiz bir laf! Başka çeşit dua yoktur ki zaten! Her dua ölüler içindir.”</p>

  <p>Didier’in gömleğinin yakalarından tuttum ve onu çekiştirdim. Didier’i en az benim kadar seven garsonlar beni izledi ve bunu yapmama daha ne kadar izin vereceklerini tarttılar.</p>

  <p>“Didier! Beni dinle! Nereden biliyorsun? Sana kim söyledi? Nerede oldu?”</p>

  <p>Didier birdenbire kendine gelerek “Polis buradaydı,” dedi. Soluk mavi gözleriyle bana bakarken sanki bir gölün derinliklerinde bir şeyler arıyordu. “Barın sahiplerinden biri olan Mehmet’e bu olayla ilgili böbürleniyorlardı. Mehmet de Abdullah gibi İranlıdır. Yolun karşısındaki Coloba Polis Merkezi’nden bazı polisler onu pusuya düşüren grubun içindeymiş. Crawford Pazarı’nın yakınındaki dar bir sokakta kıstırıldığını söylediler. Abdullah’a teslim olmasını söylemişler. Onun ise kıpırdamadan durduğunu, siyah kıyafetleri ile saçlarının rüzgarda uçuştuğunu anlattılar. Bundan uzunca bir süre bahsettiler. Sence de kıyafetleri ve saçları hakkında konuşmaları garip değil mi Lin? Daha sonra Abdullah’ın ceketinden iki tabanca çıkardığını ve onlara ateş açtığını söylediler. Polisler de hemen ona karşılık vermiş. O kadar çok yerinden vurulmuş ki vücudu yaylım ateşinden paramparça olmuş.”</p>

  <p>Lisa ağlamaya başladı. Didier’in yanına oturdu ve Didier de onu keder ve şok içinde sarmaladı. Aslında o an Lisa’ya bakmıyordu, hatta varlığından haberdar bile değildi. Lisa’nın sırtını sıvazladı ve sallanıp durdu fakat kendi kendine sarılsaydı da yüzündeki acılı ifade aynı olacaktı.</p>

  <p>“Büyük bir kalabalık varmış,” diye devam etti Didier. “Oldukça kızgınlarmış. Polis de oldukça sinirliymiş. Abdullah’ı mümkün olduğunca çabuk polis araçlarından biriyle hastaneye götürmek istemişler ama kalabalık kamyonete saldırıp onu yoldan çıkarmış. Polis bedenini, Crawford Pazarı’ndaki polis merkezine götürmüş. Kalabalık onları orada da takip edip bağırarak küfretmeye devam etmiş. Sanırım halen oradalar.”</p>

  <p>Crawford Pazarı’ndaki polis merkezi. Oraya gitmeliyim. Onu görmeliyim. Belki de hayattadır...</p>

  <p>“Burada bekle,” dedim Lisa’ya. “İster burada Didier ile bekle, istersen bir taksi çevirip evine git. Ben döneceğim.”</p>

  <p>Böğrüme, kalbime bir mızrak saplanarak dışarı çıktı sanki. Abdullah’ın ölümünün, onun öldüğü düşüncesinin mızrağıydı bu. Crawford Pazarı’na giderken her nefes alışımla mızrak kalbime biraz daha saplandı.</p>

  <p>Polis merkezinin yakınlarında bir yerde motosikletimi bırakmak zorunda kaldım, çünkü sokağı büyük bir kalabalık kaplamıştı. Yürüyerek ilerledim ve çok geçmeden kendimi çılgına dönmüş, amaçsızca dolaşan insanların arasında buldum. Kalabalığın çoğunluğunu Müslümanlar oluşturuyordu. Sloganlardan ve bağrışlardan anladığım kadarıyla da yas tutmuyorlardı. Abdullah’ın ölümü uzun zamandır ihmal edilen fakir kesim arasında giderek büyümekte olan hoşnutsuzluk ve sıkıntıları iyice açığa çıkarmıştı. İnsanlar ayrı ayrı şikayetlerini haykırıyor, kendi davaları için yaygara koparıyordu. Çeşitli yerlerden duaların okunduğunu işitebiliyordum.</p>

  <p>Bağırıp çağıran adamların arasından polis merkezine ilerlemek için atılan her adımda irade gücü ve kuvvet kullanmak gerekiyordu. Kalabalık dalgalar halinde üzerime geliyor, beni ileri geri sürüklüyordu. Ayakları ile itekliyor, tekmeler atıyorlardı. Birkaç kez neredeyse onların ayaklarının altına düşüyordum, birine, bir sakala ya da atkıya tutunarak kurtuldum. En sonunda polis merkezini ve polisleri görebildim. Başlarında kaskları ve ellerinde taşıdıkları siperleri ile binanın çevresini sarmışlardı.</p>

  <p>Kalabalıkta yanımda duran adamlardan biri gömleğimi kavrayarak beni yüzümden ve kafamdan yumruklamaya başladı. Bana neden saldırdığı konusunda en ufak bir fikrim yoktu. Belki kendisi de nedenini bilmiyordu. Ama bu önemli değildi. Yumruklar iniyordu ve hedefleri de bendim. Kendimi ellerimle koruyup kurtulmaya çalıştım. Adam elleriyle tişörtüme yapışmıştı ve onu üzerimden atamıyordum. Bunun üzerine yanına yaklaştım, parmaklarımı gözlerine soktum ve yumruğumla kulağının hemen yanına, kafasına yumruk indirdim. Adamın beni yakalayan eli gevşedi ve yere düştü fakat bu sefer de diğerleri beni yumruklamaya başladı. Etrafımdaki kalabalık açıldı, ben de önüme çıkan herkese tekme ve yumruk savurmaya başladım.</p>

  <p>Durum kötüydü. Er geç yorgun düşeceğimi ve uzağımda duran adamların şaşkınlıklarının geçeceğini biliyordum. Adamlar üzerime geliyorlardı ama her biri sırayla geliyordu ve hiçbirinin bir tekniği yoktu. Birkaç ağır darbe yedikten sonra geri çekiliyorlardı. Yanıma yaklaşan herkese saldırıyıyordum ama etrafım sarılmıştı ve kazanmam mümkün değildi. Sadece süregelen kavgadan etkilenen kalabalığın geride durması beni ezilmekten kurtarıyordu.</p>

  <p>O esnada sekiz veya on kişiden oluşan bir topluluk etrafımı saran çemberi yardı ve kendimi Khaled Ansari ile yüz yüze buldum. İçgüdülerimle hareket ettiğimden neredeyse ona da bir yumruk atıyordum. Khaled iki elini de yukarı kaldırarak bana durmam için işaret etti. Adamları kalabalığın arasında yol açarken Khaled de beni onların arasına itti. Birisi arkamdan kafama yumruk indirince tekrar geri dönüp kalabalığın üzerine koştum. Şehirdeki herkesle dövüşmek, bir şey hissedemeyecek hale gelene kadar yumruk yemek ve Abdullah’ın ölümünün göğsümdeki mızrağını hissetmemek istiyordum. Khaled ve iki arkadaşı kollarını bana doladı ve cehenneme dönmüş sokağın içinden beni sürükleyerek çıkardı.</p>

  <p>“Cesedi orada değil,” dedi Khaled motosikletimi bulduğumuzda. Bir mendille yüzümdeki kanı sildi. Gözüm şişiyordu ve burnumdan ve alt dudağımdaki bir kesikten kan akıyordu. Üzerime inen darbeleri hissetmemiştim bile. Hiç acı yoktu. Bütün acı göğsümde, tam kalbimin yanındaydı ve ben nefes alıp verdikçe onu hissediyordum.</p>

  <p>“Kalabalık oraya hücum etmiş. Yüzlercesi. Biz daha buraya gelmeden önce. Polisler kalabalığı dışarı çıkardıktan sonra Abdullah’ın cesedini koydukları hücreye gitmişler ama orası boşmuş. Kalabalık bütün mahkumları salıvermiş, Abdullah’ın cesedini de almışlar.”</p>

  <p>“Ah, Tanrım,” diye inledim. “Tanrım.”</p>

  <p>Khaled sakin ve kendinden emin bir şekilde “Neler olduğunu öğreneceğiz. Cesedi... Onu bulacağız,” dedi.</p>

  <p>Leopold’un Yeri’ne geri gittim ve Johnny Cigar’ın Didier’in masasında oturduğunu gördüm. Didier ve Lisa gitmişti. Tıpkı birkaç saat önce Lisa’nın Didier’in kollarına çöküşü gibi, ben de Johnny’nin yanındaki sandalyeye çöktüm. Dirseklerimi masaya yaslayarak elimin tersiyle gözlerimi ovaladım.</p>

  <p>“Korkunç bir şey,” dedi Johnny.</p>

  <p>“Evet.”</p>

  <p>“Bu olmamalıydı.”</p>

  <p>“Evet.”</p>

  <p>“Ve olmaması da gerekirdi. Bu şekilde değil.”</p>

  <p>“Evet.”</p>

  <p>“O yolcuyu almak zorunda değildi. Gecenin son yolcusuydu ama onu almaya ihtiyacı yoktu. Dün yeterince para kazanmıştı.”</p>

  <p>Şaşkınlıkla ona dönüp “Sen neden bahsediyorsun?” diye sordum.</p>

  <p>“Prabaker’in kazasından,” diye cevapladı Johnny.</p>

  <p>“Ne?”</p>

  <p>“Kaza,” diye tekrar etti Johnny.</p>

  <p>“Hangi... Hangi kaza?”</p>

  <p>O anda Johnny’nin yüzündeki kan çekildi ve düğümlenen boğazıyla “Tanrım Lin, bildiğini sandım,” dedi. Sesi çatladı ve gözleri yaşlarla doldu. “Bildiğini sandım. Suratına bakınca olan biteni bildiğini sandım. Neredeyse bir saattir seni bekliyorum. Hastaneden çıkar çıkmaz seni bulmak için geldim.”</p>

  <p>Sersemlemiş bir vaziyette “Hastane...” diye tekrarladım.</p>

  <p>“Aziz George Hastanesi. Yoğun bakımda. Ameliyat...”</p>

  <p>“Ne ameliyatı?”</p>

  <p>“Yaralıydı. Ağır yaralıydı Lin. Ameliyat... Prabaker hayatta ama...”</p>

  <p>“Ama ne?”</p>

  <p>Johnny ağlamaya başladı ve ancak derin nefesler alıp çok büyük çaba sarf ederek kendine geldi.</p>

  <p>“Dün gece çok geç saatte iki yolcu almış. Aslına bakarsan olay bu sabah üçte olmuş. Yolcular havaalanına gitmek isteyen bir adamla kızıymış. Otobanda karşısına bir el arabası çıkmış. Adamların kestirme olsun diye geceleyin otobana çıktıklarını bilirsin. Yasak ama yine de o ağır arabaları kilometrelerce itmemek için bunu yaparlar <i>yaar</i>. Prabaker’in çarptığı el arabası bir inşaat için çelikle yüklüymüş. Uzun çelik parçalar varmış içinde. Bir tepenin üstündeyken arabayı ellerinden kaçırmışlar ve araba da geri geri yola kaymış. Prabaker taksisiyle geçerken el arabası içindekilerle birlikte taksinin ön kısmına yığılmış. Çeliğin bir kısmı pencereden içeri girmiş. Arkadaki adamla kadın ölmüş. Kafaları kopmuş. Prabaker ise yüzünden darbe almış.”</p>

  <p>Johnny tekrar ağlamaya başladı, onu teselli etmek için elimi uzattım. Diğer masalardaki turistler ve patronlar bize baktı ama hemen başlarını çevirdiler. Johnny düzelir gibi olunca ona bir viski ısmarladım. Johnny de tıpkı onunla ilk karşılaşmamda Prabaker’in yaptığı gibi viskiyi bir yudumda içti.</p>

  <p>“Durumu ne kadar kötü?”</p>

  <p>Johnny hıçkırarak “Doktor ölümünün kesin olduğunu söyledi Lin,” dedi. “Çenesi gitmiş. Çelik çenesini tamamen götürmüş. Her şeyi gitmiş. Bütün dişleri de. Çenesinin ve ağzının olduğu yerde artık büyük bir boşluk var. Boynu açıkta. Yüzüne sargı bile yapamadılar, çünkü o boşluktan onu yaşatmak için içeri giden o kadar hortum ve boru var ki. Öyle bir arabadan nasıl sağ çıktığına kimse açıklama getiremiyor. İki saat boyunca arabanın içinde sıkışıp kalmış. Doktorlar bu gece öleceğini düşünüyor. İşte bu yüzden seni bulmaya çalıştım. Göğsünde, midesinde ve başında ağır yaralar var. O ölecek Lin, ölecek. Oraya gitmemiz lazım.”</p>

  <p>Yoğun bakım ünitesine yürüdük ve Kishan ile Rukhmabai’yi Prabaker’in yatağının başucunda oturmuş ağlarken bulduk. Parvati, Sita, Jeetendra ve Kazım Ali yatağın ayakucunda ağırbaşlı bir sessizlik içinde durmuş bekliyorlardı. Prabaker’in bilinci kapalıydı. Makineler hayati göstergelerini takip ediyordu. Borular ve tüpler yüzüne bantlanmıştı. Daha doğrusu yüzünden artakalana. O harika, göz kamaştırıcı, güneşe benzeyen gülümseme ondan alınmıştı. Yok olmuştu.</p>

  <p>Prabaker ile ilgilenen doktoru zemin kattaki bir odada buldum. Kemerimden bir deste yüzlük Amerikan Doları çıkarıp ona uzattım ve yapılabilecek her şeyi yapmasını istedim. Doktor parayı kabul etmedi ve hiç umut olmadığını söyledi. Prabaker’in saatleri, belki de dakikaları kalmıştı. Zaten doktor da bu nedenle ailesinin ve arkadaşlarının yanında durmasına izin vermişti. Beklemekten ve ölümünü seyretmekten başka yapılabilecek bir şey yoktu. Prabaker’in odasına geri döndüm ve Parvati’ye son kuryelik işinde kazandığım tüm parayı verdim.</p>

  <p>Hastanede bir tuvalet bulup yüzümü ve boynumu yıkadım. Yüzümdeki yara bere, zihnimi Abdullah’la ilgili düşüncelerle dolduruyordu ve bunları düşünmeye katlanamıyordum. Boyun eğmez İranlı dostumun polislerle çevrilişini, vücudu parçalanana ve kanla kaplanana kadar vuruluşunu düşünemiyordum. Aynaya bakarken gözyaşıyla dolarak yanan gözlerimi hissettim. Kendime iyi bir tokat atıp Prabaker’in yanına geri gittim.</p>

  <p>Üç saat boyunca diğerleriyle birlikte Prabaker’in ayakucunda durdum. Bitmiş bir şekilde başım düşmeye başladı, uyanık kalamıyordum. Nispeten sessiz bir köşede iki sandalyeyi birleştirip uyudum. Bir rüya beni uzaklara, Sunder’e götürdü. Prabaker’in babasının omzuma elini koyduğu, benim de yıldızların altında dişlerimi sıkarak fısıltıyla konuşan o seslerin arasında uzandığım ilk geceye gittim. Uykudan uyandığımda Kishan elini omzuma atmış yanımda duruyordu. Göz göze gelince ikimizde çaresizce hıçkırdık.</p>

  <p>Sonunda, Prabaker’in öleceği kesinleşince ve bunu kabullendiğimizde, dört gün ve gece boyunca onu, yani ondan geriye kalanın, gülümsemesi eksik olan Prabaker’in, o küçük ama cesur vücudun direnerek acı çekişini izledik. Günlerce onun bu acıya katlanışını izledikten sonra onun ölmesini bütün kalbimle dilemeye başladım. Onu o kadar çok seviyordum ki bulduğum temizlik eşyalarının konulduğu küçük odada, dizlerimin üzerine çöküp Tanrı’ya onun ölmesine izin vermesi için yalvardım. Sonra Prabaker öldü.</p>

  <p>Prabaker’in bir zamanlar Parvati ile paylaştığı barakada annesi Rukhmabai kalçasına dek inen saçlarını açtı. Dünyaya sırtını dönmüş, kapının önünde oturuyordu. Siyah saçları gecenin şelalesi gibiydi. Keskin makaslarla saçlarını kısacık kesti ve uzun saçlar yok olup giden birer gölge gibi yerlere düştü.</p>

  <p>İlk başlarda birini gerçekten sevdiğimizde en çok korktuğumuz şey onun bizi sevmekten vazgeçmesidir. Elbette aslında korkmamız gereken ölseler de, gitseler de onları sevmekten vazgeçememektir. Seni hala tüm kalbimle seviyorum Prabaker. Seni hala seviyorum. Ve bazen sevgili dostum, sana veremediğim bu sevgi nefesimi kesiyor. Şimdi bile kalbim zaman zaman sensiz hiçbir pırıltısı, kahkahası ve uykusu olmayan bir kederin içinde boğuluyor.</p>
</body>
</html>
