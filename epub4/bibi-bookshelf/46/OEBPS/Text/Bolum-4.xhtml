<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>DÖRDÜNCÜ BÖLÜM</h2>

  <p>Borsalino şapkası testini bilir misin?”</p>

  <p>“Neyi bilir miyim?”</p>

  <p>“Borsalino şapkası testini. Bu testi sahip olduğun şapkanın gerçek bir Borsalino mu, yoksa taklit mi olduğunu öğrenmek için yaparsın. Borsalino’yu biliyorsun değil mi?”</p>

  <p>“Biliyorum diyemem.”</p>

  <p>Didier gülümsedi ve “Hm,” dedi. Gülümsemesinde biraz şaşkınlık, biraz muziplik, biraz da küçümseme vardı. Fakat her nasılsa, bu bileşim Didier’e çekici bir hava katmıştı. Didier hafifçe öne eğildi ve kafasını bir yana doğru yatırdı. Bana açıklama yaparken siyah, kıvırcık saçları sallanıyordu. “Borsalino birinci sınıf, yüksek kalitede bir kumaştır. Ben ve benim gibi düşünen birçok kişi tarafından, şimdiye kadar yapılmış en iyi beyefendi şapkası olarak tanınır.”</p>

  <p>Didier elleriyle kafasının üzerinde hayali bir şapka çizdi.</p>

  <p>“Geniş kenarlı, siyah ya da beyaz renktedir ve tavşan kürkündendir.”</p>

  <p>“Yani sadece bir şapka,” dedim uzlaşmacı olduğunu düşündüğüm bir tonla. “Tavşan derisinden yapılmış bir şapka.”</p>

  <p>“Sadece bir şapka mı? Yo, hayır arkadaşım! Borsalino bir şapkadan ötedir. Borsalino bir sanat eseridir! Satılmadan önce elle on bin kere fırçalanır. Yıllar boyu Milano’da ve Marsilya’da yaşayan gangsterlerin ilk tercihi olmuştur. Milano ve Marsilya’daki yeraltı dünyasının genç adamlarına Borsalinolar bile denmiştir. O zamanlar gangsterler zevk sahibiydi. Bir kanun kaçağı olarak yaşayıp geçimini sağlamak için çalmak ve öldürmek zorundaysan, bari biraz olsun zarif giyinmen gerektiğinin farkındaydılar. Sence de öyle değil mi?”</p>

  <p>Güldüm. “Evet, en azından bu kadarını yapmalılar,” diye onayladım.</p>

  <p>“Elbette! Ne yazık ki artık stil diye bir şey kalmadı. Tavırlar stili oluşturacağı yerde, yaşadığımız bu çağda stil tavrı oluşturuyor.”</p>

  <p>Didier bir an için durarak söylediğinin anlamını kavramam için bana süre tanıdı.</p>

  <p>“Gerçek bir Borsalino’yu test etmek için onu silindir şeklinde sıkıca kıvırır ve bir alyansın içinden geçirirsin. Eğer bu testten kalıcı bir kırışıklık olmadan çıkar ve orijinal şekline gelirse, işte o şapka gerçek bir Borsalino demektir.”</p>

  <p>“Ve sen de diyorsun ki...”</p>

  <p>Didier bir yumruğunu masaya indirerek “Kesinlikle!” dedi. Leopold’un Yeri’nde Causeway’e bakan kapıların yakınında oturuyorduk. Saat sekizdi. Yan masamızda oturan yabancılardan bazıları gürültü üzerine kafalarını bizim tarafa çevirdi ama çalışanlar ve sadık müşteriler Fransız’ın öfke patlamasını duymazdan geldi. Didier dokuz seneden beri orada içiyor, yemek yiyor ve birilerine öğüt veriyordu. Herkes onun hoşgörülü halinin bir sınırı olduğunu ve bu sınırı aşarsanız karşınızda tehlikeli bir adam bulacağınızı biliyordu. Aynı zamanda bu sınırın kendi hayatıyla, inandıklarıyla ya da hissettikleriyle çizilmediği de biliniyordu. Didier’in sınırı sevdiği insanlardı. Eğer arkadaşlarını incitirseniz, onun soğuk ve öldürücü hışmıyla karşılaşırdınız. Ama onu söylediğiniz ya da yaptığınız hiçbir şeyle kızdırıp gücendiremezdiniz.</p>

  <p><i>“Comme fa!</i> Demek istediğim bu! Küçük arkadaşın Prabaker seni şapka testinden geçirmiş. Gerçek bir Borsalino olup olmadığını anlamak için seni kıvırıp katlamış ve alyanstan geçirmiş. Seni şehrin kötü yerlerine götürmekteki amacı buydu. Bu bir Borsalino testiydi.”</p>

  <p>Didier’in haklı olduğunu biliyordum, Prabaker’in karanlık turu bir çeşit testti ama Didier’e bunu itiraf etmek istemedim. O yüzden sesimi çıkarmadan kahvemi yudumladım.</p>

  <p>Leopold’un yerine Almanya’dan, İsviçre’den, Fransa’dan, İngiltere’den, Norveç’ten, Amerika’dan, Japonya’dan ve bir düzine başka ülkeden gelen turistler azalınca Hintliler ve bu ülkeyi vatanı olarak gören göçmenler onların yerini almaya başladı. Turistler belli bir saatten sonra otellerinin güvenliğine sığınınca, yerli halk da Leopold’un Yeri, Mocamba, Kafe Mondegar, Asya’nın Işığı gibi yerleri tekrar sahipleniyordu.</p>

  <p>Sonunda kabullenerek “Evet, bu bir testti,” dedim. “Bana testten geçer not vermiş olmalı ki beni ülkenin güneyinde yaşayan ailesini onunla ziyaret etmem için davet etti.”</p>

  <p>Didier abartılı bir ifadeyle kaşlarını kaldırdı.</p>

  <p>“Ne kadarlığına?”</p>

  <p>“Bilmiyorum, sanırım birkaç aylığına. Belki biraz daha fazladır.”</p>

  <p>Didier de “O zaman dediğinde haklısın,” diye beni onayladı. “Küçük arkadaşın seni sevmeye başlamış.”</p>

  <p>Kaşlarımı çatarak itiraz ettim. “Bu biraz abartılı oldu sanırım.”</p>

  <p>“Yo, yo, beni yanlış anlıyorsun. Burada yeni tanıştığın insanların sevgisi karşısında dikkatli olmalısın. Burası başka bir yere benzemez. Burası Hindistan. Buraya gelen pek çok insan buraya aşık olur, hatta çoğumuz birden fazla kere aşık oluruz. Küçük arkadaşın seni sevmeye başlamış olabilir, bunda garip bir şey yok. Bunu bu ülkede ve bu şehirde uzun yıllar yaşamış olmanın verdiği tecrübeyle söylüyorum. Hintliler için bu sık olan bir şeydir. Böylece milyarlarcası bir arada nispeten barış içinde yaşayabiliyor. Elbette onlar da mükemmel değil. Onlar da bizim gibi kavga etmeyi, yalan söylemeyi, birbirlerini aldatmayı bilir ama dünyadaki diğer insanlardan çok daha fazla birbirlerini sevme yeteneğine sahiptirler.”</p>

  <p>Didier bir sigara yakmak için konuşmasına ara verdikten sonra yanan sigarasını bir bayrak gibi sallayarak garsonun onu farketmesini sağladı ve bir kadeh viski daha içmek istediğini belirtti.</p>

  <p>Bir kadeh içkiyle yanında bir kase çerez geldiğinde “Hindistan, Fransa’nın altı katı,” diye sözüne devam etti Didier. “Ama nüfusu neredeyse Fransa’nın yirmi katı. Yirmi kat! İnan bana, eğer böyle bir alanda milyarlarca Fransız bir arada yaşasaydı, burası kan gölüne dönerdi. Kan gölü! Bir de herkesin bildiği gibi biz Fransızlar, Avrupa’nın en uygar halklarından biriyizdir. Hatta dünyanın en uygar halkıyız diyelim biz buna. Yok yok, sevgi olmadan Hindistan da olmazdı.”</p>

  <p>O sırada Letitia masamıza geldi ve soluma oturdu.</p>

  <p>Son kelimesinin ilk hecesini vurgulayan Güney Londralı aksanıyla ve arkadaşça bir havayla “Söyle bakalım, yine neler geveliyorsun Didier, seni aşağılık adam?” dedi.</p>

  <p>“Şimdi bana Fransızlar’ın dünyadaki en uygar insanlar olduğunu söylüyordu.”</p>

  <p>Didier “Bunu bütün dünya bilir,” diye ekledi.</p>

  <p>Lettie hem sıcak hem de küçümseyen bir gülücükle “Siz de o bağ bahçelerinizden ya da kasabalarınızdan bir Shakespeare çıkardığınızda, belki o zaman sana katılabilirim,” diye mırıldandı.</p>

  <p>Didier neşeyle güldü. “Sakın sizin Shakespeare’inize saygısızlık ettiğimi düşünme canım,” dedi. “Ben İngilizceyi çok severim, çünkü birçok şeyi Fransızcadan almıştır.”</p>

  <p>“İngilizcede dediğimiz gibi: <i>Touche.</i>” diyerek güldüm.</p>

  <p>O esnada Ulla ve Modena gelip yanımıza oturdu. Ulla iş için giyinmişti. Üzerinde boyundan bağlama kısa, daracık, siyah bir elbise, file çorap ve stilettolar, boynunda ve kulaklarında göz kamaştırıcı sahte mücevherler vardı. Lettie’nin ve onun giyimi arasındaki tezat, uç noktadaydı. Lettie koyu kahve saten pantolon eteğinin altına bot, üzerine de kemik rengi bir ceket giymişti. İki kadının yüzleri de çok güçlü bir zıtlık oluşturuyordu. Lettie’nin bakışları baştan çıkarıcı, kendinden emin, sırlarla ve ince alaylarla parıldıyordu. Ulla’nın koca mavi gözlerinde ise işi icabı yapılan ağır makyaja rağmen içten, katıksız bir masumiyetten başka bir şey okunmuyordu.</p>

  <p>Ulla asık bir yüzle araya girdi. “Bir daha benimle konuşma Didier,” dedi. “Federico ile gayet tatsız bir üç saat geçirdim. Hepsi senin suçun!”</p>

  <p>Didier “Hıh!” dedi. “Federico!”</p>

  <p>Lettie de lafa karıştı. “Genç, yakışıklı Federico’ya bir şey mi oldu? Hadi Ulla, bütün olan biteni anlat şekerim.”</p>

  <p>“<i>Na ja</i>, Federico’nun dini bir inancı var ve beni bu konuda deli ediyor, hepsi de Didier’in yüzünden.”</p>

  <p>Didier bıkkın bir sesle “Evet!” dedi. “Federico dini keşfetti. Bu çok büyük bir trajedi. Artık içki, sigara içmiyor ve uyuşturucu kullanmıyor. Ve tabii artık kendisi de dahil kimseyle seks yapmayacak! Yeteneğini boşa harcayacak. Adam kötü işlerde bir dahiydi ve benim en iyi öğrencim, şaheserimdi. Bu insanı deli ediyor. Şimdi kelimenin en kötü anlamıyla iyi adam olup çıktı.”</p>

  <p>“Biraz kaybeder, biraz kazanırsın,” dedi Lettie alaycı bir şekilde. “Bunun moralini bozmasına izin vermemelisin Didier. Yakalayacak başka balıklar da olacaktır.”</p>

  <p>“Asıl bana acımalısın,” diye Lettie’yi azarladı Ulla. “Dün Federico, Didier’in yanından çok kötü bir halde geldi. Gözyaşları içinde kapıma dayandı. <i>Scheisse! Wırklıch!</i> Tam üç saat boyunca ağlayıp tekrar doğmakla ilgili kafamın etini yedi. Onun için çok üzüldüm. Modena’nın onu ve kutsal kitaplarını sokağa atışını izlerken yüreğim parçalandı. Hepsi senin suçun Didier, seni uzun zaman affetmeyeceğim.”</p>

  <p>Didier paylanma kısmını duymazdan gelerek alaycı bir edayla “Ah şu fanatikler yok mu, hepsinde de aynı temiz, boş bakış var. Onlardaki hiç mastürbasyon yapmayan ama her dakika bunu düşünen birinin bakışı,” dedi.</p>

  <p>Lettie kahkahalarının arasından “Seni gerçekten seviyorum Didier,” dedi. “Gerçek bir adamın tırnağı bile olmasan da.”</p>

  <p>“Hayır, onu seviyorsun, çünkü o bir adamın ayak parmağı bile olamaz,” diye atıldı Ulla.</p>

  <p>Lettie hala gülmeye devam ederken sabırla düzeltti. “Ona tırnağı denir hayatım, ayak parmağı denmez. Bir adamın ayak parmağı olup olmaması bizim için farketmezdi, öyle değil mi?”</p>

  <p>“Biliyorsun Lettie, İngilizce şakalarla aram çok iyi değil,” diye direndi Ulla. “Ama bence Didier, bir erkeğin koca, çirkin ve kıllı ayak başparmağı.”</p>

  <p>“Seni temin ederim ki parmaklarım ve ayaklarım son derece güzeldir,” diye itiraz etti Didier.</p>

  <p>Kalabalık sokaktan içeri Karla, Maurizio ve otuzlarının başında Hintli bir adam girdi. Maurizio ve Modena bir masa çekip bizimkiyle birleştirdi ve sekizimiz yiyecek bir şeyler sipariş ettik.</p>

  <p>Ortamda nispeten bir sessizlik olunca Karla “Lin, Lettie, bu benim arkadaşım Vikram Patel,” dedi. “Danimarka’da uzun bir tatil yapıp birkaç hafta önce Hindistan’a döndü. Sanırım yalnızca siz ikiniz onunla tanışmadınız.”</p>

  <p>Lettie ve ben kendimizi yeni gelen adama tanıttık ama benim ilgim daha çok Maurizio ile Karla üzerindeydi. Maurizio, Karla’nın yanına, benim karşıma oturmuştu ve kolunu onun sandalyesine doğru uzatmıştı. Maurizio konuşurken Karla’ya doğru eğildi, neredeyse kafalan birbirine değiyordu.</p>

  <p>İçimde kötü bir his vardı. Bu nefret sayılmazdı ama hoşnutsuzluktan da fazlaydı. Çirkin adamın, yakışıklı olana karşı hissettiği bir duyguydu. Elbette mantıksız ve dayanaksızdı ama her zaman orada, kıskançlık tarafından ekilen o yerdeydi. Güzel bir kadına aşık olmaya başladığınızda, bu duygu da yerinden süzülerek ortaya çıkardı. Maurizio’ya bakınca bu karanlık hisler kalbimi ele geçirmeye başladı. Kişiliğinde olabilecek kusurlardan ziyade düz, beyaz dişleri, yumuşak ifadesi ve kalın, koyu renk saçları ona cephe almam için yeterliydi.</p>

  <p>Karla çok güzeldi. Topuz yapılmış saçları, siyah nehir taşları üzerinden akan su gibi parlıyordu. Yeşil gözleri zevkle ışıldıyordu. Dizlerinin altında biten bir şalvar üstü giymiş, aynı zeytin yeşili renginde bol bir pantolonla kıyafetini tamamlamıştı.</p>

  <p>Dalgınlığımdan kurtulup o ana döndüğümde Vikram “Harika zaman geçirdim <i>yaar</i>” diyordu. “Danimarka çok hoş, havalı bir yer. İnsanları çok seçkin. O kadar kontrollüler ki inanamadım. Kopenhag’da saunaya gittim. Kadınların ve erkeklerin bir arada girdiği, etrafta çırılçıplak dolaştığı devasa bir yerdi. Herkes çırılçıplaktı. Ama hiç kimsede bir tepki yoktu. Gözleri bile kaymıyordu. Hintli erkekler buna asla dayanamaz. Yanıp tutuşurlar.”</p>

  <p>Lettie tatlılıkla “Peki sen dayanabildin mi?” diye sordu.</p>

  <p>“Şaka mı yapıyorsun? Orada üzerinde havlu olan ve sertleşen tek erkek bendim.”</p>

  <p>“Anlamadım,” dedi Ulla biz gülmeyi kestiğimizde. Bunu öylesine, dümdüz söylemişti. Ne şikayet ediyor ne de bir açıklama bekliyordu.</p>

  <p>Vikram “Üç hafta boyunca her gün oraya gittim <i>yaar</i>” diye devam etti. “Eğer sürekli oraya gidersem soğukkanlı Danimarkalılar gibi ben de gördüklerime alışırım diye düşündüm.”</p>

  <p>Ulla “Neye alışacaktın?” diye sordu.</p>

  <p>Vikram şaşkın bir şekilde Ulla’ya bakıp kaşlarını çattı ve daha sonra Lettie’ye döndü.</p>

  <p>“Hiçbir işe yaramadı. Üç haftanın sonunda hala üzerimdeki havluyu çıkaracak noktaya gelememiştim. Ne sıklıkta oraya gidersem gideyim, bir o yana bir bu yana sallanan parçaları görünce sertleştim kaldım. Ne diye bilirim ki? Öyle bir yer için fazla Hintliyim.”</p>

  <p>“Hintli kadınlar için de aynısı geçerli,” dedi Maurizio. “Sevişirken bile çıplak olmaları mümkün değil.”</p>

  <p>Vikram “Şeey, bu çok doğru sayılmaz,” diye cevap verdi. “Hem burada sorun erkeklerde. Hintli kadınlar değişmeye hazır. Orta sınıf genç Hintli fıstıklar değişmeye can atıyor <i>yaar</i>. Onlar eğitimliler ve kısa saça, kısa eteğe, kısa aşk ilişkilerine meraklılar. Onlar hazırlar ama erkekler onlara engel oluyor. Bir Hintli erkek ortalama on dört yaşında cinsel olgunluğa erişiyor.”</p>

  <p>“Bilmez miyim,” dedi Lettie.</p>

  <p>Vikram, Hintli kadınlarla ilgili gözlemlerinden bahsederken masamıza Kavita Singh gelmiş ve Vikram’ın arkasında durmuştu. Kısacık kesilmiş modern saçları, giydiği kot pantolon ve üzerinde New York Üniversitesi’nin amblemi olan tişörtüyle, Vikram’ın kelimelerinin vücut bulmuş hali gibi görünüyordu.</p>

  <p>Sağıma, Vikram’ın karşısına geçip otururken “Sen tam bir <i>chudd</i>’sın Vikkie,” dedi. “Bütün bunları söylüyorsun ama sen de en az diğerleri kadar kötüsün. Kızkardeşin kot pantolon ve tişört giymeye kalksın da bak ne yapıyorsun.”</p>

  <p>“Hey, ona o dar tişörtü geçen sene Londra’dan ben getirdim!” diye itiraz etti Vikram.</p>

  <p>“Ama onu caz <i>yatrası</i> için giydiğinde az pişman etmedin kızı, değil mi?”</p>

  <p>“Onu evin dışında giymek isteyeceğini nereden bilecektim ki?” dedi Vikram ve bütün grup kahkahalara boğuldu. Yine de içimizde kimse buna Vikram kadar gülmedi.</p>

  <p>Vikram Patel ortalama bir boya ve kiloya sahipti ama ortalama olan sadece bu ikisiydi. Parlak, kalın, kıvırcık siyah saçları, yakışıklı suratını çevreliyordu. Işıltılı, canlı, açık kahverengi gözleri şahin burnu gibi bir burnun ve Zapata’nınki gibi bir bıyığın üzerinden büyük bir güvenle size bakıyordu. Kovboy çizmeleri, kotu, gömleği ve deri yeleği siyahtı, boynundan da İspanyol bir Flamenko şapkası sırtına doğru deri kayışlarla uzanıyordu. Bozuk paralardan oluşan kemeri ve şapkasının şeridi gümüştü. Düşük bütçeli western filmlerdeki kahramanlara benziyordu. Hatta büyük ihtimalle gerçekten böyle bir filmden esinlenmişti. Vikram’ın <i>Bir Zamanlar Batı ve İyi, Kötü ve Çirkin</i> gibi <i>Sergio Leone</i> filmlerine karşı bir saplantısı vardı. Sonraları, onu daha iyi tanıyınca, sevdiği kadının kalbini nasıl kazandığını görünce ve beni öldürmek isteyenlerin karşısına birlikte çıkıp savaştığımızda, onun gerçek bir kahraman olduğunu ve hayran olduğu silahşörlerle yarışabileceğini öğrendim.</p>

  <p>O ilk karşılaşmamızda, kovboy rüyasını rahatça yaşamasına ve bunu taşıyışındaki kendine güvene hayran olmuştum. <i>Vikram’ın içi dışı birdir</i>, demişti Karla bir keresinde. Karla bu lafı sevecen bir ifadeyle söylemişti ama içinde az da olsa bir küçümseme vardı. Bu yüzden bunu söylediğinde diğerleri gibi gülmemiştim. Gösterişli giyinme takıntısı olan insanları hep sevdim, çünkü dürüstlükleri her zaman yüreğime işledi.</p>

  <p>“Gerçeği söylüyorum!” diye ısrar etti Vikram. “Kopenhag’da bir kulüp vardı, ona telefon kulübü diyorlar. Bütün masalarda kırmızı ışıklarla yanan numaralar var. Eğer on iki numaralı masada oturan biri dikkatini çekiyorsa, on iki numaralı masayı arıyorsun ve konuşuyorsun. Öldürücü bir sistem. Çoğu zaman konuştuğun kişi senin kim olduğunu bilmiyor ya da sen kiminle konuştuğundan habersiz oluyorsun, çünkü herkes aynı anda telefonla konuşuyor. Sonra da konuştuğun insanlara masa numaranı söylüyorsun. Orada gerçekten çok eğlendim. Ama böyle bir şeyi burada yapmaya kalksalardı, beş dakika bile sürmezdi. Çünkü erkekler bununla başa çıkamazdı. Hintli erkeklerin çoğu <i>chutias</i>’dır <i>yaar</i>. Böyle bir durumda küfürler, hakaretler havada uçuşur. Kopenhag’da insanlar gerçekten harika. Hindistan’ın orası gibi olması için daha uzun bir yol kat etmesi gerek.”</p>

  <p>Ulla hevesle “Bence işler her geçen gün daha iyiye gidiyor,” dedi. “Hindistan’ın geleceğinin iyi olacağını düşünüyorum. Her şeyin şimdikinden iyi olacağına ve birçok insanın çok daha iyi şartlarda yaşayacağına eminim.”</p>

  <p>Hepimiz dönüp Ulla’ya baktık. Masada çıt çıkmıyordu. Onunla yatacak kadar zengin Hintliler tarafından seks oyuncağı olarak kullanılan genç bir kadından böyle fikirler duymak hepimizi şaşkına çevirmişti. Ulla hor görülen, istismar edilen bir kadındı. Açıkçası onun daha kötümser olmasını beklerdim. İyimserlik, sevginin birinci dereceden kuzenidir ve zorlayıcılığı, espri anlayışı olmaması ve hiç beklemediğiniz bir yerde karşınıza çıkması gibi üç noktada aşka benzer.</p>

  <p>Didier tiksinerek dudaklarını buruşturdu. “Sevgili, sersem Ullam, burada hiçbir şey değişmez,” dedi. “Eğer insanlığa karşı bu kadar sevecensen ve merhametini hor görmeye çevirmek istiyorsan bir garson ya da temizlikçi olarak iş bul. İnsan ırkı ve onun geleceğiyle ilgili sağlıklı bir nefret geliştirmenin en iyi yolu düşük maaş karşılığında onlara yiyecek servis etme ya da arkalarını temizleme işidir. Hayatımı kazanmak zorunda olduğum zamanlarda bu iki işi de yaptım. Korkunçtu. Şimdi düşününce bile tüylerim diken diken oluyor. İşte o zaman, hiçbir şeyin asla değişmeyeceğini öğrendim. Doğruyu söylemek gerekirse bundan memnunum. Daha iyi ya da daha kötü bir dünyada hiç para kazanamazdım.”</p>

  <p>“Şaçmalık,” dedi Lettie. “İşler daha iyiye ya da çok daha kötüye gidebilir. Gecekonduda yaşayan insanlara sor. Onlar işlerin ne kadar kötüye gidebileceği konusunda uzmanlar. Haklı değil miyim Karla?”</p>

  <p>Hepimiz dikkatimizi Karla’ya verdik. Karla bir an işaretparmağıyla fincanını döndürüp onunla oyalandı.</p>

  <p>Sonra yavaşça “Bence hepimiz, her birimiz geleceğimizi kazanmalıyız,” dedi. “Gelecek de önemi olan diğer her şey gibi kazanılmalı. Eğer onu kazanmazsak bir geleceğimiz olamaz. Onu kazanmaz ve haketmezsek, sonsuza kadar şimdide yaşamak zorunda kalırız ya da daha da kötüsü geçmişte yaşarız. Sevgi de muhtemelen böyle bir şey. O da geleceği kazanmanın bir yolu.”</p>

  <p>“Ben Didier’e katılıyorum,” dedi Maurizio yemeğinin üstüne bir bardak buzlu su içerek. “Ben her şeyi olduğu gibi seviyorum ve eğer değişirlerse şimdiki gibi mutlu olamam.”</p>

  <p>Karla bana döndü. “Ya sen?”</p>

  <p>“Bana ne olmuş?” diye sordum gülerek.</p>

  <p>“Bir süreliğine gerçekten ama gerçekten mutlu olacağım bilsen ama baştan itibaren de bu mutluluğun hüsranla biteceğinin ve sana acı vereceğinin farkında olsan, yine de o mutluluğu yaşar mısın, yoksa ondan kaçar mısın?”</p>

  <p>İlgiyle üzerime dikilen bakışlar ve bu soru beni sarstı. Herkes susmuş, cevabımı bekliyordu. Bunun bir test olduğunu, Karla’nın bu soruyu daha önce de sorduğunu hissettim. Belki masadaki diğer kişilere de bu soruyu sormuştu. Belki onlar cevaplarını vermiş, şimdi de benimkini duymak için bekliyorlardı. Karla’nın ne dememi istediğinden emin değildim ama işin gerçeği benim hayatım zaten bu sorunun cevabıydı. Hapishaneden kaçtığımda seçimimi yapmıştım.</p>

  <p>“Mutluluğu seçerdim,” diye yanıtladım ve Karla tarafından eğlendiğini ya da cevabımı kabul ettiğini ya da her ikisini birden gösteren yarım ağız bir gülüşle ödüllendirildim.</p>

  <p>“Ben böyle yapmazdım,” dedi Ulla kaşlarını çatarak. “Kederden nefret ederim. Azıcık bir üzüntü yaşamaktansa hiçbir şey yaşamam daha iyi. Belki de bu yüzden uyumayı bu kadar çok seviyorumdur ne dersiniz? Uyurken gerçekten üzgün olmak imkansız. Rüyanda mutlu, kızgın ya da korkmuş olabiliyorsun ama üzgün olmak için uyanık olmak gerekir, öyle değil mi?”</p>

  <p>“Ben sana katılıyorum Ulla,” dedi Vikram. “Dünyada yeterince keder var <i>yaar</i>. İşte bu yüzden insanlar her dakika kafayı çekiyor. Ben de bu yüzden hep kafayı çekiyorum.”</p>

  <p>Kavita “Hmm, ben sana katılıyorum Lin,” dedi. Ama bunu gerçekten bana katıldığından mı, yoksa Vikram’a karşı çıkmak istediğinden mi söylediğini anlayamadım. “Eğer gerçekten mutlu olma şansın varsa, bedeli ne olursa olsun bu şansı kaçırmamalısın.”</p>

  <p>Didier sohbetin gittiği yönden rahatsız olmuştu.</p>

  <p>“Hepiniz fazla ciddi oldunuz.”</p>

  <p>Vikram bu söylenenden alınmış gibiydi. “Ben hiç de ciddi olmadım!” dedi.</p>

  <p>Didier bir kaşını kaldırıp ona baktı.</p>

  <p>“Yani her şeyi olduğundan ya da gerektiğinden daha zor hale getiriyorsunuz. Hayatın gerçekleri oldukça basittir. İlk başlarda hayvanlardan, havadan, ağaçlardan, gecenin karanlığından, yani birbirimizden başka her şeyden korkuyorduk. Şimdi ise birbirimiz dışında hemen hemen hiçbir şeyden korkmaz hale geldik. Kimse diğerinin neyi, neden yaptığını bilmiyor. Kimse doğruları söylemiyor. Kimse mutlu değil. Kimse güvende değil. Dünyada yanlış olan onca şey arasında yapabileceğin tek şey var, o da hayatta kalmak. Hayatta kalmak zorundasın. İşte bu ikilemden dolayı da bir ruhumuz olduğu ve kaderimize önem veren bir Tanrı bulunduğu yalınına inanıyoruz.”</p>

  <p>Didier sandalyesine yaslandı ve iki eliyle Dartanyan bıyığının uçlarını kıvırdı.</p>

  <p>Kısa süren sessizliğin ardından Vikram “Didier’in az önce ne dediğini tam olarak anladığımı söyleyemeyeceğim ama bir yandan ona hak verirken diğer yandan kendimi hakarete uğramış gibi hissettim,” diye mırıldandı.</p>

  <p>Maurizio gitmek için ayağa kalktı. Bir elini Karla’nın omzuna koyup hepimize çok canayakın ve çekici bir şekilde gülümsedi. Ondan nefret etmek için uğraşsam da bu gülücüğe hayranlık duymadan edemedim.</p>

  <p>“Kafan karışmasın Vikram,” dedi neşeyle. “Didier sadece tek bir konudan bahseder, o da kendisidir.”</p>

  <p>Karla da çabucak ekledi. “Ne yazık ki bu da insanı büyüleyen bir konudur.”</p>

  <p>Didier hafifçe eğildi. “Merci, Karla, hayatım,” diye cevap verdi.</p>

  <p>“<i>Allora</i>, Modena, gidelim. Hepinizi daha sonra President’ta görürüz, <i>Ciao.</i></p>

  <p>Maurizio, Karla’yı yanağından öptü, Ray-Ban gözlüğünü taktı ve yanında Modena ile kalabalık geceye doğru yol almaya başladı. İspanyol bütün gece boyunca ağzını hiç açmamış, hatta gülmemişti bile. Kalabalık sokakta siluetleri gözden kaybolmaya başlarken Modena’nın yumruğunu sıkmış, Maurizio’ya tutkulu bir şekilde bir şeyler anlattığını gördüm. Tamamen gözden kayboldukları ana kadar onların ardından baktım. Lettie konuşmaya başladığında, kendi kafamdan geçen cümleleri duymanın şokuyla hem şaşırdım hem de utandığımı hissettim.</p>

  <p>“Göründüğü kadar havalı değil,” diye homurdandı Lettie.</p>

  <p>Karla, elini Lettie’nin elinin üzerine koydu ve gülümsedi. “Hiçbir erkek göründüğü kadar havalı değildir.”</p>

  <p>“Artık Maurizio’dan hoşlanmıyor musun?” diye sordu Ulla.</p>

  <p>“Ondan nefret ediyorum. Hayır, ondan nefret etmiyorum ama hoşlanmıyorum da. Ona bakmak midemi bulandırıyor.”</p>

  <p>Didider “Sevgili Letitia...” diye başlamıştı ki Karla sözünü kesti.</p>

  <p>“Şimdi başlama Didier.”</p>

  <p>Lettie dişlerinin arasından “Nasıl bu kadar aptal olabildim, anlamıyorum,” dedi.</p>

  <p>“<i>Na ja</i>” diye cevapladı Ulla yavaşça. “Sana söylemiştim demekten hiç hoşlanmam ama...”</p>

  <p>Kavita “Nedenmiş?” diye sordu. “Ben, sana söylemiştim demeye bayılırım. Vikram’a haftada en az bir kere ben sana söylemiştim derim. Çikolata yemektense, sana söylemiştim demeyi tercih ederim.”</p>

  <p>Vikram “Ben Maurizio’yu severim,” diye fikrini belirtti. “Çok iyi at bindiğini biliyor musunuz? Clint Eastwood gibi at biniyor <i>yaar</i>. Onu geçen hafta Chovvpatty’de sarışın, afet bir İsveçli hatunla sahilde at binerken gördüm. Tıpkı <i>Kasabadaki Yabancı</i> filmindeki Clint Eastwood gibiydi. Doğru söylüyorum.”</p>

  <p>“Ah, demek ata biniyormuş, nasıl oldu da bunu bilemedim, bütün söylediklerimi geri alıyorum o zaman,” dedi Lettie.</p>

  <p>Vikram, Lettie’nin içinde bulunduğu ruh halini anlamamıştı. “Dairesinde acayip iyi bir ses sistemi var,” diye ekledi. “Ve orijinal İtalyan filmleri...”</p>

  <p>Lettie yanında getirdiği kitabı alarak çantasını kaptığı gibi ayağa fırladı. “Bu kadarı yeter! Ben gidiyorum!” dedi. Yüzünü çevreleyen kızıl kıvırcık saçları, sinirli halinin etkisiyle titriyordu. Oval yüzünün beyaz, öyle ipeksi bir teni vardı ki bir an için ışıkların altında mermerden bir Madonna’ya benzedi. O an Karla’nın onun için dediği aklıma geldi. <i>Bence içimizde manevi yönü en kuvvetli olan kişi</i> o...</p>

  <p>Vikram da Lettie’nin ardından ayağa fırladı.</p>

  <p>“Seni oteline kadar geçireyim. Yolumun üzeri.”</p>

  <p>Lettie birdenbire dönüp “Öyle mi?” diye sorunca, Vikram refleksle geri çekildi. “Senin yolun ne tarafa peki?”</p>

  <p>“Ben... Ben... Her yere giderim <i>yaar</i>. Uzun bir yürüyüş yapacaktım. Yani, sen nereye gidiyorsan benim yolum da oradan geçer.”</p>

  <p>Lettie dişlerini sıktı, gözlerinden mavi alevler çıkararak “Üf, tamam,” dedi, “madem ısrar ediyorsun. Karla, aşkım, seninle yarın Taç’ta kahve içeriz. Söz bu sefer gecikmeyeceğim.”</p>

  <p>“Orada olurum,” dedi Karla.</p>

  <p>Lettie el salladı. “Hoşçakalın!”</p>

  <p>Vikram da onun peşinden aceleyle çıkarken “Benden de hoşçakalın!” dedi.</p>

  <p>Didier düşünceli bir şekilde “Letitia’da en çok sevdiğim şey ne biliyor musun, hiçbir yanı Fransız’a benzemiyor. Bizim kültürümüz, yani Fransız kültürü o kadar yaygın ve etkileyicidir ki dünyada neredeyse herkes az da olsa Fransız’dır. Bu, özellikle de kadınlar için geçerli. Dünyadaki neredeyse her kadın bir açıdan Fransız. Fakat Letitia şimdiye dek gördüğüm hiç Fransız olmayan tek kadın.”</p>

  <p>“Sende de ne çok laf var Didier,” dedi Kavita. “Hele bu akşam her zamankinden fazla şakıyorsun. Ne oldu, aşık mı oldun, aşksız mı kaldın?”</p>

  <p>Didier iç çekerek birbiri üstüne koyduğu ellerine baktı.</p>

  <p>“Sanırım ikisi de. Kendimi oldukça hüzünlü hissediyorum. Federico dini buldu. Bu korkunç bir şey ve itiraf etmeliyim ki bu olay beni yaraladı. İşin aslı onun azizliği kalbimi kırdı. Ama benden bu kadar. İmtiaz Dharker, Jehangir’de yeni bir sergi açmış. Onun çalışmaları her zaman tensel ve biraz da vahşi olur. Beni de her zaman kendime getirir. Kavita benimle sergiye gelmek ister misin?”</p>

  <p>“Elbette, çok isterim,” dedi Kavita gülümseyerek.</p>

  <p>Ulla içini çekti. “Ben de sizinle Regal Kavşağı’na kadar yürüyeceğim,” dedi. “Modena ile buluşmam lazım.”</p>

  <p>Hepsi ayağa kalkıp veda etti ve çıkışa doğru yürümeye koyuldu. O esnada Didier geri döndü ve yanımda durdu. Omzuma bir elini koyarak çok şefkatli bir şekilde bana baktı ve güldü.</p>

  <p>“Onunla git Lin,” dedi. “Prabaker’le köye git. Dünyadaki her şehrin kalbinde bir köy vardır. Köyü anlamadan şehri hiçbir zaman anlamazsın. Git oraya. Döndüğünde Hindistan’ın seni nasıl değiştirdiğini görürüm. <i>Bone chance!</i>”</p>

  <p>Didier hızla uzaklaşarak beni Karla ile yalnız bıraktı. Didier ve diğerleri masadayken restoran oldukça gürültülüydü. Birdenbire etraf sessizleşmiş ya da bana öyle gelmişti. Geniş odada söylediğim her kelime masadan masaya yankı yapacakmış gibi hissettim.</p>

  <p>İlk konuşan Karla oldu. “Bizi terk mi ediyorsun?” diye sordu.</p>

  <p>“Prabaker, ailesinin köyüne onunla gitmem için beni davet etti. Orası ait olduğu yermiş.”</p>

  <p>“Ve sen de onunla gideceksin?”</p>

  <p>“Evet, sanırım gideceğim. Bu onur duyulacak bir durum olmalı. Prabaker her altı ayda bir ailesinin yanına gittiğini söyledi. Bombay’da turist rehberi olarak çalıştığı dokuz seneden beri böyle yapıyormuş ama ilk kez bir yabancıyı oraya davet etmiş.”</p>

  <p>Karla bana göz kırptı, yüzüne hafif bir gülücük yerleşti.</p>

  <p>“İlk davet ettiği kişi sen olmayabilirsin. Onun turistleri arasında böyle bir şeyi kabul edecek kadar deli olan tek kişi sen olabilirsin. Ama bu da aynı kapıya çıkar zaten.”</p>

  <p>“Sence bu daveti kabul etmek delilik mi?”</p>

  <p>“Hiç de değil! Yani, hepimiz kadar delisin diyelim. Köy neredeymiş?”</p>

  <p>“Tam olarak bilmiyorum. Ülkenin kuzeyinde bir yerlerde. Oraya gitmek için trene, ardından da iki otobüse binmek gerekiyormuş.”</p>

  <p>“Didier haklı. Gitmelisin. Eğer Bombay’da kalmak istiyorsan, o zaman köyde biraz vakit geçirmelisin. Köy anahtar bir konumdadır.”</p>

  <p>Önümüzden geçen bir garson son siparişimizi aldı ve birkaç dakika sonra Karla’ya muzlu milkshake, bana da çay getirdi.</p>

  <p>“Buraya alışman ne kadar sürdü Karla? Sen her zaman rahat ve burada evindeymiş gibi gözüküyorsun. Sanki her zaman buradaydın.”</p>

  <p>“Bilmiyorum. Gerçekten bilmiyorum. Ama burası benim için doğru yerdi. Bunu buraya ilk geldiğim gün, daha ilk anda anlamıştım. Yani bir anlamda baştan beri rahatım.”</p>

  <p>“Bunu söylemen komik. Ben de biraz böyle hissediyorum. Havaalanına vardıktan sonra bir saat olmamıştı ki burasının benim için doğru yer olduğuna dair çok güçlü bir şeyler hissettim.”</p>

  <p>“Asıl değişim dille başladı. Hintçe rüyalar görmeye başladığımda burada evimde olduğumu anladım. O zamandan bu yana her şey yerli yerine oturdu.”</p>

  <p>“Yani hepsi bu mu? Sonsuza kadar burada mı kalacaksın?”</p>

  <p>Karla her zamanki düşünceli haliyle “Sonsuz diye bir şey yok,” dedi. “Bu kelimeyi niye kullanırız bilmem.”</p>

  <p>“Ne demek istediğimi anladın.”</p>

  <p>“Evet. Şey, istediğimi alana kadar burada kalacağım. Sonra belki başka bir yere giderim.”</p>

  <p>“İstediğin nedir Karla?”</p>

  <p>Karla kaşlarını çattı ve doğruca gözlerimin içine bakmaya başladı. İyi bildiğim bir ifadeydi bu ve sanki <i>Eğer bu soruyu soruyorsan cevabı asla bilemeyeceksin</i>, der gibiydi.</p>

  <p>Hafif, çarpık bir gülümsemeyle “Her şeyi istiyorum,” diye cevapladı. “Bunu bir keresinde bir arkadaşıma söyledim, o da bana hayatta asıl önemli olanın hiçbir şey istememek ve bu isteğine ulaşmak olduğunu söyledi.”</p>

  <p>Daha sonra Causeway’de kalabalığa karıştık ve Colaba Pazarı’nın arkasındaki yapraklarla kaplı boş sokaklardan geçtik. Karla’nın oturduğu apartmanın yakınındaki uzun bir karaağacın altındaki bankta durduk.</p>

  <p>“Bu paradigmaların yer değiştirmesi gibi,” dedim yol boyunca düşündüğüm bir şeyi açıklamaya çalışarak. “Etrafa bambaşka gözlerle bakmanın ve farklı bir şekilde düşünmenin bir yolu.”</p>

  <p>“Haklısın. Kesinlikle öyle.”</p>

  <p>“Prabaker beni bir çeşit bakımevine götürdü, St. John Hastanesi’nin yakınında eski bir apartman. Uzanmaları ve orada ölmeleri için kendilerine bir parça yer verilmiş hasta ve ölmek üzere olan insanlarla dolu bir meydandı. Oranın bir aziz gibi görülen sahibi de etrafta dolaşıyor, kaç tane işe yarar organları olduğunu belirten etiketleri hastalara takıyordu. Orası büyük bir organ bankası gibiydi ve insanlar ölecek temiz, sessiz bir yer bulmanın ayrıcalığının karşılığını bu şekilde, adama ihtiyaç duyduğunda organlarını vererek ödüyorlardı. Ve ne acıklı ki insanlar bunun için adama gerçekten minnet duyuyordu. Ona saygı duyuyorlar, ona sevgi dolu gözlerle bakıyorlardı.”</p>

  <p>“Şu arkadaşın Prabaker son iki haftada sana oldukça farklı bir deneyim yaşattı, öyle değil mi?”</p>

  <p>“Oldukça kötüydü. Ama en kötüsü gördüklerin karşısında hiçbir şey yapamaman. Özellikle de çocukları gördükten sonra... Başı belada olan çocukları ve gecekondulardaki insanları gördükten sonra. Prabaker beni yaşadığı gecekonduya götürdü. Açıktaki tuvaletin kokusu, etrafın dağınıklığı, kapılarının önüne çıkıp sana bakan o insanlar... Hiçbir şeyi değiştiremiyorsun. Elinden hiçbir şey gelmiyor. İşlerin çok daha kötü olabileceğini ve daha iyi olamayacağını, bu konuda elinden bir şey gelmeyeceğini kabul etmek zorunda kalıyorsun.”</p>

  <p>“Dünyada yanlış giden şeyleri bilmek güzel,” dedi Karla kısa bir sessizliğin ardından. “Ama bazen de gördüklerin ne kadar yanlış olursa olsun, bunları değiştiremeyeceğini bilmen gerekir. Birileri değiştirmeye çalışmadan önce, dünyada kötü giden pek çok şey aslında o kadar da kötü değildi.”</p>

  <p>“Buna inanmak istediğimden emin değilim. Haklı olduğunu biliyorum. Bazen işleri düzeltmek isterken daha kötü bir hale getirdiğimizin farkındayım. Ama bir şeyleri doğru yaparsak herkesin ve her şeyin daha iyiye doğru değişebileceğine inanmak istiyorum.”</p>

  <p>“Biliyor musun, bugün Prabaker’le karşılaştım. Ne demek istediği hakkında en ufak bir fikrim yok ama sana suyu sormamı istedi.”</p>

  <p>“Ah, evet,” diyerek güldüm. “Dün Prabaker’le buluşmak üzere otelin merdivenlerinden aşağı, sokağa iniyordum. İnerken kafalarında kocaman su şişeleri taşıyan Hintli adamlar gördüm. Onlar geçsin diye duvara yaslandım. Merdivenlerin sonuna geldiğimde altına tekerlekler eklenmiş büyük bir tahta varil gördüm. Bu bir çeşit su tankıydı. Bir adam elindeki kovayı varile batırıyor ve şişeleri suyla dolduruyordu.</p>

  <p>“Uzun süre bunu izledim. Adamlar merdivenlerden bir aşağı bir yukarı inip çıkarak bir sürü tur yaptı. Prabaker geldiğinde ona ne yaptıklarını sordum. O da bana o suyun benim duşta kullandığım su olduğunu söyledi. Suyun çatıdaki bir tanktan geldiğini, adamların da şişelerle tankı doldurduğunu anlattı.”</p>

  <p>“Tabii.”</p>

  <p>“Evet, sen bunu biliyorsun ama ben dün öğrendim. Bu sıcakta günde üç kere duş alıyordum. Bu adamların sırf ben duş alayım diye lanet olası bir tankı doldurmak için altı kat çıktıklarından haberim yoktu. Bu yüzden kendimi berbat hissettim biliyor musun? Prabaker’e, o otelde bir daha asla duş almayacağımı söyledim.”</p>

  <p>“O ne dedi?”</p>

  <p>“<i>Hayır, hayır anlamıyorsun</i>, dedi. Bu insan işiymiş. Bu adamların benim gibi turistler sayesinde bir işi varmış. Adamlarının her birinin aldığı ücretle ailesinin geçimine katkıda bulunduğunu söyledi. Bana <i>günde, üç, dört, hatta beş kez duş almalısın,</i> dedi.”</p>

  <p>Karla da bunu onaylarcasına başını salladı.</p>

  <p>“Daha sonra da su tanklarını iterek yeniden şehirde dolanmaya hazırlanan adamlara bakmamı istedi. Prabaker’in ne demek istediğini, neyi görmemi arzuladığını tahmin ettim. Adamlar güçlü, sağlıklı ve yaptıkları işten gururluydular. Dilenmiyor, hırsızlık yapmıyorlardı. Yaşamlarını kazanmak için sıkı çalışıyorlardı ama bundan memnundular. Güçlü kaslarıyla trafikte ilerlerken bazı Hintli genç kızların onlara doğru muzip muzip bakmalarını, adamların başları dimdik ilerlemelerini izledim.”</p>

  <p>“Peki, hala otelde mi duş alıyorsun?”</p>

  <p>“Günde üç defa,” dedim gülerek. “Söylesene, Lettie neden Maurizio’ya o kadar kızgındı?”</p>

  <p>Karla bir gecede ikinci defa gözlerimin içine dimdik baktı.</p>

  <p>“Lettie’nin Yabancılar Şubesi’nde iyi bir bağlantısı var. Safir mücevherlere büyük ilgi duyan kıdemli bir memura onları toptan alım fiyatından satıyor. Bazen bu iyiliğin karşılığında bir vizenin neredeyse süresiz yenilenmesi gibi ayrıcalıklar alıyor. Maurizio vizesini bir yıl daha uzatmak istiyordu. Lettie’ye aşıkmış gibi yapıp onu buna inandırdı ve istediğini elde edince de onu terketti.”</p>

  <p>“Lettie senin arkadaşın...”</p>

  <p>“Onu uyardım. Maurizio aşık olunacak bir erkek değildir. Onunla başka her şeyi yapabilirsin ama ona aşık olamazsın dedim. Beni dinlemedi.”</p>

  <p>“Hala Maurizio’dan hoşlanıyor musun peki? Arkadaşına yaptıklarından sonra?”</p>

  <p>“Maurizio tam da ondan beklediğim şeyi yaptı. Kendine göre sevgisi karşılığında vizeyi aldı ve bu da adil bir anlaşmaydı. Bana böyle bir şeyi yapmayı asla denemeyecektir.”</p>

  <p>“Senden korkuyor mu?” diye sordum gülümseyerek.</p>

  <p>“Evet, sanırım biraz korkuyor. Ondan hoşlanma sebeplerimden biri de bu. Benden azıcık da olsa korkmayacak bir adama saygı duyamam.”</p>

  <p>Karla ayağa kalkınca ben de onunla birlikte kalktım. Sokak lambasının altında yeşil gözleri, ışıktan sulanmış birer mücevher gibiydi. Dudakları yalın bir gülümsemeyle genişlediğinde, bu anın sadece bana ait olduğunu düşündüm. Kalbim bir dilenci gibi umutlanıp içten içe yalvarmaya başladı.</p>

  <p>“Prabaker’in köyüne gittiğinde biraz rahatla. Sadece kendini bırak. Hindistan’da kazanmak için, bazen önce teslim olman gerekir.”</p>

  <p>Kibarca güldüm. “Her zaman verecek akıllıca bir tavsiyen var değil mi?” dedim.</p>

  <p>“Bu akıllıca bir tavsiye değil Lin. Bence akla gereğinden fazla değer veriliyor. Akıllı olacağıma zeki olurum daha iyi. Tanıdığım akıllı insanların çoğu bana baş ağrısından başka bir şey vermiyor. Ama şimdiye dek sevmediğim zeki bir adam veya kadınla hiç karşılaşmadım. Eğer sana akıllıca öğüder verseydim -ki vermedim- yolda sarhoş olma, bütün paranı harcama ve güzel bir köylü güzeline aşık olma derdim. İşte bu akıllıca olurdu. Zeka ile aklın farkı budur. Ben zekayı tercih ederim, bu yüzden sana köye gittiğinde karşına ne çıkarsa çıksın teslim olmanı söyledim. Pekala, ben artık gidiyorum. Geri döndüğünde beni görmeye gel. Bunu iple çekeceğim. Gerçekten.”</p>

  <p>Karla beni yanağımdan öpüp arkasını döndü. İçimden onu kollarından tutup dudaklarından öpmek geliyordu ama yapamıyordum. Karla’nın karanlık siluetinin uzaklaşmasını izledim. Oturduğu apartmanın yanındaki sarı ışığa ulaştığında, sanki bakışlarım onu karanlıklardan çekip çıkarmış gibi hissettim, sanki kalbim onu aşkın ışığı ve renkleriyle boyamıştı. Ona bakıyor muyum diye bir kez arkasını döndükten sonra yavaşça kapıyı açtı ve arkasından kilitleyerek kapadı.</p>

  <p>Onunla geçirdiğim bu son saat bir Borsalino testiydi bundan emindim. Otelime doğru yürürken bu testten geçip geçmediğimi merak ettim. Bunca sene sonra hala bunu düşünürüm ve hala da cevabını bilmem.</p>
</body>
</html>
