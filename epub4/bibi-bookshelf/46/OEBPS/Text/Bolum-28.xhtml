<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>YİRMİ SEKİZİNCİ BÖLÜM</h2>

  <p>İlk bıçak dövüşümde ölümcül mücadeleye girecek iki çeşit insan olduğunu öğrendim. Yaşamak için öldürenler ve öldürmek için yaşayanlar. Öldürmeyi sevenler kavgaya büyük bir hiddet ve coşkuyla girebilir ama yaşamak için savaşan ve hayatta kalmak için öldüren kadın ya da erkek bu kavgadan genellikle galip çıkan taraf olur. Eğer öldürmeyi seven taraf kavgayı kaybetmeye başlarsa dövüşme nedeni de zayıflamaya başlar. Eğer hayatta kalmaya çalışan taraf kaybetmeye başlarsa dövüşme nedeni her zamankinden de güçlü olmaya başlar. Öldürücü silahlarla yapılan mücadeleler, sıradan yumruk yumruğa dövüşlerin aksine kan akmaya başlayınca nedenleri bir kenara bırakır. Basit olan gerçek şudur ki bir hayatı kurtarmak için mücadele etmek bir hayatı sona erdirmek için dövüşmekten çok daha iyi ve sağlam bir nedendir.</p>

  <p>İlk bıçak dövüşüm hapishanede olmuştu. Bütün hapishane dövüşleri gibi basit bir nedenden başlayıp vahşice son bulmuştu. Rakibim birçok dövüşten sağ salim çıkmış zinde, güçlü bir adamdı. Bir kabadayıydı ve para ile tütün için kendinden zayıf adamları soyardı. Birçok mahkumda korku uyandırır ve akılsızca bu korkuyu saygıyla karıştırırdı. Ben ise adama saygı duymuyordum. Kabadayılardan korkaklıkları ve zalimlikleri yüzünden iğrenirim. Zayıf adamlardan beslenenler gerçekten güçlü adamlar değildir. Esaslı adamlar kabadayılardan nefret eder.</p>

  <p>Ben de yeterince esaslıydım. Ayakta kalması zor, işçi sınıfının yaşadığı bir mahallede büyümüş, bütün hayatım boyunca kavga etmiştim. O zamanlar bunu hapishanedeki kimse bilmiyordu, çünkü sabıkalı değildim. İlk defa suç işleyen biri olarak hapishaneye girmiştim ve dahası bir entelektüel gibi davranıp konuşuyordum. Bazı mahkumlar buna saygı duyarken bazıları da dalga geçiyordu ama hiçbiri bu halimden korkmuyordu. Yine de aldığım ağır hapis cezası, silahlı soygundan tam yirmi yıllık ağır ceza, birçoğunu duraksatıyordu. Ben sürpriz attım. Hiç kimse gerçek bir sınava nasıl karşılık vereceğimi kestiremiyordu ama birkaçı bunu merak ediyordu.</p>

  <p>Sınav zamanı parlayan çelik, kırılan dişler, çılgın bir köpeğin koskocaman açılmış, dönüp duran gözlerini andıran gözler eşliğinde yaşandı. Rakibim bana hapishanenin çamaşır odasında saldırdı. Burası gözetleme kuleleri arasında devriye gezen gardiyanların izlemediği tek yerdi. Başıma gelen hapishane jargonunda <i>vurup kaçmak</i> olarak adlandırılan sürpriz bir saldırıydı. Adamda, hücresindeki taş zeminde bilenerek keskinleştirilmiş çelik bir yemek bıçağı vardı. Bıçağın ucu bir adamın boğazını kesecek yada onu tıraş edecek denli keskindi. Ben ise hapse girmeden öncesine kadar hayatımda ne bir bıçak kullanmış ne de yanımda taşımıştım. Fakat her gün birilerinin saldırıya uğrayıp bıçaklandığı bu yerde, orada uzun süredir kalmakta olan adamların tavsiyelerine dinlemiştim. Bana birçok kere <i>Bir silaha sahip olup ona ihtiyaç duymamak, ihtiyaç duyup da sahip olmamaktan iyidir,</i> demişlerdi. Bıçağın bir parmak kalınlığında ve bir elden biraz daha uzun, ucu sivrileştirilmiş bir demirdi. Bıçağın kabzasını bantla yapmış ve elime sığacak uzunlukta olmasına dikkat etmiştim. Kavga başladığında rakibim üzerimde silah olduğunu bilmiyordu ama ikimiz de bunun ölümcül bir dövüş olacağının farkındaydık. Adam beni öldürmek istiyordu Ben de kurtulmak için onu öldürmek zorunda olduğumu biliyordum.</p>

  <p>Saldırganım iki hata yapmıştı. Hatalarından biri saldırıdan sonra geri çekilmesiydi. Sürpriz atağında bıçağıyla beni iki yerimden, göğsümden ve kolumdan yaralamıştı. İşi bitirmek için üzerime gelmeliydi ama o bunun yerine geri adım attı ve elindeki bıçağı küçük daireler çizerek döndürmeye başladı. Belki de benim teslim olmamı bekliyordu, çünkü rakiplerinin çoğu hem ondan hem de akan kendi kanlarından korktuklarından hemen pes ederdi. Bir ihtimalle de adam kazanacağından öyle emindi ki birini öldürmenin keyfini çıkarmak için benimle oynuyordu. Sebep ne olursa olsun geri adım atışıyla birlikte ele geçirdiği avantajı ve dövüşü kaybetti. Böyle yaparak bana gömleğimin içindeki bıçağı çıkarmam ve kendimi toparlamam için zaman verdi. Onun gözlerindeki şaşkınlığı gördüm ve karşı atak yapmak için bunun doğru zaman olduğuna karar verdim.</p>

  <p>Adamın ikinci hatası da bıçağı sanki bir eskrim müsabakasındaymışçasına bir kılıç gibi tutmasıydı. Bıçağın bir silah gibi onun yerine bütün işi yapmasını bekleyen bir adam yanlış yapar, çünkü bıçak bir tabancanın yerine geçmez ve dövüşü yöneten bıçak değil onu tutan kişidir. Bıçak sadece ona olaya son noktayı koymasında yardımcı olur. Kazanmak için bıçağı avcunuzun içine alıp ucu aşağı bakacak şekilde tutmanız gerekir, böylece aynı anda bıçak olan elinizle yumruk da atabilirsiniz. Böyle bir tutuş size maksimum güç verir ve yumruğunuz da ekstra gücünüz olur.</p>

  <p>Adam eğilerek bir o yana bir diğer yana hareket etmeye başladı, bu esnada kollarını da açmıştı. Rakibim sağ elini kullanıyordu. Ben de boks duruşu aldım ve bıçağı sağ avcuma yerleştirdim. Sağ ayağımı ileri atıp dengemi korumak için sol ayağımı da sürüklerken onunla kapışmaya başladım. Saldırgan bıçağı bana doğru iki defa salladıktan sonra üzerime atıldı. Hemen yana doğru manevra yaptım ve adama güçlü bir yumruk dizisiyle karşılık verdim. Savurduğum yumruklardan biri şans eseri iyi yere isabet etmişti. Adamın burnu kırılmış, gözleri yaşarıp görüşünü engellemeye başlamıştı. Tekrar saldırmaya çalışınca sol elimle bileğine yapıştım ve onu göğsünden bıçakladım. Kalbine ya da ciğerine hedef almaya çalışmıştım ama bıçak ikisine de gelmedi. Yine de köprücük kemiğinin altına isabet ettirdim ve bıçağın derisinin altına saplanışını hissettim. Bıçak tam kürek kemiğinin oradan, sırtından dışarı çıktı.</p>

  <p>Rakibim çamaşır makinesi ile kurutucunun arasındaki duvara sıkışmıştı. Elimdekiyle onu yerinde tutmaya çalışırken sol elimle bıçağı tuttuğu elini kavradım. Yüzünü ve boynunu ısırmaya çalışıyordum ama adam başını o kadar hızlı hareket ettirip duruyorduki sık sık kafa yiyordum. İkimiz de kendimizi onun son bir çabasıyla yerde bulmadan önce, birden fazla sefer kafa kafaya geldik. Düşerken bıçağını düşürmüştü ama elimdeki demir çubuk da göğsünden çıkmıştı. Adam çamaşırhanenin kapısına doğru sürüklenerek ilerlemeye başladı. Kaçmaya mı çalışıyordu, yoksa kendisine yardımı dokunacak bir şey mi arıyordu anlayamadım. Fakat işi şansa bırakmadım. Yerde kafam ayaklarıyla aynı hizadaydı, uzandım ve pantolonunun kemerini tuttum. Kemeri bir manivela gibi kullanarak onu kalçasından art arda bıçakladım. Birden fazla kere kemiğe değdiğimi hissettim. Daha sonra kemeri bırakarak sol elimle diğer bıçağa uzanmaya çalıştım. Böylece onu o bıçakla da bıçaklayabilecektim.</p>

  <p>Adam çığlık atmadı, hakkında bu kadarını söyleyebilirim. Durmam için bağırdı, pes ettiğini bağırarak söyledi. <i>Pes ediyorum! Pes ediyorum!</i> Ama çığlık atmadı. Ben de durdum ve onun yaşamasına izin verdim. Ayağa kalktım, o da yeniden çamaşırhanenin kapısına doğru sürünmeye devam etti. Ayağımla ensesine basarak onu durdurdum. Onu durdurmam gerekiyordu, çünkü eğer ben oradayken odadan çıkarsa ve gardiyanlar da onu görürse cezalandırma ünitesine altı aydan fazla kapatılabilirdim.</p>

  <p>Rakibim yerde yatıp inlerken kanlı giysilerimi çıkardım ve temizleriyle deriştirdim. Hapishaneyi temizleyen mahkumlardan biri çamaşırhanenin dışında duruyor ve bize bakıp kapı eşiğinden gördüklerinden eğlenmişçesine sırıtıyordu. Lekeli kıyafetlerimi ona verdim ve o da kanlı giysileri temizlik kovasının içinde götürüp ocakta yaktı. Çamaşırhaneden çıkarken elimdeki bıçakları başka bir adama verdim, o da silahları hapishanenin bahçesine gömdü. Olay yerinden uzaklaşınca beni öldürmeye çalışan adam sendeleyerek hapishane müdürünün odasına gitti ve orada bayıldı. Hemen hastaneye götürüldü ve ondan sonra onu bir daha ne gördüm ne de ondan bir haber aldım. Hakkını vermeliyim. Kabadayı eşkıyanın tekiydi ve beni sebepsiz yere öldürmeye çalışmıştı ama ispiyoncu değildi.</p>

  <p>Hücremde yalnız kalınca yaralarımı inceledim. Koluma aldığım bıçak darbesiyle bir damarım kesilmişti. Bunu hastanedeki sağlık görevlisine gösteremezdim, çünkü o zaman kavgayla ilgim olduğu anlaşılırdı. İyileşeceğini ummakla yetinmem gerekiyordu. Sol omzumdan göğsümün ortasına kadar derin bir kesiğim daha vardı. Yara temizdi ve kanıyordu. Metal bir kapta iki paket sigara kağıdını yaktım ve bunun külünü yaralarıma sürdüm. Bu oldukça acı verici bir işlemdi ama hemen kanamayı durdurmuş, yaralarımı kapamıştı.</p>

  <p>Kavgayla ilgili kimseyle konuşmamıştım ama hemen hemen herkes bunu öğrenmişti ve hepsi de sınavı geçtiğimi biliyordu. Göğsümdeki yara izi, mahkumların her gün hapishane duşunda gördükleri iz, onlara kavga konusundaki azmimi hatırlatıyordu. Bu yara, sanki bir deniz yılanının parlak ama uyarı sinyali veren rengini andırıyordu. O yara yıllar sonra bugün bile yerinde durur ve hala bir çeşit uyarıdır. Ona dokunur, hayatı için yalvaran o adamı, gözlerinin korku dolu bakışını, kaderin aynasını ve o kavgada dönüştüğüm nefret edilesi insanı hatırlarım.</p>

  <p>İlk bıçak dövüşüm, son dövüşüm değildi. Maurizio Belcane’in ölü bedenine bakarken bıçaklama ve bıçaklanma ile ilgili anılarım aklıma geldi. Maurizio dizlerinin üzerine çökmüş gibiydi, vücudunun üst kısmı kanepenin köşesine yaslı, ayakları yerdeydi. Hafifçe kıvrılmış sağ kolunun yanında çok sivri bir hançer vardı. Siyah kabzalı bir bıçak da omurgasının biraz solunda, kürek kemiğinin hemen altında sırtına saplıydı. O bıçağı daha önce Lisa’nın elinde, Maurizio davet edilmeden buraya geldiğinde görmüştüm. Bu aslında o zaman öğrenmesi gereken bir dersti. Elbette hiçbir zaman ders almayız. Karla bir keresinde <i>Eğer öğreneceğimiz her şeyi bir defada öğrenseydik o zaman sevgiye hiç ihtiyaç duymazdık,</i> demişti. Maurizio sonunda öğrenmesi gereken dersi ağır bir şekilde, kendi kanı içinde yüzerek öğrenmişti. Didier ona <i>Tam anlamıyla olgun bir erkek,</i> derdi. Bir keresinde Didier’i olgun davranmadığı için azarlarken Didier de bana olgunlaşmamış olmaktan ötürü gururlu ve mutlu olduğunu belirtmişti. <i>Tamamıyla olgun kadın ve erkeklerin yaşayacak takribi iki saniyeleri kalmıştır,</i> demişti.</p>

  <p>Bu düşünceler zihnimde dolaşıp durdu. Buna neden olansa bıçaklanma ve birini bıçaklamayla ilgili hatıralarımdı. Her bıçaklanışımda yaşadıklarım gayet canlı bir şekilde gözümün önüne geliyordu. Bıçakların beni kesişini, vücudumdan içeri girişlerini anımsıyordum. İçimdeki çeliği hala hissediyordum ve bu his bir yanma hissine, nefrete benziyordu. Sanki bütün dünyadaki en şeytani düşünceydi bu. Kafamı sallayıp derin bir nefes aldıktan sonra tekrar Maurizio’nun bedenine baktım.</p>

  <p>Bıçak bir ciğeri delmiş ve kalbe saplanmış olabilirdi. Ne şekilde olursa olsun yaranın onu çabucak öldürdüğü belliydi. Vücudu kanepenin üzerine yığılmış, orada çakılı kalmıştı. Maurizio’nun kalın, siyah saçlarını tutarak kafasını kaldırdım. Cansız gözleri yarı aralıktı ve yüzünde dişlerini görünür kılan bir tebessüm vardı. Ortalık şaşırtıcı derecede az kan olmuştu. Kanepe kanın çoğunu emmişti belli ki. Kendi kendime <i>Kanepeden kurtulmalıyız</i>, diye düşündüm. Halı fazla kirlenmemişti ve kolaylıkla temizlenebilirdi. Oda da az hasar görmüştü. Sehpanın bir ayağı kırılmıştı ve ön kapının kilitleri çarpık bir şekilde kapıdan aşağı sarkıyordu. Etrafı şöyle bir inceledikten sonra dikkatimi kızlara verdim.</p>

  <p>Ulla’nın yüzünde elmacık kemiğinden neredeyse çenesine dek uzanan bir kesik olduğunu gördüm. Hemen yarayı temizledim ve bantladım. Kesik derin değildi ve çabucak iyileşecekti ama iz bırakacağından hiç şüphem yoktu. Şans eseri bıçak yüzünün doğal kıvrımlarını takip ederek aşağı inmiş, yüzünün şeklini biraz daha ortaya koymuştu. Ulla’nın güzelliği bıçak yarasıyla biraz hasar alsa da tamamen mahvolmamıştı. Ne var ki yaşamakta olduğu dinmek bilmeyen korku gözlerini olağan dışı bir şekilde açmasına neden oluyordu. Yanındaki kanepenin kol kısmının üzerinde bir örtü vardı. Onu Ulla’nın omuzlarına örttüm. Lisa da, Ulla’ya bir fincan sıcak çay verdi. Maurizio’nun bedenini bir battaniyeyle örterken Ulla titredi. Yüzünü acıyla buruşturdu ve ilk kez ağlamaya başladı.</p>

  <p>Lisa soğukkanlıydı. Üzerinde bir süveter ve kot pantolon vardı ve bunu böylesine sıcak, rüzgarsız ve nemli bir gecede ancak Bombay’ın yerlisi olan biri giyebilirdi. Gözünde ve yanağında yediği darbelerin izleri görünüyordu. Ulla ağlamayı kesince odanın bir köşesine doğru yürüyüp bizi duymasın diye kapının yanında durduk. Lisa bir sigara aldı, kibritimle sigarasını yakmak için kafasını eğdi ve derin bir nefes aldı. Daireye girdiğimden beri ilk defa gözlerimin içine baktı.</p>

  <p>“Geldiğine sevindim. Burada olduğun için mutluyum. Elimde değildi. Bunu yapmak zorundaydım. O...”</p>

  <p>“Kes şunu Lisa!” dedim. Sert bir karşılık vermiştim ama sesim yumuşaktı. “Onu sen bıçaklamadın. Ulla bıçakladı. Bunu gözlerinden okuyabiliyorum. Bu bakışı bilirim. Ulla halen düşüncelerinde Maurizio’yu bıçaklıyor, aklı hala orada. Bir süre de gözlerinde o ifadeyle dolaşacak. Onu korumaya çalıştığını biliyorum fakat bana yalan söyleyerek ona yardımcı olamazsın.”</p>

  <p>Lisa gülümsedi. Böylesi şartlar altında oldukça güzel bir gülümsemeydi bu. Yanımızda kalbine saplı bir bıçakla ölü bir adam durmasaydı bu gülümsemeyi karşı konulmaz bulurdum.</p>

  <p>“Ne oldu?”</p>

  <p>“Onun incinmesini istemiyorum hepsi bu,” dedi Lisa sakin bir sesle, Gülümsemesi kaybolmuştu.</p>

  <p>“Ben de istemiyorum. Ne oldu?”</p>

  <p>“Maurizio içeri daldı ve Ulla’nın yüzünü bıçakla kesti. Aklını kaçırmıştı, sanırım bir şeyler almıştı. Maurizio ona bağırıyor, Ulla da cevap veremiyordu. Maurizio’dan daha deli bir hali vardı. Maurizio içeri girmeden önce Ulla ile bir saat konuştum. Bana Modena’yla ilgili şeyler anlattı ve ben de delirmesine şaşırmadım. Kahretsin Lin... Ortada kötü bir hikaye var ve Ulla da bu yüzden çıldırmış gibiydi. Her neyse, Maurizio bir goril gibi kapıyı kırdı ve Ulla’ya saldırdı. Maurizio’nun üstü başı kanla kaplıydı. Sanırım kan Modena’nın kanıydı. Çok korkutucuydu. Mutfaktan aldığım bıçakla Maurizio’nun üzerine atladım ama gözüme bir yumruk sallayıp beni kıçımın üzerine oturttu. Kanepeye düştüm. Maurizio üzerime çıkmış işimi elindeki bıçakla bitirmek üzereydi ki Ulla onu sırtından bıçakladı. Saniyeler içinde ölmüştü. Gerçekten. Birkaç saniye sürdü sadece. Bir an bana bakıyordu, sonra hemen öldü. Ulla benim hayatımı kurtardı Lin.”</p>

  <p>“Bence daha çok sen onun hayatını kurtardın Lisa. Eğer sen burada olmasaydın kanepede sırtında bıçakla uzanan Ulla olacaktı.”</p>

  <p>Lisa titremeye başladı. Onu kollarıma aldım ve bir süre tuttum. Tekrar sakinleştiğinde ona mutfaktan bir sandalye getirdim ve Lisa güçlükle oturdu. Ben de birkaç yeri aradım ve Abdullah’ı buldum. Mümkün olduğunca az kelime kullanarak durumu anlattım ve ona Afrika mahallesinden Hasan Obikwa’yı bulup bir arabayla daireye getirmesini söyledim.</p>

  <p>Biz Abdullah’ı beklerken olan biten de yavaş yavaş netlik kazandı. Ulla birdenbire çok yorgun düşmüştü ama uyumasına izin veremezdim. Henüz zamanı değildi. Bir süre sonra Lisa’nın anlattıklarına küçük eklemeler yapmaya, ilerleyen dakikalarda ise her şeyi anlatmaya başladı.</p>

  <p>Maurizio Belcane, Sebastian Modena ile Bombay’da ikisinin de yabancı hayat kadınları çalıştırarak geçimlerini sağladığı yerde tanışmıştı. Maurizio kendisi henüz küçükken uçak kazasında ölen Floransalı zengin bir ailenin çocuğuydu. Sarhoş olduğu zamanlarda Ulla’ya anlattıklarına göre zorunluluktan kendisine bakan uzak akrabaları tarafından sevgisiz bir ortamda büyütülmüş. On sekizine gelip mirasının ilk dilimini almaya hak kazanınca Kahire’ye gitmiş. Yirmi beşine geldiğinde ailesinden kalan mirası çoktan bitirmiş. Akrabaları gerek sıfırı tükettiğinden gerekse de Ortadoğu ve Asya’da yaşadığı sürece kendisiyle anılan skandallardan dolayı onu dışlamışlar. Yirmi yedisinde Bombay’daki Avrupalı hayat kadınları için muhabbet telallığına başlamış.</p>

  <p>Maurizio’nun Bombay’daki işletmesinin kilit adamı çekingen yüzlü bir İspanyol olan Sebastian Modena’ydı. Otuz yaşındaki Modena, varlıklı Arap ve Hint müşterilerle irtibata geçiyordu. Kısa boyu ve çekingen hareketleri ona bir avantaj sağlıyor, müşterilerin korkularını ve çekincelerini gidermelerinde yardımcı oluyordu. Maurizio’nun yabancı kızlardan aldığı komisyonun beşte birini Modena alıyordu. Ulla, Modena’nın işin çoğunu yaptığı halde paranın çoğunu alanın Maurizio olmasına rağmen bu eşitsiz durumdan şikayet etmediğini, çünkü kendini küçük bir balık, uzun boylu yakışıklı İtalyan’ı ise bir köpekbalığı gibi gördüğünü düşünüyordu.</p>

  <p>Modena’nın geçmişi, Maurizio’nunkinden oldukça farklıydı. Endülüslü Çingene bir ailenin on üç çocuğundan biri olan Modena kendini yaşadığı çöplüğün cücesi olarak görerek büyümüş. Öğrenimden ziyade kendini suçla eğiten ve zar zor okuyup yazabilen Modena, Türkiye, İran, Pakistan ve Hindistan gibi ülkelerde dolandırıcılıktan hırsızlığa kadar çeşitli işler yapmış. Kurban olarak turistleri seçerek, çok fazla çalmadan ve bir yerde çok uzun süre kalmadan yaşayıp durmuş. Daha sonra Maurizio ile tanışmış ve iki sene boyunca muhabbet tellalı için çalışıp Maurizio’nun kızlarına müşteriler bulmuş.</p>

  <p>Böyle uzun süre birlikte çalışabilirlermiş ama bir gün Maurizio, Leopold’un Yeri’nden içeriye kolunda Ulla ile girmiş. İlk göz göze geldikleri anda, Ulla Modena’nın kendisine delicesine aşık olduğunu anlamış. Bu konuda Modena’yı cesaretlendirmiş, çünkü bağlılığı Ulla’nın işine geliyormuş. Daha sonra Ulla’yı Madam Zhou’nun Saray’ından satın almışlar. Maurizio ödediği parayı mümkün olduğunca çabuk geri kazanmak niyetindeymiş, aşık Modena’ya, Ulla için ödediklerini tekrar kazanana dek onu günde iki defa çalıştırmasını söylemiş. Modena aşkına ihanet olarak gördüğü bu işten ıstırap çekerek Ulla’yı bu yükümlülükten kurtarması için ortağına baskı yapmaya başlamış. Maurizio, Modena’nın bir hayat kadınına olan aşkıyla dalga geçerek bu teklifi reddetmiş ve Ulla’yı gece gündüz, çalıştırması gerektiğini yinelemiş.</p>

  <p>O esnada Abdullah’ın gelişini haber veren bir şekilde kapı vuruldu ve Ulla hikayesine ara verdi. Uzun boylu İranlı sanki gecenin parçasıymışçasına siyahlar içinde, sessizce içeri girdi. Bana sarıldı ve Lisa’ya şefkatli bir şekilde başını sallayarak selam verdi. Lisa, Abdullah’a doğru gitti ve onu yanağından öptü. Abdullah battaniyeyi kaldırıp Maurizio’nun cansız yatan bedenine bir baktı. Öldürücü darbeyi profesyonel açıdan değerlendirip onaylarcasına bir ifade takınarak battaniyeyi bıraktı ve bir dua mırıldandı.</p>

  <p>“Haşan meşgulmüş, bir saat içinde burada olacak,” dedi.</p>

  <p>“Ne yapmasını istediğimi söyledin mi?”</p>

  <p>“Haberi var,” dedi Abdullah bir kaşını kaldırıp hafifçe gülümseyerek.</p>

  <p>“Dışarıda bir şey yok değil mi?”</p>

  <p>“İçeri girmeden önce kontrol ettim. Bina ve sokak gayet sakin.”</p>

  <p>“Şimdiye kadar komşulardan bir tepki gelmedi. Lisa’nın dediğine göre Maurizio kapıyı tekmeyle kırmış ama çok bağrış çağrış olmamış. Ben geldiğimde yan dairede biri müziğin sesini oldukça açmıştı. Parti gibi bir şey vardı saırım. Olan bitenden kimsenin haberi olduğunu sanmıyorum.”</p>

  <p>Ulla ansızın ayağa kalkarak ve üzerindeki örtüyü atarak bağırmaya başladı. “Birilerini... Birilerini çağırmalıyız! Polise... Doktora... Haber vermeliyiz.”</p>

  <p>Abdullah, Ulla’ya doğru koştu ve şaşırtıcı bir sevecenlikle onu kollarının arasına aldı. Ulla’yı tekrar oturtarak onu sakinleştirecek bir şeyler fısıldadı. Onları biraz da utanarak izledim, çünkü Abdullah’tan çok daha önce bunu yapmam gerekirdi. Maurizio’nun ölümü beni etkilemiş, korkutmuştu. Onun ölmesini istemek için yeterli nedenim vardı ve onu bir güzel pataklamıştım. Bu bir anlamda cinayet için bir sebepti. İnsanlar bunu biliyordu. Odada Ulla ve Lisa ile birlikteydim ve onlara yardım ediyor gibi görünüyordum ama gerçek bundan ibaret değildi. Aynı zamanda kendime de yardım etmeye çalışıyordum. Maurizio’nun ölümü benim üzerime kalmasın diye uğraşıyordum. İşte bu nedenle ben ince davranamazken Abdullah Taheri isminde İranlı biri Ulla’ya şefkat gösteriyordu.</p>

  <p>Ulla yeniden konuşmaya başladı. Lisa da ona bir votka limon yaptı. Ulla içkisinden koca bir yudum alıp hikayesine devam etti. Hikayeyi anlatması oldukça uzun zaman aldı, çünkü korkuyordu ve sinirlerine hakim olamıyordu. Zaman zaman önemli detayları anlatmayı unutuyor ve olayların oluş sırasından çok aklına estiği gibi anlatıyordu. Her şeyi yerli yerine oturtmak için ona sorular sormak zorunda kalıyorduk ama azar azar da olsa sonunda her şeyi öğrendik.</p>

  <p>Eroine altmış bin dolar yatırmak isteyen Nijeryalı işadamıyla ilk görüşen Modena’ymış. Adamı Maurizio’yla tanıştırınca Nijeryalı da parasına çabucak elveda demiş. Maurizio parayı çalmış ve kaçmayı düşünüyormuş fakat Modena’nın başka planları varmış. Ulla’yı, onu zorla çalıştıran Maurizio’dan kurtarmak için eline geçen şansı kullanarak parayı Maurizio’nun elinden almış ve Nijeryalının adamlarını Bombay’a göndermesini sağlayarak saklanmış. Maurizio da Modena’yı ararken kana susamış Afrikalıları başından savmak için benim ismimi verip parayı çalanın ben olduğumu söylemiş. Abdullah ile hikayenin geri kalanını zaten gayet iyi biliyorduk.</p>

  <p>Benimle yüzleştiğindeki ödlekliğine ve Nijeryalıların geri gelip peşine düşeceklerinden korkmasına rağmen Maurizio Belcane kaybını kabullenip şehri terkedememişti. Modena’yı öldürme arzusuna karşı gelememiş ve birlikte çaldıkları paraya karşı olan tutkusunu alt edememişti. Haftalar boyunca Ulla’yı takip etmişti, çünkü er geç Modena’nın onu arayacağını biliyordu. İspanyol, Ulla’yı arayınca Ulla farkında olmadan İtalyan’ı da Modena’nın saklandığı Dadar’daki ucuz bir otele götürmüştü. Maurizio hemen odaya dalmış fakat Modena’yı odada yalnız bulmuştu. Ulla da, para da ortada yoktu. Modena ise hastaydı. Yakalandığı bir hastalıktan ötürü perişan haldeydi. Ulla bunun sıtma olabileceğini düşünüyordu. Maurizio, Modena’yı yakalayıp onu yatağa bağlamış ve elindeki hançerle ona işkenceye başlamış. Modena hiç kimsenin beklemediği kadar sağlam çıkarak hiç konuşmamış ve Ulla’nın aslında sadece birkaç adım ötede, bitişik odada, yanında parayla saklandığını söylememişti.</p>

  <p>Ulla halıya bakarak ve örtünün altında titreyerek “Maurizio bıçakla... İşini bitirip... Odadan çıkınca uzun süre daha bekledim,” dedi. Lisa, Ulla’nın dizinin dibinde, yerde oturuyordu. Yavaşça Ulla’nın elinden içki bardağını aldı ve ona bir sigara verdi. Ulla sigarayı aldı ama içmedi. Önce Lisa’nın gözlerinin içine, sonra da Abdullah’la bana baktı.</p>

  <p>“Çok korkmuştum,” diye devam etti. “Fazlasıyla korkmuştum. Bir süre sonra odaya girdim ve onu gördüm. Yatakta yatıyordu. Ağzına bir paçavra bağlanmıştı. Yatağa bağlıydı ve sadece kafasını oynatabiliyordu. Her tarafı kesikler içindeydi. Yüzü, vücudu, her yeri. Çok kan vardı. Bana bakıp duruyordu, o siyah gözlerle bakıp duruyordu ve ben onu orada bıraktım. Onu orada bıraktım ve... Kaçtım.”</p>

  <p>Lisa nefesini tutarak “Onu orada mı bıraktın?” dedi.</p>

  <p>Ulla başını salladı.</p>

  <p>“Onu çözmedin mi?”</p>

  <p>Ulla başını tekrar olumsuz anlamda salladı.</p>

  <p>“Aman Tanrım!” dedi Lisa acı bir şekilde. Acı dolu gözlerle önce Abdullah’a, sonra bana baktı. “Hikayenin bu kısmını daha önce anlatmamıştı.”</p>

  <p>“Ulla beni dinle. Sence Modena hala orada olabilir mi?” diye sordum.</p>

  <p>Lisa başını salladı. Abdulah’a baktım.</p>

  <p>“Dadar’da yakın bir arkadaşım var,” dedi Abdullah. “Otel nerede? Adı ne?”</p>

  <p>“Bilmiyorum,” diye ağzında geveledi Ulla. “Bir pazarın yanındaydı. Çöpü attıkları arka taraflardaydı. Çok kötü kokuyordu. Bir dakika, otelin ismini taksiciye söylemiştim, Kabir’di. Otelin adı buydu. Tanrım! Onu orada bırakırken düşündüm ki... Onu bulacaklarını düşündüm. Onu kurtaracaklarını... Sizce hala o yatakta mıdır? Orada olabilir mi?”</p>

  <p>Abdullah arkadaşını arayıp oteli kontrol etmesi için binlerini ayarladı.</p>

  <p>“Para nerede?” diye sordum.</p>

  <p>Ulla tereddüt etti.</p>

  <p>“Para, Ulla. Onu bana ver.”</p>

  <p>Ulla titreyerek ayağa kalktı ve yatak odasına gitti. Birkaç dakika sonra bir seyahat çantasıyla geri geldi. Aynı zamanda hem gönüllü hem isteksiz görünen garip bir ifadesi vardı. Çantayı bana uzattı. Çantayı açtım ve içindeki yüzlük destelerden bir miktar aldım. Yirmi bin dolar saydım ve paranın geri kalanını tekrar çantaya koyduktan sonra çantayı Ulla’ya geri verdim.</p>

  <p>“On bin Hasan için,” dedim. “Beş bin ile sana Almanya’ya bir bilet ve yeni bir pasaport alacağız. Beş bin de burayı temizleyip Lisa’ya şehrin diğer ucunda başka bir daire tutmak için. Paranın geri kalanı senin ve eğer kurtulabilirse Modena’nın.”</p>

  <p>Ulla bir cevap vermek istedi ama kapının hafifçe vurulmasıyla Hasan’ın geldiğini anladık. Tıknaz, kaslı Nijeryalı içeri girdi ve Abdullah ile beni içten bir şekilde selamladı. Hepimiz gibi o da Bombay’ın sıcağına alışmıştı ve üzerine yünlü bir ceket ile yeşil kot giymişti. Battaniyeyi kaldırıp Maurizio’nun derisine dokundu, kolunu kaldırdı ve cesedi kokladı.</p>

  <p>“Bunun plastiği iyi,” dedi Hasan ağır plastik bir torbayı açarak yere sererken. “Üzerindeki her şeyi çıkarmalıyız. Yüzüklerini ve zincirlerini de. İstediğimiz sadece adam. Dişlerini sonra çıkarırız.”</p>

  <p>Ben cevap vermeyince Haşan da duraksadı ve iki kadına baktığımı gördü. İkisinin de yüzleri dehşetten bembeyaz kesilmişti.</p>

  <p>Zoraki bir gülümsemeyle “Ulla’ya bir duş aldırsan nasıl olur?” diye sordum Lisa’ya. “Sen de bir duş al. Burada işimiz çok sürmez sanırım.” Lisa, Ulla’yı banyoya götürdü ve duşu açtı. Biz de Maurizio’nun bedenini plastik torbanın üzerine taşıdık ve giysilerini çıkardık. Derisi donuk, solgundu, yer yer grileşmişti. Hayattayken Maurizio uzun boylu, yapılı bir adamdı. Ölü ve çıplakken ise daha zayıf ve güçsüz görünüyordu. Ona acımalıydım. Ölülere başka hiçbir zaman acımasak da en azından onlara bakarken ve dokunurken acımalıyız. Acıma duygusu karşılıksız sevginin bir parçasıdır ve bu yüzden de her acıma göstergesi bir nevi duadır. Sessiz kalmış yürek, artık inip kalkmayan bir göğüs, gözlerin sönmüş ışıkların... Bunlar dualarımızı alırlar. Her ölü adam harabeler içindeki bir tapınak gibidir ve biz de gözlerimizle orada yürürken acımalı ve dua etmeliyiz.</p>

  <p>Yine de Maurizio’ya acımadım. Vücudunu plastik torbaya doğru yuvarlarken <i>Hakettiğini buldun,</i> diye düşündüm. Bunun için kendimi alçak ve kötü ruhlu gördüm ama zihnimde dolanan sözler kızgın bir güruhu harekete geçiren öldürücü bir fısıltıyı andırıyordu. <i>Hakettiğini buldun.</i></p>

  <p>Hasan yanında çamaşırhanelerde kullanılan tekerlekli arabalardan getirmişti. Tekerlekli arabayı koridordan içeri aldık. Maurizio’nun bedeni kaskatı kesilmeye başlamıştı, onu arabaya yerleştirmek için bacaklarını güçlükle büktük. Cesedi farkedilmeden iki kat aşağı taşıdık ve sokağa, Hasan’ın kamyonetinin park edildiği yere götürdük. Hasan’ın adamları bu kamyoneti her gün Afrika mahallesindeki dükkanlarına balık, ekmek, meyve, sebze ve gazyağı taşımak için kullanıyordu. Tekerlekli arabayı kamyonetin arkasına yerleştirdik ve plastik torba ile kaplı bedeni ekmek somunları, kasalarca sebze ve balığın arkasına sakladık.</p>

  <p>Hasan’ın elini sıkarken “Teşekkürler Hasan,” dedim ve ona on bin dolar uzattım. Parayı ceketinin cebine koydu.</p>

  <p>Hasan kendi mahallesinde itiraz edilemez bir saygı uyandıran bas sesiyle “Lafı olmaz,” dedi. “Bu işi yaptığım için memnunum. Artık ödeştik Lin.”</p>

  <p>Hasan, Abdullah’a da selam verdi ve yürüyerek yarım blok ötedeki arabasına gitti. Rahim kamyonetin motorunu çalıştırmadan önce kafasını camdan çıkardı ve bana gülümsedi ve arkasına bakmadan uzaklaştı. Haşan’ın arabası da kamyoneti birkaç yüz metre öteden takip ediyordu. Bir daha Maurizio ile ilgili hiçbir şey duymadık. Hasan Obikvva’nın gecekondusunun merkezinde bir çukuru olduğu söylenir. Bazıları bu çukurun sıçanlarla, bazıları yengeçlerle dolu olduğunu, bazıları ise o çukurda iri domuzlar olduğunu iddia eder. Oradaki aç yaratıklar hangisi olursa olsun, herkesin ortak görüşü bu yaratıkların ara sıra ölü bir adam atılarak beslendiğiydi.</p>

  <p>Abdullah yüzünde boş bir ifadeyle kamyonetin uzaklaşmasını izlerken “İyi bir amaç uğruna harcanmış para,” dedi.</p>

  <p>Abdullah ile birlikte daireye geri dönüp kapının kilitlerini onardık. Abdullah bir telefon görüşmesi daha yaptı ve ertesi gün daireye iki güvenilir adam gelmesini ayarladı. Adamlar yanlarında bir testere getirecek ve kanepeyi parçalara ayırıp çöp torbalarına dolduracaktı. Daha sonra halıyı temizleyecek ve daireyi düzenli bir şekilde bırakıp daha önce orada yaşayanlarla ilgili geride hiçbir ipucu bırakmayacaklardı.</p>

  <p>Abdullah telefonu yerine bırakır bırakmaz telefon tekrar çaldı. Dadar’daki bağlantısından haberler vardı. Modena otel çalışanları tarafından bulunmuş ve hastaneye yetiştirilmişti. Abdullah’ın bağlantısı hastaneyi ziyarete etmiş ve Modena’nın oradan ayrıldığını öğrenmişti. Son olarak bir taksiyle oradan hızla uzaklaşırken görülmüştü. Ona bakan doktor geceyi atlatabileceğinden emin değildi.</p>

  <p>Abdullah haberleri bize aktardıktan sonra “Çok garip,” dedim. “Modena’yı bir bakıma iyi tanırım, bilirsin. Onu Leopold’un Yeri’nde ne bileyim... Belki de yüz defa görmüşümdür. Fakat sesini hatırlayamıyorum. Sesinin nasıl olduğunu anımsamıyorum. Sesini kafamda canlandıramıyorum.”</p>

  <p>“Onu severdim,” dedi Abdullah.</p>

  <p>“Bunu söylemene şaşırdım.”</p>

  <p>“Neden?”</p>

  <p>“Emin değilim,” diye yanıtladım. “Modena fazla silik bir tipti.”</p>

  <p>“Ondan iyi bir asker olurdu.”</p>

  <p>Daha da şaşırarak kaşlarımı kaldırdım. O zamanlar Modena bana sadece silik değil, aynı zamandan da zayıf karakterli bir adam gibi gelirdi. Abdullah’ın ne demek istediğini anlamamıştım. Tabii o zamanlar iyi askerlerin sizde ne gibi hisler uyandırdıklarıyla değil de, nelere katlanabildikleriyle değerlendirildiklerinden habersizdim.</p>

  <p>Bütün kopuk parçalar birleştirildiğinde, Ulla Almanya’ya gitmek için şehirden ayrıldığında, Lisa yeni bir daireye taşındığında ve Modena, Maurizio ve Ulla ile ilgili sorular azaldığında düşüncelerim çoğunlukla esrarengiz bir şekilde ortadan kaybolan İspanyol’daydı. Olaydan sonraki iki haftalık süre içerisinde Delhi’ye iki çift vardiya yaptım. Daha sonrasında Abdül Gani için toplamda yetmiş iki saatlik uçak yolculuğunun ardından Kinhasa’ya on pasaport bıraktım. Yoğun olmaya, işe odaklanmaya çabaladım fakat Modena’nın yatağa bağlı bir vaziyette Ulla’ya bakması ve onun kendisini orada tek başına bırakıp parayla gitmesinin hayali hep aklımdaydı. Bağıramamıştı, ses bile çıkaramamıştı. Kim bilir Ulla’nın odaya girdiğini görünce ne düşünmüştü... <i>Kurtuldum...</i> Ulla’nın yüzündeki dehşeti görünce aklına ne gelmişti acaba? Peki, Ulla’nın bakışlarında başka bir anlam da yüklü müydü? İğrenme ya da bundan daha korkunç bir ifadesi olabilir miydi? Yoksa Modena’dan kurtulduğuna sevinmiş miydi? Ya Modena, Ulla arkasını dönüp giderken ne hissetmişti?</p>

  <p>Hapishanedeyken popüler bir televizyon programındaki bir aktrise aşık olmuştum. Bu kadın hapishaneye, tiyatro grubumuza oyunculuk ve tiyatro dersleri vermek için gelmişti. Derler ya, ilk anda birbirimize kanımız kaynadı. Kadın mükemmel bir oyuncuydu, ben de yazardım. O bir ses, bir hareketti, kelimelerimin onda yaşam bularak anlam kazandığını görüyordum. Dünyanın her yerindeki oyuncaların bildiği sembollerle, ahenkle ve coşkuyla birbirimizle iletişim kuruyorduk. Bir süre sonra bana aşık olduğunu söyledi. Ona inandım. Hala da söylediğinin doğru olduğuna inancım var. Aylarca oyunculuk derslerinden kalan kısacık zamanlarda ve yasadışı haberleşme sistemi olan hapishane postasından yararlanarak ilişkimizi sürdürdük.</p>

  <p>Daha sonra ceza hücresine tıkılınca bela beni buldu. Gardiyanlar ilişkimizi nasıl öğrendi bilmiyorum ama hücreye alınır alınmaz beni sorgulamaya başladılar. Ünlü bir kadının aylar boyunca burunlarının dibinde bir mahkumla ilişki kurmasını hem otoritelerine hem de erkekliklerine bir hakaret olarak algıladılar. Beni tekmelerle, yumruklarla ve coplarla dövüp sevgili olduğumuzu itiraf ettirmeye çalıştılar. Benim ifademi ona karşı suç duyurusunda bulunmak için kullanmak istiyorlardı. Bir keresinde beni döverken onun bir fotoğrafını gösterdiler. Hapishanedeki oyunculuk dersleri esnasında çekilmiş bir fotoğraftı bu. Dayağı durdurmak için başımı bir kez sallamamın yeterli olduğunu söylediler. Fotoğrafı kanlı suratıma doğru tutarak <i>Kafanı salla yeter,</i> dediler. <i>Tek yapman gereken kafanı sallamak, sonra her şey bitecek.</i></p>

  <p>Hiçbir şey itiraf etmedim. Gardiyanlar derimden, kemiklerimden içeri girmeye çalışırken ben onun aşkını kalbimdeki kasada sakladım. Bir gün yine bir dayak faslından sonra hücremde oturup kırılmış burnumdan ve elmacık kemiğimden ağzıma akan kanı durdurmaya çalışırken hücremin kapısı açıldı. İçeriye, yere bir mektup fırlattılar ve kapıyı tekrar kapattılar. Mektuba doğru sürüklenerek ilerledim ve yatağa geri döndüm. Mektup ondandı. Klasik terketme mektubuydu. Bir adamla tanışmıştı. Adam müzisyendi. Zaten arkadaşları da yirmi yıllık hapis cezam olduğundan beni bırakması için baskı yapıyordu. İkimiz için bir gelecek yoktu. Yeni adamı seviyordu ve adamın senfoni orkestrasıyla çıktığı tur bitince evlenmeyi planlıyorlardı. Anlayışla karşılayacağımı umuyordu. Üzgündü ama sonsuza kadar elveda diyordu, beni bir daha görmeyecekti.</p>

  <p>Yüzümden akan kan sayfaya döküldü. Elbette gardiyanlar bana vermeden önce mektubu okumuştu ve kapımın dışında gülüyorlardı. Bu gülüşlerini bir zafer kazanmışçasına sürdürmelerini dinlerken o müzisyenin, yeni aşığının onun için işkenceye katlanıp katlanmayacağını düşündüm. Belki de katlanırdı. Azar azar içlerindeki umutları ellerinden almaya başlamadıkça insanların nelere katlanacağını bilemezsiniz.</p>

  <p>Maurizio’nun ölümünün üzerinden haftalar geçtikten sonra zihnimde canlandırdığım Modena’nın kanlı, bakakalmış yüzü hapishanede kaybettiğim o aşkla ilgili anılarımla karışmaya başladı bir şekilde. Bunun neden olduğundan emin değildim. Modena’nın kaderiyle benimkinin benzeşmesi için özel bir neden yoktu ama yine de böyle hissediyordum. İçimde hüzünlenemeyecek denli uyuşmuş, öfkelenemeyecek denli katılaşmış bir karanlığın giderek büyüdüğünü hissediyordum.</p>

  <p>Bununla savaşmaya çalıştım. Kendimi olabildiğince meşgul tutmaya çalıştım. İki Bollywood filminde daha küçük rollerde -biri bir parti, diğeri de sokak çekimiydi- oynadım. Kavita ile buluşup Anand’ı ziyaret etmesi için onu sıkıştırdım. Çoğu öğleden sonra Abdullah ile ağırlık kaldırıp boks ve karate çalıştım. Fırsat buldukça gecekondudaki kliniğe gittim. Prabaker ile Johnny’ye düğün hazırlıklarında yardım ettim. Kadirbhai’nin nutuklarını dinledim, kendimi Abdül Gani’nin özel koleksiyonunda bulunan kitaplara, elyazmalarına, parşömenlere ve oymalara verdim. Ne yaparsam yapayım içimdeki karanlıktan kurtulamıyordum. Azar azar işkence gören İspanyol’un yüzü ve sessizce çığlıklar atan gözleri, mektuba dökülen benim kanıma ve ağzımdan tek bir ses bile çıkmayışına dönüştü. İçimizde dışarıya çıkan bütün o anlar kalbimizde gizli bir yer edinirler. Orada aşklar da, filler gibi kendilerine ölecek bir yer bulur. Orada gururunuz ağlayabilir. O yalnız gecelerde ve düşünceyle örülü günlerde Modena’nın yüzü hep orada, kapıya doğru bakıyordu.</p>

  <p>Ben çalışıp endişelenirken Leopold’un Yeri de değişti. Bir zamanlar orada kaynaşan kalabalık ortadan kayboldu. Karla gitmişti. Ulla gitmişti. Modena muhtemelen ölmüştü. Bir defasında Leopold’a bir içki için bile uğramayacak kadar meşgulken içeri bakınca hiçbir tanıdık sima görememiştim. Yine de Didier her akşam en sevdiği masada işlerini yürütüp eski dostlarının ısmarladığı içkileri yuvarlamaya devam ediyordu. Zamanla Didier’in etrafında yeni ve farklı tarza sahip bir grup toplanmaya başladı. Bir gece Lisa Carter birlikte içki içmek için yanında Kalpana İyer’i getirdi, böylece genç yapımcı asistanı da Leopold’un Yeri’nin müdavimlerinden biri haline geldi. Vikram ve Lettie düğün hazırlıklarının son aşamasındaydı ve hemen hemen her gün bir şeyler atıştırmak, bir kahve ya da içki içmek için restorana uğruyorlardı. Kavita Singh ile birlikte çalışan iki genç gazeteci Anwar ve Dilip, Kavita’nın teklifini kabul ederek mekana bir uğramışlardı. İlk ziyaretlerinde de Lisa Carter, Kalpana, Kavita, Lettie ve bir film için Lisa ile çalışan üç Alman kızla, yani yedi tane genç, akıllı ve canlı kadınla tanışma şansına erişmişlerdi. Anwar ve Dilip de sağlıklı, mutlu, özgür genç adamlardı. İlk ziyaretlerinin ardından her boş vakitlerinde Leopold’un Yeri’ndeydiler artık.</p>

  <p>Yeni grubun yarattığı hava bir zamanlar Karla Saaranen’in etrafında bir araya toplanan gruptan farklıydı. Karla’nın keskin zekası ve espri anlayışı arkadaşlarını daha derin muhabbetlere ve daha anlamlı kahkahalara teşvik ederdi. Yeni grup istikrarsızlığını, Didier’in basitliği ve müstehcenliği alaycılığıyla birleştiren tarzından alıyordu. Bu kalabalık daha yüksek sesle ve bol bol kahkahalarıyla etrafı çınlatıyordu ama ne şakalar ne şakaları yapanlar aklımda yer ediyordu.</p>

  <p>Vikram’ın Lettie ile evlenmesinden bir gün ve Maurizio’nun Hasan Obikwa’nın çukuruna atılmasından birkaç hafta sonra, yeni grubun arasında, onların bağrış çağrış şamataları ve kahkahaları arasında otururken giriş kapısının önünde Prabaker’in durduğunu gördüm. Prabaker bana el sallayınca dışarıya, park ettiği taksisinin yanına gittim.</p>

  <p>“Hey, ne haber Prabu? Vikram’ın düğününü kutluyoruz! Vikram ile Lettie dün evlendi.”</p>

  <p>“Evet, Linbaba. Yeni evlilerin eğlencesini bozduğum için üzgünüm.”</p>

  <p>“Sorun değil. Burada değiller. Londra’ya, Lettie’nin ailesinin yanına gittiler. Ne iş?”</p>

  <p>“İş mi Linbaba?”</p>

  <p>“Burada ne arıyorsun demek istiyorum. Yarın senin için büyük gün. Johnny’yle ve gecekondudaki diğer çocuklarla içersin diye düşünmüştüm.”</p>

  <p>Prabaker direksiyonla sinirli bir şekilde oynayarak “Seninle konuştuktan sonra gideceğim,” dedi. Taksinin öndeki iki kapısı da içeri biraz rüzgar girsin diye açılmıştı. Oldukça sıcak bir geceydi. Sokaklar çiftlerle, ailelerle ve dikkatlerini sıcaktan başka bir noktaya çekecek bir şeyler arayan bekar genç erkeklerle doluydu. Yol boyunca park etmiş arabaların arasından ilerleyen kalabalık Prabaker’in açık kapısına sürünerek geçmeye başlayınca o da sertçe kapıyı kapadı.</p>

  <p>“Sen iyi misin?”</p>

  <p>“Ah, evet Lin, çok iyiyim,” diye yanıtladı Prabu. Daha sonra bana baktı. “Hayır, aslında pek iyi değilim <i>baba.</i> Çok, çok kötüyüm.”</p>

  <p>“Sorun ne?”</p>

  <p>“Şey, nasıl anlatsam ki? Linbaba, biliyorsun yarın Parvati ile evleniyorum. Biliyor musun Linbaba, Parvati’mi ilk kez altı sene önce görmüştüm. O zaman Parvati on altı yaşındaydı. Babası Kumar çay dükkanını açmadan önce, gecekonduda annesi, babası ve Johnny Cigar’la evlenecek kardeşi Sita ile küçük bir barakada yaşıyordu. O ilk gün şirketin kuyusundan eve bir testi suyu kafasında taşımıştı.”</p>

  <p>Prabaker duraklayarak taksinin camından bir akvaryumu andıran sokağı seyretti. Tırnaklarını, direksiyonunu kapladığı plastikten leopar derisinin üzerine batırıyordu. Ona biraz zaman tanıdım.</p>

  <p>“Her neyse,” diyerek devam etti. “Ben onu izlerken Parvati de ağır testiyi zorlu yolda taşımaya çalışıyordu. Testi oldukça eski olacak ki birdenbire parçalara ayrıldı ve bütün su Parvati’nin üzerine döküldü. Parvatim o kadar çok ağladı ki. Ona baktım ve...”</p>

  <p>Prabaker duraklayarak bir kez daha sokağı seyretmeye koyuldu.</p>

  <p>“Onun için üzüldün?”</p>

  <p>“Hayır baba. Ben...”</p>

  <p>“Ona acıdın?”</p>

  <p>“Hayır, baba. Ereksiyon oldum. Hani penisin sertleşir ya.”</p>

  <p>“Tanrı aşkına Prabu! Ereksiyonun ne demek olduğunu biliyorum!” diye homurdandım. “Sadede gel. Ne oldu?”</p>

  <p>“Hiçbir şey olmadı,” dedi Prabaker öfkelenmeme şaşırarak ve yumuşayarak. “Ama o zamandan bu yana onun için hissettiklerimi unutamadım. Şimdi onunla evleniyorum ve o büyük hissim her geçen gün daha da büyüyor.”</p>

  <p>“Bu sohbetin gidişatından hiç memnun değilim Prabu,” diye mırıldandım.</p>

  <p>Prabaker kelimeleri yutarak “Sana sormak istiyorum Lin,” dedi. Bana baktı. Gözlerinden aşağı yaşlar süzülüyor, kucağına dökülüyordu. Sesi kesik kesik çıkıyordu. “O çok güzel. Ben ise kısa boylu, ufak tefek bir adamım. Sence benden iyi ve seksi bir koca olur mu?”</p>

  <p>Taksisinde oturup ağlamasını izlerken Prabaker’e sevginin bir erkeği büyükleştirdiğini, nefretin ise küçülttüğünü söyledim. Ona tanıdığım en büyük erkeklerden olduğunu, çünkü içinde bir nebze nefret barındırmadığını söyledim. Onu tanıdıkça gözümde daha da büyüdüğünü ve bunun ne kadar az bulunur bir şey olduğunu anlattım. Onunla şakalaştım ve bir çocuğun gerçekleşmiş dileği kadar harikulade olan gülümsemesi yuvarlak yüzüne geri gelene kadar onunla güldüm. Prabaker gecekonduda kendisini bekleyen bekarlığa veda partisine giderken gözden kaybolana kadar arabasının kornasını bir zafer kazanmışçasına çaldı durdu.</p>

  <p>Prabaker yanımdan ayrıldıktan sonra geçirdiğim gece her zamankinden yalnızdı. Daireme gitmek yerine Causeway’de ilerledim ve Prabaker’in Cuffe Parade’deki gecekondusuna yürüdüm. Tarık’la Vahşi Köpeklerin Gecesi’nde durduğumuz yere geldim. Civarda hala kereste parçaları ve taşlar vardı. Orada oturdum ve geceyi içime çekerek tozlu yolda baraka kalabalığına doğru zarif hareketlerle yürüyen gecekondu sakinlerini izledim. Gülümsedim. Prabaker’in gülümsemesini her aklıma getirdiğimde sanki sağlıklı ve mutlu bir bebeğe bakıyormuş gibi kendimi gülümserken bulurdum. O sırada Modena’nın suratı sallanan gece lambalarının ve dumanların arasından belirdiği gibi ansızın yok oldu. Gecekonduda müzik çalmaya başladı. Bir grup genç adam sesin geldiği yere doğru hızlı adımlarla ilerlemeye başladı. Prabaker’in bekarlığa veda partisi başlamıştı. Beni de davet etmişti ama kendimi toplayıp gidemiyordum. Mutluluğu duyacak kadar yakın fakat hissetmeyecek kadar uzak bir mesafede oturdum.</p>

  <p>Hapishanede gardiyanlar aktrise ve ilişkimize ihanet etmem için beni zorladıklarında güçlü kalmama neden olan şeyin aşk olduğunu yıllarca kendime söyleyip durdum. Modena bir şekilde bu gerçeği yok etmişti. Benim konuşmamamı sağlayan ne o kadına olan aşkım ne de cesur yüreğimdi. Bana güç veren keçi gibi inatçılığımdı. Bunda asil olan hiçbir şey yoktu. Kabadayıların ödlekliğinden her ne kadar tiksinsem de ben de çaresiz kalınca bir kabadayı kesilmemiş miydim? Eroinin ejderha pençeleri üzerimdeyken küçük, ufacık bir adama dönmüştüm. O kadar küçülmüştüm ki bir silah kullanmıştım. Para almak için o silahı birçoğu kadın olmak üzere, insanlara doğrultmuştum. Peki, bu açıdan kadınlardan para kazanmaya çalışan Maurizio’dan ne kadar farklıydım? O rehin almalarda polislerden biri umduğum şekilde beni vursaydı, benim ölümüm de haklı olarak o çılgın İtalyan’ın ölümü gibi gibi zerre kadar acıma duygusu uyandırmazdı.</p>

  <p>Ayağa kalkıp gerindim ve etrafıma bakarken köpekleri, onlarla olan mücadeleyi ve küçük Tarık’ın cesaretini anımsadım. Şehre geri yürürken Prabaker’in partisinden yükselen neşeli kahkahaları ve hemen ardından gelen yüksek alkış seslerini duydum. Uzaklaştıkça müziğin sesi azalmaya ve giderek duyulmaz olmaya başladı.</p>

  <p>Tıpkı gecekonduda yaşarken yaptığım gibi geceleyin şehirde tek başına saatlerce yürüyüp onun tadını çıkarırdım. Gün ağarırken bir gazete satın aldım, oturacak bir kafe bulup zengin bir kahvaltı ettikten sonra ikinci, ardından üçüncü çayımı içtim. Gazetenin üçüncü sayfasında Mavi Kız Kardeşler olarak bilinen Raşit’in dul eşi ve baldızının başına gelen mucizeyi anlatan bir haber vardı. Makale başka gazetelerde de yer alıyordu ve Kavita Singh tarafından yazılıp ülke çapında yayınlanmıştı. Yazıda Kavita kısaca kızkardeşlerin öykülerini anlatmış, daha sonra da kızların sahip oldukları iddia edilen mistik güçleri kanıtlayacak ilk ağızdan ifadelere yer vermişti. Bir kadın tüberkülozdan kurtulduğunu söylüyor, bir başkası işitme duyusunu geri kazandığını iddia ediyor, yaşlı bir adam zayıf ciğerlerinin kızkardeşlerin mavi giysilerine hafifçe bir dokunmasıyla tekrar güçlü ve sağlıklı hale geldiğini anlatıyordu. Kavita, <i>Mavi Kız Kardeşler</i> ismini kadınların kendilerinin bulmadığını, komadan aynı rüyayı, havada süzüldüklerini görerek uyandıklarından hep mavi giydiklerini bu yüzden de halkın onlara bu ismi taktığını ilave ediyordu. Makale Kavita’nın kızlarla buluşmasından bahsetmesi ve onların hiç şüphesiz özel, belki de olağanüstü oldukları düşüncesini paylaşmasıyla sona eriyordu.</p>

  <p>Hesabı ödeyip garsondan ödünç aldığım kalemle makaleyi yuvarlak içine aldım. Sokaklar sese, renge ve kargaşaya doğru uyanırken bir taksi çevirdim ve umursamaz trafik içinde Arthur Road Hapishanesi’ne doğru yol almaya başladık. Üç saat bekledikten sonra ziyaret odasına girebilmiştim. Oda iki tel bölmeye ayrılmıştı. Bir telin ardında ziyaretçiler tıklım tıkış olmuş, tel kafese tutunarak yerlerini korumaya çalışıyordu. Diğer telin arkasında yine aynı şekilde birbirini itekleyen, kendilerini sağlama almak için tellere yapışmış, yaklaşık yirmi mahkum vardı. Kırk kişi de ziyaretçi bölmesinde sıkışmıştık. Bizim bölmedeki her adam, kadın ve çocuk bağırıyordu. O kadar çok değişik dil konuşuluyordu ki bunların ancak altı tanesini tanıyabildim ama mahkumların tarafında bir kapı açılınca saymayı bıraktım. Anand kendine yol açarak içeri girdi.</p>

  <p>“Anand! Anand! Buradayım!” diye bağırdım.</p>

  <p>Anand beni gördü ve gülümsedi.</p>

  <p>“Linbaba seni görmek çok güzel!” diye bağırarak karşılık verdi.</p>

  <p>“İyi görünüyorsun dostum!” diye seslendim. Gerçekten iyi görünüyordu ve orada bunu başarabilmenin ne kadar zor olduğunu biliyordum. Böyle görünmek için ne kadar çaba harcadığının, her gün vücut biti ayıkladığının ya da solucanlı sularla duş aldığının farkındaydım.</p>

  <p>“Gerçekten iyi görünüyorsun!”</p>

  <p><i>“Arrey</i>, sen de çok iyi görünüyorsun Lin.”</p>

  <p>Ben iyi görünmüyordum ve bunu biliyordum. Endişeli, suçlu ve yorgun gözüküyordum.</p>

  <p>“Biraz... Yorgunum. Arkadaşım Vikram... Onu hatırlıyor musun? Dün evlendi. Aslına bakarsan dünden önceki gündü. Bütün gece yürüdüm de.”</p>

  <p>“Kazım Ali nasıl? İyi mi?”</p>

  <p>Gecekonduda yaşarken sık sık gördüğüm o iyi ve asil adamı artık eskisi gibi görmemenin verdiği utançla kızararak “Gayet iyi,” diye yanıtladım. “Bak! Şu gazeteye bir bak. Kızkardeşlerle ilgili bir makale var burada. Yazıda senin adın da geçiyor. Bunu sana yardım etmek için kullanabiliriz. Mahkemeye çıkmadan önce kamuoyundan sempati toplayabiliriz.”</p>

  <p>Birdenbire Anand’ın uzun, ince ve yakışıklı yüzü soldu ve Anand kaşlarını çatarak dudaklarını buruşturdu.</p>

  <p>“Bunu yapmamalısın Lin!” diye bağırdı bana. “O gazeteci, Kavita Singh buradaydı. Onu yolladım. Bir daha gelirse tekrar geri yollayacağım. Yardım istemiyorum ve bana yardım edilmesine izin vermeyeceğim. Raşit’e yaptığımın cezasını çekmek istiyorum.”</p>

  <p>“Ama anlamıyorsun,” diye ısrar ettim. “Kızlar artık ünlü. İnsanlar onların kutsal kişiler olduklarını ve mucizeler gerçekleştirebileceğini düşünüyor. Her hafta binlerce insan gecekonduya geliyor. İnsanlar kızkardeşlere yardım etmek istediğini öğrenince sana sempati duyacak. Cezanın yarısını ya da belki daha azını alacaksın.”</p>

  <p>İyice bağırıyor, sesimi gürültülü mekanda duyurmak istiyordum. Hava o kadar sıcak, etraf o kadar kalabalıktı ki tişörtüm su içinde kalmış, vücuduma yapışmıştı. Onu doğru mu anlamıştım? Cezasını azaltabilecek bir şeyi geri çevirmesi mümkün değilmiş gibi geliyordu. Bu yardım olmadan en az on beş sene ceza yerdi. Anand’ın asık suratına bakarken <i>Cehennemde on beş yıl,</i> diye düşündüm. <i>Nasıl olur da yardımımızı geri çevirir?</i></p>

  <p>Anand daha öncekinden de yüksek sesle “Lin! Hayır!” diye haykırdı. “Raşit’i ben öldürdüm ve ne yaptığımı biliyordum. O işi yapmadan önce yanında uzun zaman oturdum. Bir seçim yaptım, şimdi de cezamı çekmeliyim.”</p>

  <p>“Ama sana yardım etmeliyim. Bir denemeliyim.”</p>

  <p>“Hayır, Lin lütfen! Eğer bu cezayı elimden alırsan yaptığımın bir anlamı kalmaz. Gururdan eser kalmaz. Ne benim için, ne de onlar için. Anlamıyor musun? Bu cezayı ben kazandım. Ben kendi kaderim oldum. Sana bir arkadaş olarak yalvarıyorum. Lütfen hakkımda başka bir şey yazmalarına izin verme. Kızkardeşleri yazsınlar. Tamam! Ama bırak da kaderimi huzur içinde yaşayayım. Bana söz verir misin Linbaba? Yemin eder misin?”</p>

  <p>Parmaklarımı tel örgülere geçirmiştim. Soğuk, paslı metalin ellerime batışını hissedebiliyordum. Odadaki ses gecekondudaki barakaların derme çatma çatılarına düşen şiddetli yağmur taneleri gibiydi. Kafesten kafese yalvaran, yakaran, tapınan, hasret çeken, ağlayan, çığlık atan, gülen histerik bir koro.</p>

  <p>Anand yalvarır gibi bakan gözlerinde taşıdığı sıkıntıyla “Bana söz ver Lin,” dedi.</p>

  <p>Kelimeleri zar zor telaffuz ederek “Tamam, tamam,” dedim.</p>

  <p>“Bana söz ver!”</p>

  <p>“Pekala! Pekala! Söz veriyorum. Tanrı aşkına... Tamam, sana yardım etmeye çalışmayacağım.”</p>

  <p>Anand’ın yüzü gevşedi ve yüzüne güzelliğiyle gözlerimi kamaştıran bir gülümseme yerleşti.</p>

  <p>“Teşekkür ederim Linbaba!” diye bağırdı Anand sevinçle. “Lütfen nankör biri olduğumu düşünme, buraya bir daha gelmemeni isteyeceğim senden. Beni ziyaret etmeni istemiyorum. Eğer aklına gelirsem arada sırada bana para yollayabilirsin ama lütfen bir daha gelme. Artık benim hayatım bu. Eğer buraya gelirsen benim için bu hayatı yaşamak zorlaşır. Bazı şeyleri düşünmem lazım. Sana çok teşekkür ediyorum ve sonsuz mutluluk diliyorum Lin.”</p>

  <p>Anand’ın elleri tel örgüyü bıraktı. Ellerini kavuşturup şükranlarını sunar gibi hafifçe kafasını eğdi. Anand tel örgüleri bırakınca mahkum kalabalığının insafına kaldı ve saniyeler içinde geriye düşüp tel örgünün gerisindeki yüzlerin ve ellerin arasında seçilmez oldu. Kapının arka tarafında bir kapı açıldı ve Anand’ın göğsü dik, başı yukarıda dışarı çıkışını izledim.</p>

  <p>Hapishanenin dışına adımımı attım. Saçım terden ıslanmış, kıyafetlerim sırılsıklamdı. Gün ışığı altında gözlerimi kırpıştırdım ve kalabalık sokağa bakıp onun ritmine uymaya, Anand’ı ve nezaretçileri, Koca Rahul’u, açlığı, dayakları, üzerine üşüşen iğrenç böcekleri düşünmemeye çalıştım. O gece ilerleyen saatlerde Anand’ın arkadaşları Prabaker ve Johnny Cigar ile birlikte çifte düğünlerini kutluyor olacaktım. Anand ise iki yüz adamla birlikte taş zeminde kıvrılarak üzerinde cirit atan bitlerle uyumaya çalışacaktı. On beş sene boyunca da her gün bunu yapmaya devam edecekti.</p>

  <p>Bir taksiye atlayıp daireme gittim ve sıcak duşun altında hatıralarla kaşınmaya başlayan vücudumu temizledim. Daha sonra Chandra Mehta’yı arayarak Prabaker’in düğünü için ayarladığım dansçılarla ilgili son ayarlamaları yaptım. Ardından Kavita’yı arayarak Anand’ın onun için başlatmak istediğimiz kampanyadan vazgeçmemizi söylediğini ilettim. Sanırım Kavita da rahatladı. Kavita’nın iyilikle dolu kalbi Anand için endişelenmiş, kampanya başarısız olursa Anand’ın umudunun altında ezilmesinden korkmuştu. Mavi Kız Kardeşlerle ilgili haber yapmasına Anand’ın onay vermesinden ise memnun olmuştu. Kızkardeşler onu hayretler içinde bırakmıştı, Kavita da onları gecekonduda ziyaret etmesi için bir belgesel yapımcısıyla anlaşmıştı. Kavita telefonda projesinden bahsetmek istiyordu, sesindeki heyecanı ve hevesi hissedebiliyordum ama onu tekrar arayacağımı söyleyip telefonu kapadım.</p>

  <p>Küçük balkonuma çıktım ve şehrin sesi ile kokusunu içime çektim. Aşağıdaki avluda üç genç adam bir Bollywood filminde gördükleri dans hareketlerini prova ediyordu. Parti sahnesindeki dans hareketlerini mahvedince güldüler. Hiç hata yapmadan dans etmeyi başarınca da kendilerine tezahürat yaptılar. Bir avluda da kadınlar çömelmiş hindistancevizi lifi ve fildişi rengi sabunla bulaşık yıkıyordu. Komşularının kocalarının alışkanlıklarını konu alan dedikodular ve alaycı yorumlar yapıp kahkahalar atıyor, bağrışıyorlardı. Kafamı kaldırdığımda karşımdaki camda yaşlı bir adamın oturduğunu gördüm. Göz göze geldik ve gülümsedim. Ben aşağıdakileri izlerken o da beni izlemişti. Yaşlı adam kafasını iki yana salladı ve bana gülümsedi.</p>

  <p>Her şey yolundaydı. Giyindim ve sokağa çıktım. Karaborsa para toplama noktalarına, Abdül Gani’nin pasaport imalathanesine ve Kadir’in emri altında tekrardan düzenlediğim altın kaçakçılığı işine uğradım. Üç saat içinde otuzdan fazla suç işledim. İnsanlar bana gülümseyince ben de onlara gülümsedim. Gerekli olduğunda kafalarını korkuyla indirsinler ve geri çekilsinler diye de gangsterlerin deyişiyle onlara <i>gözdağı</i> verdim. Gangsterler gibi yürüdüm ve üç lisanda onların dilinden konuştum. İyi göründüm ve işimi yaptım. Para kazanıyordum ve hala özgürdüm. Fakat bu esnada hafızamın derinliklerindeki karanlık odaya bir görüntü daha eklendi. Bu ellerini birleştiren ve göz alıcı gülümsemesi bir duaya dönüşen Anand’ın görüntüsüydü.</p>

  <p>Dokunarak, tadarak ya da görüp düşünerek hissettiğiniz her şeyin üzerinizde etkisi vardır. Akşamleyin evinizin önünden geçerken cıvıl cıvıl öten bir kuşun sesi ya da gözünüze bir an için ilişen bir çiçeğin görüntüsünün o kadar küçük bir etkisi olur ki bunu anlayamazsınız. Zafer ve kalp kırıklığı ya da az önce bıçakladığınız bir adamın gözlerinde kendinizi görmeniz ise o gizli yere yerleşir ve hayatınızı sonsuza dek değiştirirler.</p>

  <p>Anand’ı son görüşüm bende büyük bir etki bırakmıştı. Bu, onun için hissettiğim derin merhamet duygusu değildi, gerçi ona sadece daha önce zincirlenmiş bir adamın hissedebileceği şekilde acıyordum. Bu, bana Raşit’le ilgili bir şeyler anlatmaya çalıştığında onu dinlemediğim için duyduğum utanç ya da suçluluk duygusu değildi, ki aslında bu yüzden utanıyor ve suçluluk duyuyordum. Ama şimdi hissettiğim başka bir şeydi. Öyle garip bir his içerisindeydim ki bunu tam anlamıyla anlamak yıllarımı aldı. Bu görüntüyü aklıma kazıyan his kıskançlıktı. Anand göğsü dik, başı yukarıda kapıdan çıkıp uzun, acı dolu yıllara adım atarken onu kıskanmıştım. Onun huzurunu, cesaretini ve kendini mükemmel bir şekilde anlamasını kıskanmıştım. Kadirbhai bir keresinde birisini doğru nedenlerden ötürü kıskanırsak bilgelik yolunu yarıladık demişti. Umarım bu konuda haklı değildir. Ben iyi anlamda duyulan kıskançlığın sizi bundan daha ilerisine götüreceğini umuyorum, çünkü tel örgülerin ardındaki o günün ardından neredeyse bir ömür geçti ama ben hala Anand’ın sükunet içinde uzlaşmasını kıskanıyor ve kusurlarım ile mücadelelerim arasında tüm kalbimle bunu arzuluyorum.</p>
</body>
</html>
