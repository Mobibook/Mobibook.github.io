<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>ON BEŞİNCİ BÖLÜM</h2>

  <p>Uyan Lin! Hey, Linbaba, uyanman lazım!”</p>

  <p>Bir gözümü açınca havada sallanan kahverengi bir balon gibi, Johnny Cigar’ın yüzünü gördüm. Gözümü tekrar kapadım.</p>

  <p>“Git başımdan Johnny.”</p>

  <p>Johnny insanı kızdıracak kadar neşeli bir sesle “Sana da merhaba Lin,” dedi. “Kalkmalısın.”</p>

  <p>“Sen kötü birisin Johnny. Kötü ve zalim bir insansın. Git başımdan.”</p>

  <p>“Yaralı bir adam var Lin. İlaç kutuna ve sana ihtiyacımız var.”</p>

  <p>“Daha gün ağarmadı bile,” diye sızlandım. “Henüz gecenin ikisi. Yaralı adama söyle, sabah olunca, dünyaya gözlerimi açtığımda gelsin.”</p>

  <p>“Tabii söylerim ama adamın hızla kan kaybettiğini de bilmelisin bu arada. Elbette daha çok uyumam lazım dersen, onu terliğimle döve döve kapından uzaklaştırırım.”</p>

  <p>Tam yeniden uykunun derinliklerine dalıyordum ki kan kaybetme sözünü duymamla birlikte kendime geldim. Yatakta doğruldum ve uyuşan kalçamı ovaladım. Benim yatağım da, gecekondudaki pek çok yatak gibi toprağın üzerine ikiye katlanarak serilmiş bir battaniyeden ibaretti. İstenirse şilte de alınabilirdi ama şilte pek kullanışlı değildi, çünkü küçücük barakada çok fazla yer kaplıyor ve bitler, pireler ile diğer haşarata yuva oluyordu. Aylar boyunca yerde yattıktan sonra ben de tıpkı diğerleri gibi bu duruma alışmıştım. Ama kalçalarım çok etli olmadığından her sabah ağrıyla uyanıyordum.</p>

  <p>Johnny suratıma doğru bir lamba tutuyordu. Gözlerimi kırpıştırarak lambayı kenara ittirdim ve kapının önünde kolunu tutarak bekleyen adamı gördüm. Kolunda geniş, uzun bir kesik vardı ve buradan yerde duran bir kovaya durmaksızın kan damlıyordu. Tam kendime gelemediğimden sarı plastik kovaya şapşal gibi baktım. Adam barakamın yerlerini kirletmemek için kovayla birlikte gelmişti ve bu gerçek, insanı gördüğü yaradan bile fazla rahatsız ediyordu.</p>

  <p>“Rahatsız ettiğim için üzgünüm Bay Lin,” dedi genç adam.</p>

  <p>Johnny Cigar genç adamın ensesine bir şaplak atarak “Bu, Amir,” diye homurdandı. “Çok aptal bir çocuktur Lin. Aslında terliğimi çıkarıp onu bir güzel pataklamalıyım.”</p>

  <p>“Tanrım, bu çok derin bir yara Johnny.” Kesik, omuzdan neredeyse dirseğin bitimine kadar uzanıyordu. Derinin geniş bir kısmı kalkmıştı. “Onun bir doktora ihtiyacı var. Yaranın dikilmesi gerekiyor. Onu hastaneye götürmeliydin.”</p>

  <p>Amir sızlanarak “Hastane <i>naya!</i>” dedi. “<i>Nahin,</i> baba!”</p>

  <p>Johnny genç adamın kulağını çekti.</p>

  <p>“Kes sesini seni aptal! Hastaneye ya da doktora gidemez Lin. O yüzsüz biri, serserinin teki. Polisten korkuyor. Öyle değil mi gerzek? Polisten korkuyorsun, değil mi?”</p>

  <p>“Ona vurmayı kes Johnny. Bunun bir faydası olmuyor. Bu nasıl oldu?”</p>

  <p>“Dövüşürken olmuş. Onun çetesi, başka bir çeteyle savaşıyormuş. Bu sokak gangsterleri kılıçlarla, satırlarla dövüşüyor. Sonucu da bu oluyor işte.”</p>

  <p>“Dövüşü diğerleri başlattı. Sarkıntılık yapıyorlardı!” diye kendini savundu Amir. Sarkıntılık, Hindistan yasalarınca kötü söz kullanmaktan fiziksel tacize kadar gidebilen bir suçtu. “Onlara bunu kesmelerini söyledik. Kadınlarımız güven içinde sokakta yürüyemiyordu. İşte bu nedenle onlarla dövüştük.”</p>

  <p>Johnny elini kaldırarak Amir’i susturdu. Adama tekrar vuruyordu ki benim sert bakışlarımı görünce vazgeçti.</p>

  <p>“Bunun kılıçlarla, satırlarla birbirinize saldırmanız için geçerli bir neden olduğunu mu sanıyorsun seni aptal! Annen ona laf atılmasını engellemek için lime lime doğrandın diye mutlu mu olacak samyorsun? Eminim çok mutlu olur! Şimdi de gelmiş Linbaba’dan seni dikmesini istiyorsun. Seni yüz karası!”</p>

  <p>“Bir dakika Johnny. Ben bu işi yapamam. Yara çok büyük, çok derin... Çok zor.”</p>

  <p>“Lin, ilkyardım kutunda iğne ve pamuk var.”</p>

  <p>Johnny haklıydı. Kutuda steril iğneler ve ip vardı ama onları daha önce hiç kullanmamıştım.</p>

  <p>“Onları daha önce hiç kullanmadım, bunu yapamam. Onun bir profesyonele, doktora ya da hemşireye ihtiyacı var.”</p>

  <p>“Sana söyledim, doktora gidemez Lin. Onu zorlamaya çalıştım. Diğer çeteden biri, bu aptal çocuktan daha ciddi yaralanmış. Belki de ölür. Olay polise yansıdı. Sorular sormaya başladılar. Amir’i doktora ya da hastaneye götüremeyiz.”</p>

  <p>Amir güçlükle yutkunarak “Eğer iğne ipliği verirseniz yarayı kendim dikerim,” dedi.</p>

  <p>Amir’in gözleri korkudan ve dehşetten kocaman olmuştu. Çok gençti. On altı ya da on yedi yaşındaydı. Puma spor ayakkabılar, kot pantolon ve üzerinde 23 numara yazan bir basketbol forması giymişti. Kıyafetler ünlü Batılı markaların Hindistan’da yapılmış taklitleriydi ve gecekondudaki gençler arasında hayli popülerdi. Genç adamlar, dergilerde ve filmlerde gördükleri havalı yabancılara benzemek ve bu giysileri almak için gerekirse aç kalmayı göze alırdı.</p>

  <p>Çocuğu tanımıyordum. Neredeyse altı aydır gecekonduda yaşıyordum ve benim barakama en uzak ev bile sadece altı yüz metre uzaktaydı ama bu çocuk daha önce hiç görmediğim binlerce kişiden biriydi. Johnny Cigar ve Prabaker gibiler, gecekondudaki herkesi tanırdı. Binlerce insanın hayatındaki en özel ayrıntıları dahi bilmeleri, bana oldukça olağandışı gelirdi. Bunca insanı gerçekten önemsemeleri, onlara karşı samimi bir ilgi göstermeleri daha da şaşırtıcıydı. Genç adamın Johnny Cigar’la yakınlığını merak ettim. Amir hafif serin gece rüzgarıyla titredi ve kendi kendine iğne batırmak düşüncesiyle dudaklarını birbirine bastırıp sessizce içini çekti. Johnny’nin nasıl olup da Amir’i bu kadar iyi tanıdığını, onun bunu yapabileceğinden nasıl bu kadar emin olduğunu da merak ettim. Johnny, Amir’in arkasında durmuş, <i>Evet, eğer ona iğneyi verirsen kendi kendine işini görür</i>, dercesine başını sallıyordu.</p>

  <p>“Tamam, ben yaparım,” diye pes ettim. “Biraz canın acıyacak, seni <i>chutia</i>, canın acısın da gör. Belki bu vesileyle beynin de çalışmaya başlar, çünkü hiç anestetik kalmadı.”</p>

  <p>Johnny mutlu bir şekilde gülümsedi. “Canının acıması sorun değil Lin.”</p>

  <p>Amir’i yatağa oturttum ve omuzlarına bir battaniye attım. Mutfak aletlerini sakladığım kutudan ocağı çıkarıp kurdum ve üzerine kaynasın diye bir tencere su koydum. Johnny aceleyle çıkıp birilerinden çay yapmalarını rica etmeye gitti. Hemen barakamın yanındaki açık alanda elimi yüzümü yıkadım. Su kaynadığında iki iğneyi sterilize etmek için tencereye attım. Antiseptik ve ılık sabunlu su ile yarayı yıkayıp temiz bir sargı beziyle kuruladım. Daha sonra dikişi kolaylaştırmasını umarak sargı beziyle kolunu sıkıca sarıp on dakika kadar bekledim.</p>

  <p>Amir yavaş yavaş kendini gösteren şok belirtilerine karşın benim de ısrarımla iki fincan şekerli çay içti. Korkmuştu ama sakin görünüyordu ve bana güveniyordu. Bu işlemi daha önce sadece bir kez yapmış olduğumdan haberi yoktu. Hapishanede çıkan bir kavgada adamın teki yaralanmıştı. İki hasım arasındaki sorun acımasız bir kavgayla çözülmüştü. Eğer yaralı adam revire götürülseydi, yetkililer güvenlik nedeniyle onu özel hücreye alırdı. Sübyancılar ve gammazlar için özel hücrelere konulmak dışında bir seçenek yoktu, çünkü aksi halde hapishanede hayatta kalamazlardı. Ama diğer adamlar için oraya tıkılmak aşağılık bir durumdu. Şüphenin, iftiranın ve nefret ettikleri adamlarla birlikte yaşamanın baskısı altında olacaklardı. Yaralı adam işte bu nedenle bana gelmişti. Onun yarasını deri dikmek için kullanılan bir iğne ve kumaş ipliğiyle dikmiştim. Yara iyileşmiş fakat ardında çirkin bir iz bırakmıştı. Bu olayın anısı hiç peşimi bırakmadığından Amir’in yarasını dikmek konusunda kendime güvenmiyordum. Genç adamın itaatkar bir şekilde bana gülümsemesi de pek yardımcı olmuyordu. <i>İnsanlar her zaman güvenleriyle bizi incitirler</i>, demişti Karla. <i>Birini incitmenin en kesin yolu, ona kayıtsız şartsız güvenmektir.</i></p>

  <p>Çay içtim, bir sigara yaktım ve daha sonra işe koyuldum. Johnny kapıda durdu ve meraklı komşularla onların çocuklarını azarlayarak uzaklaştırmaya koyuldu. Dikiş iğnesi oldukça ince ve kavisliydi. Sanırım bir çeşit pensle kullanılması gerekiyordu fakat kutumda böyle bir şey yoktu, çünkü çocuklardan biri dikiş makinesini tamir etmek için bir süre önce benden ödünç almıştı. İğneyi deriye batırıp parmaklarımla çekmek zorunda kalıyordum. Bunu başarmak oldukça zordu. İğne kayıyordu. İlk birkaç dikiş bayağı kötü oldu. Amir ürküyor, yüzünü buruşturuyor ama hiç ses çıkarmıyordu. Altıncı, yedinci dikişte artık tekniğimi geliştirmiştim. Verdiğim acı hafiflemese de yaptığım işte ustalaşmıştım.</p>

  <p>İnsan derisi göründüğünden çok daha sert ve elastiktir. Bu yüzden de dikmesi pek zor değildir. İğneyi dokuya zarar vermeden çıkarmak da nispeten kolaydır. Fakat iğne, ucu ne kadar ince ve keskin olursa olsun, neticede yabancı bir cisim ve eğer buna alışık değilseniz, bu işi sık sık yapmak zorunda kalmamışsanız, yabancı bir cismi her seferinde insanın derisine batırıp çıkarmak psikolojik olarak kişiyi hayli zorlayan bir iştir. Serin bir gece olmasına rağmen terlemeye başlamıştım. Ben giderek daha gerginleşip yorgun düştükçe, Amir de çektiği acı yüzünden canlanıyordu.</p>

  <p>Johnny Cigar’a çıkıştım. “Onu bir hastaneye gitmeye ikna etmeliydin! Bu çok saçma bir iş!”</p>

  <p>“Çok iyi bir iş çıkarıyorsun Lin,” diye yanıtladı Johnny. “Bu dikişlerle gömlek bile dikilir.”</p>

  <p>“Gerektiği kadar iyi değiller. Kolunda koca bir iz kalacak. Burada ne halt yediğim hakkında hiçbir fikrim yok.”</p>

  <p>“Tuvalete çıkmakta sorun mu yaşıyorsun Lin?”</p>

  <p>“Ne?”</p>

  <p>“Tuvalete çıkamıyor musun? Kabız mısın?”</p>

  <p>“Tanrı aşkına Johnny! Neler saçmalıyorsun?”</p>

  <p>“Sinirlisin Lin. Sen genellikle böyle değilsindir. Belki de kabız olduğun içindir.”</p>

  <p>“Hayır,” diye homurdandım.</p>

  <p>“O zaman ishalsin herhalde.”</p>

  <p>Komşularımdan biri açık kapıdan başını uzatıp “Geçen ay üç gün boyunca ishaldi,” dedi. “Kocam o zaman bana Lin’in günde üç-dört defa ve gece de üç-dört defa tuvalete gittiğini söylemişti. Bütün sokak bunu konuşuyordu.”</p>

  <p>Bir başka komşu araya girdi. “Ah, evet, hatırlıyorum. Ne acı çekiyordu ama! Tuvaletteyken yüzü ne şekiller alıyordu! Gören doğum yapıyor sanırdı! Dışkısı da oldukça suluydu. Neredeyse su gibiydi. Tıpkı Özgürlük Günü’nde atılan havai fişeklerin patlaması gibi çıkıyordu. <i>Da dung!</i> Tıpkı böyleydi. O zaman ona <i>chandu</i> çayı içmesini önerdim. Böylece dışkısı katılaştı ve eski güzel rengine kavuştu.”</p>

  <p>“Çok iyi bir fikir,” dedi Johnny takdirle. “Git de Linbaba’nın ishali için biraz çay getir.”</p>

  <p>“Hayır!” diye feryat ettim. “Benim ishalim falan yok. Kabız da değilim. Zaten henüz hiçbir şey yapacak fırsatım da olmadı! Tanrı aşkına, yarı uyanık haldeyim! Of, niye uğraşıyorum ki? İşte, bitti. Amir, sanırım iyileşeceksin fakat tetanos aşısı olmalısın.”</p>

  <p>“Gerek yok Linbaba. Bir önceki kavgada tetanos aşısı olmuştum, üstünden üç ay geçmedi.”</p>

  <p>Yarayı bir kez daha temizleyip üzerine antibiyotikli pudra serptim. Yirmi altı dikişi sargı beziyle örttüm ve Amir’e yarayı ıslatmamasını tembih edip iki gün sonra kontrole gelmesini söyledim. Genç adam bana ödeme yapmak istedi fakat bunu kabul etmedim. Kimse bana para ödemezdi. Ama para teklifini reddetmemin sebebi bu prensibim değildi. Nedeni Amir’e, Johnny’ye ve kendime karşı inanılmaz bir öfke duyuyor olmamdı. Ters bir şekilde Amir’i yanımdan uzaklaştırdım. Amir ayağıma dokunarak barakadan çıkarken Johnny Cigar tarafından ensesine yediği son bir şaplakla uğurlandı.</p>

  <p>Tam barakadaki dağınıklığı toplamaya koyuluyordum ki Prabaker içeri daldı ve beni gömleğimden tutarak dışarı sürüklemeye çalıştı.</p>

  <p>“İyi ki uyumuyordun Linbaba,” dedi nefes nefese. “Seni uyandırırken harcayacağımız zamandan kazanmış olduk. Şimdi benimle gelmelisin! Acele et lütfen!”</p>

  <p>“Şimdi ne var Tanrı aşkına?” diye homurdandım. “Beni rahat bırak Prabu. Şu dağınıklığın icabına bakmam lazım.”</p>

  <p>“Şimdi temizliğin sırası değil Lin. Benimle gel! Sorun yok!”</p>

  <p>“Evet, sorun var!” diye itiraz ettim. “Ne olduğunu söylemeden şuradan şuraya gitmem. Son sözüm bu, Prabu.”</p>

  <p>Prabu gömleğimi çekiştirmeye devam ederek “Kesinlikle gelmelisin Lin,” diye ısrar etti. “Arkadaşın hapishanede. Yardım etmelisin!”</p>

  <p>Uykuya teslim olmuş gecekondunun karanlık, dar yollarında aceleyle yürümeye başladık. President Otel’in önündeki anayoldan bir taksi çevirdik ve temiz, sessiz sokaklardan, Fars Kolonisi’ni, Sassoon Rıhtımını, Coloba Pazarı’nı geçerek ilerledik. Taksi Leopold’un Yeri’nin tam karşısındaki Coloba Polis Merkezinin önünde durdu. Gecenin o saatinde barın demir kepenkleri çoktan indirilmişti. Her daim kalabalık barın, bu ıssız görüntüsü şaşırtıcıydı.</p>

  <p>Prabaker ile birlikte polis merkezine girdik. Kalbim hızla çarpmasına rağmen dışarıdan oldukça sakin görünüyordum. Merkezdeki polislerin hepsi Marathi dilinde konuşuyordu. Bu, işlerinin bir gereğiydi. Benden kuşkulanmak ya da beni sevmemek için bir nedenleri olmadığı takdirde Marathi dilinde konuşmamın onları şaşırtıp sevindireceğini biliyordum. Böylelikle beni seveceklerdi, bu da beni koruyacaktı. Yine de bu, düşman hatlarını ziyaret etmeye benziyordu. Duyduğum büyük korkuyu, içimde derinlere itmeye çabaladım. Prabaker demir basamakların önünde, bir <i>havaldar</i> ile, yani polis memuruyla alçak sesle bir şeyler konuştu. Adam başını sallayıp kenara çekildi. Prabaker bana işaret edince ben de onu takip ettim ve demir basamaklardan çıkıp ilk katta bulunan ağır bir kapının önünde durduk. Kapının üzerinde bulunan kafeste bir surat belirdi.İri kahverengi gözler bir sağa bir sola baktı ve önümdeki kapı açıldı. Bir masa, küçük bir metal sandalye ve bambudan bir karyolası olan küçük bir odaya ayak bastık. Bize kapıyı açan adam, o gece görevli olan polis memuruydu. Adam, Prabaker ile kısa bir konuşma yaptıktan sonra dik dik bana baktı. Dikkat çekici bir göbeği olan, uzun boylu, gür kırçıllı bıyıklı bir adamdı. Arkasında akordeona benzer demir parmaklıklar vardı. Parmaklıkların arkasında bir düzine kadar mahkum bize meraklı gözlerle bakıyordu. Gardiyan onlara sırtını dönüp elini uzattı.</p>

  <p>Prabaker “Senden şey istiyor...” diye söze başladı.</p>

  <p>“Anladım,” diyerek elimi kot pantolonumun cebine attım. “Bahşiş istiyor. Ne kadar?”</p>

  <p>Prabaker uzun boylu gardiyana kocaman gülümseyerek “Elli rupi,” diye yanıtladı.</p>

  <p>Elli rupiyi uzatmamla gardiyanın el altı etmesi bir oldu. Daha sonra gardiyan arkasını dönerek demir parmaklıklara yanaştı, biz de onu izledik. Gecenin geç saatine rağmen hücrede bir sürü adam toplanmış gayet heyecanlı bir şekilde konuşuyordu. Gardiyan hepsi susana dek onlara tek tek baktıktan sonra beni öne çağırdı. Ben yaklaşınca toplaşan adamlar dağılıp içerideki iki fantastik şahsa yer açtı. Bu iki kişi, Abdullah’ın isteğiyle ayı Kano’yu gecekonduya getiren mavi derili ayı oynatıcılarıydı. Beni görünce parmaklıklara koşup öyle hızlı ve anlaşılmaz şekilde konuşmaya başladılar ki söylediklerinin yalnızca dörtte birini anlayabildim.</p>

  <p>Şaşkına dönmüş bir halde Prabu’ya dönüp “Neler oluyor?” diye sordum. Prabaker bana arkadaşımın hapishanede olduğunu söylediğinde, Abdullah’ı kastettiğini sanmıştım. Orada Abdullah’ı görmeyi beklediğimden kapıda toplaşan adamlara, ayı oynatıcılarının arkasına bakıp duruyordum.</p>

  <p>“Bunlar senin arkadaşın, öyle değil mi?” dedi Prabaker. “Hatırlamıyor musun Lin? Ayıyla kucaklaşabilesin diye Kano’yla birlikte gelmişlerdi.”</p>

  <p>“Evet, elbette onları hatırlıyorum. Beni onları görmem için mi getirdin?”</p>

  <p>Prabaker bana göz kırptıktan sonra gardiyanın ve ayı oynatıcılarının yüzündeki ifadeyi görmek için döndü.</p>

  <p>Sonra sessizce “Evet Lin,” diye yanıtladı. “Bu adamlar gelmeni rica etti. Yoksa... Yoksa gitmek mi istiyorsun?”</p>

  <p>“Hayır, ben sadece... Neyse, boşver. Ne istiyorlar? Dediklerinden bir şey anlamıyorum.”</p>

  <p>Prabaker onlardan ne istediklerini anlatmalarını istedi. İki mavi derili adam da demir parmaklıklara tutunup açık denizdeki bir saldaymışçasına sallanarak ve bağırarak anlatmaya başladı.</p>

  <p>Prabaker bir yandan adamları daha sakin ve daha yavaş konuşmaya teşvik ediyor, bir yandan da “Navy Nagar’ın yakınlarında kalırken çok üzgün ve zayıf bir ayısı olan başka ayı oynatıcıları ile karşılaşmışlar,” diye açıklıyordu. “Diğer adamlar ayılarına gerektiği gibi saygı göstermiyormuş. Ayıyı kamçıyla dövüyorlarmış. Zavallı hayvan da acıyla haykırıyormuş.”</p>

  <p>Ayı oynatıcıları hızla anlatırken Prabaker ağzı açık bir şekilde sessizce dinleyip başını sallamak zorunda kalıyordu. Diğer mahkumlar da olan biteni dinlemek için yaklaşmıştı. Kalabalık hapishane koridorunun diğer tarafında başka odalar da vardı. O odalardan da adamlar dışarı taşıyor, ayı oynatıcılarının hikayesine kulak kabartıyordu.</p>

  <p>“O adamlar ayılarını çok feci şekilde dövüyorlarmış,” diye çevirmeye devam etti Prabaker. Ayı acıdan haykırdığında bile dayağı kesmiyorlarmış. Üstüne üstlük ayı dişiymiş!”</p>

  <p>Parmaklıklara toplanmış adamlar öfkeli bir şekilde bağrışmaya başlamıştı.</p>

  <p>“Buradaki arkadaşlarımız öteki ayının dövülmesine üzülmüşler ve diğerlerinin yanına gidip ayıyı dövmemeleri gerektiğini söylemişler. Adamlar çok kötü kalpli olduklarından öfkelenmiş ve bir sürü bağrış çağrış olmuş. Birbirlerine kötü sözler söylemişler. O adamlardan biri, bizimkilerin sülalesine küfretmiş, bizimkiler de onlara <i>Göt herifler</i>, demiş. Bunun üzerine kötü adamlar, bizimkilere <i>Orospu çocuğu</i>, demiş. Onlar da kötü adamlara <i>İbne</i>, demiş. Diğerleri yine aynı şekilde yanıt verince bizimkiler de...”</p>

  <p>“Sadede gel Prabu.”</p>

  <p>Prabaker “Tamam Lin,” dedikten sonra dikkatle dinlemeye devam etti.</p>

  <p>“Evet?” diye sordum.</p>

  <p>Prabaker ümitsiz bir şekilde omuz silktikten sonra “Hala küfür kısmındayız,” dedi. “Ama eğer duymak istersen küfürlerin bazıları oldukça enteresan. ”</p>

  <p>“Hayır, istemem!”</p>

  <p>Prabaker bir süre daha dinledikten sonra en sonunda “Pekala,” dedi. “Nihayetinde biri polis çağırmış, sonra da büyük bir kavga çıkmış.”</p>

  <p>Prabaker tekrar durarak hikayenin kalanını dinledi. Gardiyana bakmak için arkamı döndüğümde, onun da diğer mahkumlar gibi kendini hikayeye kaptırdığını gördüm. Dinlerken tütün çiğniyor, gür bıyığı bir aşağı bir yukarı hareket ediyordu. Derken mahkumlardan onay belirtir bir nida duyuldu ve gardiyan da onlara katıldı.</p>

  <p>“İlk başta dövüşü diğerleri kazanıyormuş. Sanki Maharabharata’da gibi çok fazla mücadele olmuş Lin. Diğer ayıcıların arkadaşları da yumruklarla, tekmelerle olaya karışmış. Bu sırada ayı Kano öfkelenmeye başlamış. Polis gelmeden kısa bir süre önce Kano da sahiplerine yardım etmek için kavgaya karışmış. Böylece kavga hemen sona ermiş tabii. Kano diğer adamları bir sağa bir sola savurmuş. Kano oldukça iyi dövüşen bir ayıymış. Kötü adamları ve arkadaşlarını iyice hırpalamış ve canlarını çıkarmış.”</p>

  <p>Prabu’nun sözünü tamamladım. “Böylece mavi adamlar tutuklanmış.”</p>

  <p>“Evet,” diye devam etti. “Huzuru bozmak suçundan hapse atılmışlar.”</p>

  <p>“Tamam. Şimdi bunu konuşalım.”</p>

  <p>Prabaker, gardiyan ve ben birkaç adım geri giderek metal masanın yanında durduk. Omzumun üzerinden mahkumların bizi duymak için kulak kesildiğini görebiliyordum.</p>

  <p>“Kefaletin Hintçesi ne Prabu? Öğren bakalım, bu adamları hapisten çıkarabiliyor muyuz?”</p>

  <p>Prabaker bunu sorunca gardiyan başını salladı ve bunun imkansız olduğunu söyledi.</p>

  <p>“Cezayı karşılamam mümkün mü?” diye Marathi dilinde rüşvet vermek için çok sık kullanılan cümleyi dile getirdim.</p>

  <p>Gardiyan gülümseyerek başını olumsuz anlamda salladı. Çıkan kargaşada bir polis yaralandığı için, olay onu aşıyordu.</p>

  <p>Çaresizliğimi belirtir bir şekilde omuz silkerek adamların yanına gidip onları hapisten çıkaramadığımı söyledim. Adamlar bana öyle hızlı bir şekilde cevap verdiler ki yine ne dediklerini anlayamadım.</p>

  <p>Prabaker bana gülümseyerek “Hayır, Lin!” dedi. “Onlar kendileri için endişelenmiyor. Onlar Kano için endişeleniyorlar. Ayı Kano da tutuklanmış. Ayıları için endişeliler. Senden de bu konuda yardım istiyorlar.”</p>

  <p>Marathi dilinde gardiyana “Ayı tutuklandı mı?” diye sordum.</p>

  <p>Adamın gür bıyığı gururla titredi “Ji, ha!” <i>Evet efendim!</i> “Ayı aşağıda, gözaltında!”</p>

  <p>Prabaker’e dönüp baktım, o da omuz silkti.</p>

  <p>“Belki de ayıyı görmeliyiz,” diye öneride bulundu.</p>

  <p>Bunun üzerine ben de “Ayıyı görmeliyiz!” dedim.</p>

  <p>Zemin kata indik ve yukarıdaki odaların tam altına doğru yönlendirildik. Oradaki gardiyan, odalardan birinin kapısını açtı ve biz de karanlık, boş bir odada oturan Kano’yu gördük. Oda genişti ve bir ucunda tuvalet vardı. Koca ayı zincirle boynundan ve bacaklarından pencerenin demir parmaklıklarına bağlanmıştı. Ayı sırtını duvara dayamış, arka ayaklarını dışarı doğru açmıştı, ifadesini tanımlamak için başka bir kelime bulamıyorum, kederli ve oldukça sıkıntılıydı. Biz ona bakarken ayı yürekleri dağlayacak bir şekilde inledi.</p>

  <p>Prabaker biraz geride duruyordu. Bir şey sormak için ona döndüğümde ağladığını gördüm. Ben ağzımı açamadan ayıya doğru ilerledi ve gardiyanın onu engellemek için uzattığı kolundan kaçındı. Kollarını uzatarak Kano’ya sarıldı ve kafasını ayıya dayayarak onu okşamaya başladı. Gardiyanla bakıştım. Adam kaşlarını kaldırmış, başını bir o yana bir bu yana sallıyordu. Gördüğü manzaradan etkilenmişti.</p>

  <p>Marathi dilinde “Bunu ilk ben yaptım,” dedim. “Ayıya birkaç hafta önce ilk kez ben sarıldım.”</p>

  <p>Gardiyan dudaklarını buruşturdu ve bana küçümseyen gözlerle baktı, “Ellbette sarılmışsındır, tabii tabii.”</p>

  <p>“Prabaker!” diye seslendim. “İşimize bakabilir miyiz artık?”</p>

  <p>Prabaker ayıdan ayrıldı ve elinin tersiyle gözyaşlarını silerek yanımıza geldi. O kadar üzgün görünüyordu ki onu teselli etmek için elimi omzuna koydum.</p>

  <p>“Umarım önemli değildir Lin,” dedi. “Ayı gibi kokuyorum da.” Gardiyanla ve diğer polis memurlarıyla on dakika daha ayıcıları ya da ayıyı serbest bırakmaları konusunda tartıştıktan sonra bunun imkansız olduğunu gördük. Yapılabilecek hiçbir şey yoktu. Ayı oynatıcılarının yanına döndük ve onlara yardım edemediğimizi söyledik. Adamlar tekrar hızlı hızlı Prabaker’e bir şeyler anlatmaya başladı.</p>

  <p>Birkaç dakika sonra Prabaker “Onlara yardımcı olamayacağımızı bildiklerini söylüyorlar,” diye açıkladı. “Onların tek isteği, Kano’yla aynı hücrede kalmak. Kano yalnız kaldığı için endişeleniyorlar. Bebekliğinden beri bir tek gece bile yalnız uyumamış. Kano’nun korkacağını söylüyorlar. Kötü rüya göreceğini, uyuyamayacağını söylüyorlar. Yalnız kaldığı için ağlayacakmış. Ayrıca hapishanede olduğu için utanç duyacakmış, çünkü normalde örnek bir vatandaşmış. Onlar yalnızca Kano ile aynı hücrede olup ona arkadaşlık etmek istiyorlar.”</p>

  <p>Prabaker açıklamasını bitirince ayı oynatıcılarından biri gözlerimin içine baktı. Adam çok üzgündü ve yüzü endişeyle kırışmıştı. Sürekli aynı cümleyi tekrar ediyor, hissettiklerinin gücüyle birleşince onu anlayacağımı umuyordu. Prabaker yeniden gözyaşlarına boğuldu. Hücrenin demir parmaklıklarına yaslanmış bir çocuk gibi hıçkırıyordu.</p>

  <p>“Ne diyor Prabu?”</p>

  <p>“Bir adamın ayısını sevmesi gerektiğini söylüyor Lin. Böyle diyor. <i>Bir adam ayısını sevmeli.</i></p>

  <p>Gardiyanlarla ve polis memurlarıyla bir kez daha pazarlığa oturduk. Ne de olsa bu isteği, kuralları çiğnemeden yerine getirebilirlerdi. Prabaker canla başla pazarlık ediyor, ısrarla ricada bulunuyordu. En sonunda uygun bir fiyata, iki yüz rupiye, yani on iki dolara anlaştık. Ben parayı öderken bıyıklı gardiyan da ayıcılann hücresinin kapısını açtı. Demir merdivenlerden hep beraber aşağı indik ve oradaki gardiyan da Kano’nun hücresinin kapısını açtı. Koca ayı, sesleri duyunca ayağa fırladı ama onu bağlayan zincirler yüzünden düştü. Sonra başını kaldırıp neşeyle salladı ve pençeleriyle yere vurdu. Ayı oynatıcıları onun yanına gidince Kano onları koklayarak burnunu üzerlerine sürttü. Mavi adamlar onu sevgiyle okşadılar ve ağır zincirlerin ayıya verdiği sıkıntıyı hafifletmeye çalıştılar. Onları orada birbirlerine sarılır halde bıraktık. Demir kapının Kano ile sahiplerinin üzerine kapanırken çıkardığı ses, boş alanda eko yaptı. Prabaker ile polis merkezinin çıkışına doğru yürürken bu sesle içimin ürperdiğini hissettim.</p>

  <p>“Bu gece yaptığın çok güzel bir şeydi Linbaba,” dedi Prabaker. “<i>Bir adam ayısını sevmeli.</i> Ayı oynatıcılarının söylediği buydu ve sen de bunu gerçekleştirdin. Yaptığın çok ama çok güzel bir işti.”</p>

  <p>Polis merkezinin dışında taksisinin içinde uyuyan bir adamı uyandırdık. Prabaker de yanıma oturarak sık sık şoförlük yaptığı taksilerden birinde turist gibi arkaya oturmanın keyfini çıkardı. Taksi yola koyulduğunda Prabaker’in bana baktığını farkettim. Ona bakıp kaşlarımı çattım. Prabu başını salladı. Bana o eşsiz gülümsemelerinden birini bahşedip elini kalbinin üzerine koydu.</p>

  <p>Gülümsemesi karşı konulmazdı ve içten içe ona karşılık veriyordum, bunu biliyordu. Yine de sinir olmuş gibi yaparak “Ne var?” diye sordum.</p>

  <p>Kutsal bir söz söyler gibi ağırbaşlı bir havayla “Bir adam ayısını...”</p>

  <p>“Yine başlama Prabu!”</p>

  <p>“...sevmeli.” diye sözünü bitirdi göğsüne vurarak ve başını çılgınca sallayarak.</p>

  <p>“Tanrım, bana yardım et,” diye mırıldandım ve uyanmakta olan sokağı izlemeye koyuldum.</p>

  <p>Gecekonduların girişinde Prabaker ile ayrıldık. O, erken bir kahvaltı için Kumar’ın çay dükkanına gitti. Prabaker heyecanlanmıştı. Ayı Kano ile yaşadığımız macera, Kumar’ın iki güzel kızından biri olan Parvati’ye anlatacak yeni bir hikaye vermişti ona. Üstelik bu hikayede önemli bir roldeydi. Prabu bana Parvati ile ilgili bir şey söylememişti ama onu kızla konuşurken görmüştüm. Sanırım aşık oluyordu. Prabaker’e göre, bir adam aşık olduğu kadına çiçek ya da çikolata götürmez, bunun yerine ona savaştığı haksızlıklar ve canavarlarla ilgili öyküler götürürdü. Ona dedikodular, skandallar ve sırlarla ilgili en yeni haberlerden bahseder, cesur yüreğini ve insanı hayrete düşüren gülümsemesinin kaynağını sunardı. Çay dükkanına doğru giderken Prabaker’in kafasını ve ellerini sallama şekline bakılırsa, yeni günün armağanı olarak Parvati’ye götürdüğü hikayeyi prova etmeye çoktan başlamıştı bile.</p>

  <p>Ayılmaya çalışan gecekonduların arasından gri şafağa doğru ilerledim. Sokakları duman kaplamıştı. Renkli çarşaflar içinde birileri karşıma çıkıyor, daha sonra dumanın içinde gözden kayboluyordu. Pişen ekmeğin, kaynayan çayın ve saçlara sürülen hindistancevizi yağının, sandalağacı sabununun, kafura bastırılmış giysilerin kokusu birbirine karışıyordu. Dolambaçlı yollarda karşıma çıkan uykulu yüzler beni selamlıyor, gülümseyerek bana altı dilde ve bir o kadar farklı inançta iyi sabahlar diliyorlardı. Barakama girince onun mütevazı, rahat ama yıkık dökük görüntüsüne memnuniyetle baktım. Evde olmak güzeldi.</p>

  <p>Barakamdaki dağınıklığı topladım ve tuvalet olarak kullandığımız beton dalgakıranın oraya giderek diğer adamlara katıldım. Geri döndüğümde komşularımın banyo yapayım diye iki kova dolusu sıcak su hazırlayıp bıraktığını gördüm. Nadiren ocakta kovalarca su ısıtmak gibi meşakkatli ve zaman alan bir işle uğraşır, genelde daha tembelce bir yol izleyip soğuk duş alırdım. Komşularım zaman zaman benim için uğraşır, su ısıtırdı. Bu hiç de küçümsenecek bir iş değildi. Her ev için hayati önem taşıyan su, yasal gecekondudaki kuyudan, üç yüz metre ileriden taşınırdı. Kuyu günde yalnızca iki defa kullanıma açıldığından yüzlerce kişi su için mücadele eder, her kova bağrışlar arasında doldurulurdu. Eve taşındıktan sonra da tencerelerde, pahalı gazı harcamak pahasına ısıtılırdı. Yine de bunca zahmete girip bu işi benim için yapan komşularım karşılığında bir teşekkür bile beklemezdi. Bu su, Amir’in ailesi tarafından bir minnet göstergesi olarak ya da beni banyo yaparken seyreden yarım düzine insandan herhangi biri tarafından taşınıp kaynatılmış olabilirdi. Kim olduğunu asla bilemeyecektim. Bu, insanların her hafta benim için yaptığı şeylerden biriydi ve onların gözünde çok da önemli değildi.</p>

  <p>Gettoda yapılan bu anonim, teşekkür gerektirmeyen işler, aslında gecekondunun ayakta kalması açısından büyük önem taşıyordu. Komşunun çocukları ağladığında, onları sanki kendi çocuklarımızmış gibi yatıştırmaya çalışıyorduk. Birinin barakasının çökmekte olduğunu farkedersek hemen onu iple destekliyor, geçerken bir diğerinin çatısını tamir ediyorduk. Sanki koca bir ailenin üyeleriymişçesine ve barakalar sanki evimizdeki birer odaymışçasına birbirimize teklif beklemeden yardım ediyorduk.</p>

  <p>Kazım Ali Hüseyin’in daveti üzerine onunla kahvaltı etmeye gitmiştim. Birlikte çay içip waffle’a benzeyen, rulo yapılmış şekerli ekmek yedik. Ranjit’in cüzamlıları geçen gün yeni bir parti ilaç ve sargı bezi getirmişti. Ben bütün öğleden sonra dışarıda olduğum için de bu malları Kazım Ali’ye bırakmışlardı. Onlara birlikte göz atmaya başladık. Kazım Ali, İngilizce okuma yazmayı bilmiyordu. Sipariş ettiğim her tabletin, kapsülün ve merhemin reçetesini okuyup ne için kullanıldığını tercüme etmemi istedi. Oğullarından biri olan Eyüp de bizimle birlikte oturup her ilacın ne işe yaradığını küçük kağıtlara Urdu dilinde yazdı ve her şişenin, kutunun üzerine yapıştırdı. O zamanlar ben bunu bilmiyordum ama Kazım Ali, Eyüp’ü asistanım olarak seçmişti. Zamanı geldiğinde gecekonduda benim yerimi alacak kişi oydu. Kazım Ali bir gün gecekondudan ayrılacağımdan emindi. Bu yüzden Eyüp’ün en kısa zamanda her şeyi öğrenmesi gerekiyordu.</p>

  <p>Karla’nın Colaba Pazarı’ndaki küçük evine uğrama fırsatını bulduğumda saat on bir olmuştu. Kapıyı çaldım ama kimse açmadı. Komşuları bana Karla’nın bir saat kadar önce dışarı çıktığını söylediler. Ne zaman döneceği hakkında hiçbir fikirleri yoktu. Sinirlenmiştim. İçeride kotum ve botlarım vardı. Onları almak, üzerimdeki bol fakat rahatsız kıyafetlerden kurtulmak için sabırsızlanıyordum. Karla’ya kotun, tişörtün ve botların sahip olduğum tek kıyafet olduğunu söylediğimde abartmamıştım. İki peştamalımı sadece uyurken, banyo yaparken ve kotumu yıkadığımda giyiyordum. Yeni giysiler alabilirdim, bir tişört, kot pantolon ve bir çift ayakkabı Moda Pazarı’nda bana dört-beş dolardan fazlaya mal olmazdı ama ben kendi kıyafetlerimi, içinde iyi hissettiğim kendi giysilerimi istiyordum. Bir kağıda not yazıp kapıya bıraktım ve Kadirbhai ile olan randevuma yetişmek için yola koyuldum.</p>

  <p>Muhammed Ali Caddesi’ndeki büyük ev ben oraya vardığımda boş gözüküyordu. Yola bakan kapının panelleri geriye doğru katlanmıştı ve geniş mermer giriş boştu. Her saat evin önünden binlerce kişi geçiyordu fakat evin kime ait olduğu gayet iyi biliniyordu. Yeşil panellere vurarak içeri girdiğimde, sokaktaki kimse bana dikkat etmedi. Birkaç dakika içinde Nazir yüzünde apaçık bir düşmanlıkla beni karşıladı. Sokak ayakkabılarımı çıkarıp terlik giymemi işaret etti ve beni, bir gece önce ziyaret ettiğim odanın ters istikametindeki dar bir koridora soktu. Kapısı kapılı birkaç odayı geçtikten sonra evin içindeki bir avluya çıktık.</p>

  <p>Oval avlu genişti ve gökyüzüne bakıyordu. Sanki tavanın ortasında koca bir delik açılmıştı. Ağır, kare Maharastrian taşıyla örülü ve birçok sütunla çevrili, manastırı andıran bir mekandaydım. Avluda bir sürü bitki, çiçek ve beş tane uzun hurma ağacı vardı. Acıyla ilgili konuşurken toplandığımız odadan sesini duyduğum çeşme de tam ortadaydı. Bir metre yüksekliğinde, dört metre genişliğinde, ortasında büyükçe bir kaya parçası olan mermer bir çeşmeydi bu. İri kaya parçasının her yanından sular akıyordu. Su, tepe noktasında kayanın yüzeyine çarpmadan önce zambak şeklinde bir hal alıyor ve düzenli, müzikal bir sesle çeşmenin havuzuna dökülüyordu. Kadirbhai çeşmenin bir yanında, hasır bir sandalyeye oturmuştu. Ben gelince okuduğu kitabı kapadı ve cam masanın üzerine bıraktı.</p>

  <p>“<i>Selamın Aleyküm</i> Bay Lin,” dedi gülümseyerek. <i>Allah’ın rahmeti üzerinde olsun.</i></p>

  <p><i>“Aleyküm Selam. Aap kaise hain?” Allah’ın rahmeti senin de üzerinde olsun. Nasılsınız efendim?</i></p>

  <p>“İyiyim teşekkürler. Azgın köpekler ve İngilizler öğle güneşinde ortalığa çıkmış olabilir ama ben mütevazı bahçemde, gölgede oturmayı tercih ediyorum.”</p>

  <p>“O kadar da mütevazı sayılmaz Kadirbhai,” diye yanıtladım.</p>

  <p>“Sence burası çok mu gösterişli?”</p>

  <p>“Yo, hayır, öyle demek istemedim,” dedim hemen, çünkü aklımdan geçen tam da buydu. Kadirbhai’nin sekiz aydır devam eden kuraklık yüzünden yeşil hiçbir bitkinin yetişmediği ve suyun sadece, çoğu zaman kilitli bir kuyudan alınabildiği, yirmi beş bin insanı barındıran çorak, tozlu gecekonduların sahibi olduğunu düşünmeden edemiyordum. “Burası, Bombay’da gördüğüm en güzel yer. Sokaktan bakınca içinin bu denli güzel olabileceğini düşünemezdim.”</p>

  <p>Kadirbhai bir süre bana bakarak enine boyuna yalanımı ölçüyormuş gibi durduktan sonra, beni küçük tabureye yönlendirdi.</p>

  <p>“Lütfen otur Bay Lin. Bir şeyler yedin mi?”</p>

  <p>“Yedim, teşekkürler. Geç sayılabilecek bir vakitte kahvaltı ettim.”</p>

  <p>“En azından sana çay ikram edeyim. Nazir! <i>Idhar-av!</i>” Kadirbhai bağırınca ayağının dibinde ekmek kırıntılarını yemekle meşgul güvercinler irkildi. Nazir içeri girince kuşlar onun etrafında uçuşmaya başladı. Hayvanlar ondan korkmamıştı, hatta ona alışkın oldukları belliydi. Evcil birer köpek gibi tekrar yere kondular ve Nazir’i izlemeye başladılar.</p>

  <p>Kadirbhai “<i>Chai, bono</i>” diye emretti. Şoförle otoriter bir tonla konuşuyordu ama kaba sayılmazdı. Nazir’in kendisiyle bu tonda konuşulduğunda rahat hissettiğini ve karşısındakine saygı duyduğunu hissettim. İriyarı Afgan sessizce eve çekilirken kuşlar da hoplaya zıplaya onu takip etti.</p>

  <p>“Kadirbhai, biz konuşmaya başlamadan önce söylemek istediğim bir şey var,” diyerek söze başladım. Ağzımdan çıkan bir sonraki kelimeler onun başını hızla çevirmesine neden oldu. Şimdi beni dikkade dinliyordu. “Konu Sapna.”</p>

  <p>“Evet, devam et,” diye mırıldandı Kadirbhai.</p>

  <p>“Dün gece konuştuklarımızı, benden toplantıda rica ettiğin şeyi, size bu konuda yardımcı olmamı istemenizi çok düşündüm. Bundan pek hoşlanmadım.”</p>

  <p>Kadirbhai gülümsedi ve bir kaşını havaya kaldırarak soru sorarcasına bana baktı fakat hiçbir şey söylemedi. Biraz daha açıklama yapmak zorunda kaldım.</p>

  <p>“Belki de bunu doğru bir şekilde dile getiremiyorum ama bu konuda iyi hissetmiyorum. O adam ne yapmış olursa olsun, bir polis yerine konulmak istemem doğrusu. Dolaylı yoldan bile olsa onlara yardımcı olmak istemem. Benim ülkemde polis soruşturmasına yardımcı olmak, biri hakkında ispiyonculuk yapmakla aynı anlama gelir. Üzgünüm, bu adam insanları öldürüyor, biliyorum. Eğer onun peşinden gitmeyi isteyen sizseniz, elimden gelen her şekilde yardımcı olmaya çalışırım. Fakat polislere yardımcı olmak ya da onların işlerine dahil olmak gibi bir niyetim yok. Eğer siz yasanın dışında çalışacaksanız, onun peşinden gidip şahsen adamı etkisiz hale getirecekseniz seve seve yardımcı olurum. Çetesiyle savaşmak söz konusuysa, beni de kendinizden sayın.”</p>

  <p>“Başka bir şey var mı?”</p>

  <p>“Hayır. Söylemek istediğim... Her şeyi... Her şeyi söyledim sanırım.”</p>

  <p>“Güzel, Bay Lin.” Kadirbhai beni inceliyordu ve yüzü ifadesizdi ama gözleriyle, insanın kafasını karıştıran bir şekilde gülüyor gibiydi. “Sanırım bunu söylemem içini rahatlatacak. Bir sürü polise parasal anlamda destek olsam da, onlarla hiçbir zaman çalışmam. Sapna meselesi benim için şahsi bir mesele. Eğer onunla ilgili söylemek istediğin herhangi bir şey olursa, lütfen sadece benimle konuş. Dün gece burada gördüğün adamlarla ya da herhangi biriyle Sapna konusunda konuşma. Anlaştık mı?”</p>

  <p>“Evet. Anlaştık.”</p>

  <p>“Başka bir şey var mıydı?”</p>

  <p>“Şey, hayır.”</p>

  <p>“Harika. O zaman işe dönelim. Bugün zamanım oldukça kısıtlı, bu yüzden hemen sadede geleceğim Bay Lin. Dün rica ettiğim iyilik, Tarık adında küçük bir çocuğa İngilizce öğretmendi. Elbette ona her şeyi öğret demiyorum ama İngilizcesinin farkedilir biçimde gelişmesini ve asıl derslerine başladığında bunun faydasını görmesini umuyorum.”</p>

  <p>Bu istek karşısında oldukça şaşırmıştım ama gözüm korkmamıştı. “Şey, memnuniyetle denerim,” diye kekeleyerek cevapladım. Kendimi, her gün yazarken kullandığım dilin ana hatlarını öğretebilecek durumda görüyordum. “Bu konuda ne kadar iyiyim bilmiyorum. Sanırım bu işi benden daha iyi yapacak pek çok insan vardır ama ben de elimden gelenin en iyisini yaparım. Bu işi nerede yapmamı istersiniz? Dersler için buraya mı geleyim?”</p>

  <p>Kadirbhai bana şefkatli bir bakış attı.</p>

  <p>“Doğal olarak çocuk seninle kalacak. Onu önümüzdeki iki buçuk-üç ay boyunca misafir etmeni istiyorum. Çocuk seninle yaşayacak, yiyecek, yatıp kalkacak ve nereye gidersen seninle gelecek. Onun sadece İngilizce deyimleri öğrenmesini istemiyorum, İngiliz tarzını görmesini istiyorum. Bunu da ancak sürekli sana eşlik ederse görebilir.”</p>

  <p>Sersemlemiştim. “Ama... Ben İngiliz değilim,” diye itiraz edecek oldum.</p>

  <p>“Sorun değil. Sence yeterince İngiliz değil misin? Sonuçta bir yabancısın ve çocuğa yabancıların yaşayış tarzını öğretebilirsin.”</p>

  <p>Kafam, Kadirbhai’nin sesiyle irkiltip uçurduğu kuşlar gibi karmakarışık olmuştu. Bu işten bir kurtuluş olmalıydı. İstediği şey imkansızdı.</p>

  <p>“Fakat ben gecekonduda yaşıyorum. Bunu biliyorsunuz. Orada yaşamak kolay değil. Barakam gerçekten küçük ve içinde hiç eşya yok. Çocuk rahat edemeyecektir. Hem gecekondu bölgesi kirli, kalabalık ve... Hem nerede uyuyacak?”</p>

  <p>Kadirbhai biraz da sertçe yanıtladı. “Durumunun farkındayım Bay Lin. Zaten ben de onun gecekonduda nasıl yaşandığını görmesini istiyorum. Bana dürüstçe yanıt ver. Sence gecekondu yaşamından çıkarılacak dersler var mı? Sence şehrin en fakir insanlarıyla vakit geçirmek, ona bir şeyler katar mı?”</p>

  <p>Elbette cevabım olumluydu. Başta zenginlerin kızları ve oğulları olmak üzere, her çocuğun gecekondu yaşamını tecrübe etmesi gerektiğini düşünüyordum.</p>

  <p>“Evet, sanırım size hak veriyorum. Orada insanların nasıl yaşadığını görmek gerektiğini düşünüyorum. Ama siz de anlamalısınız ki bu benim için büyük bir sorumluluk. Ben kendime bile pek iyi bakamıyorum. Bir çocuğa nasıl bakacağım hakkında hiçbir fikrim yok.”</p>

  <p>Nazir elinde çay ve esrarlı sigarayla geri geldi.</p>

  <p>“Ah, çayımız da geldi. Önce içelim mi?”</p>

  <p>Önce sigarayı içtik. Nazir de bizimle içmek için eğildi. Kadirbhai dumanı içine çekmekle meşgulken Nazir de bana kaş göz yapıyor, <i>Bak, efendinin nasıl içtiğini görüyor musun, onun ne büyük biri olduğunu görüyor musun, seninle ben asla onun gibi olamayız, onunla aynı ortamda olduğumuz için ne kadar şanslı olduğumuzun farkında mısın,</i> gibi mesajlar veriyordu.</p>

  <p>Nazir benden bir kafa kadar kısaydı ama daha kiloluydu. Boynu öyle kalındı ki güçlü omuzları kulaklarına değiyor gibi gözüküyordu. Bol gömleğinin içini dolduran kolları, bacaklarından biraz daha inceydi. Geniş, her zaman asık olan suratında, bir çavuşun rütbesindeki gibi üç tane aşağı eğimli kıvrım vardı. Gözlerinin üzerinden başlayıp aşağı, göz hizasına kadar inen asi kaşları kıvrımlardan ilkiydi. İkinci aşağı eğimli kıvrım, burnunun kenarından başlayıp çenesine kadar iniyordu. Üçüncüsü de ters bir at nalını andıran ve kötü şansı sembolize eden hırçın, somurtkan ağzıydı.</p>

  <p>Nazir’in alnında morumsu bir yara izi vardı. Koyu renk gözleri sanki durmaksızın gizlenecek yer arar gibi etrafı tarar dururdu. Kulakları ise sanki bir yaratık onları çiğnemeye çalışmış da, daha sonra bu işten sıkılmış gibiydi. En dikkat çekici özelliği burnuydu. Nazir’in öyle büyük ve sarkık bir burnu vardı ki bu burnun sadece nefes alıp vermek ile koku almak için yaratıldığına inanmak zordu. Onu ilk gördüğümde çirkin olduğunu düşünmüştüm ama bunun nedeni yüz hatlarının güzel olmayışı değil, daha önce gülümsemenin böylesine bozguna uğradığı bir surat görmemiş olmamdı.</p>

  <p>Esrarlı sigara üçüncü defa bana geldiğinde ağzıma bir sıcaklık geldi. Sigaranın tadı da bozulmuş gibiydi. Ben sigaranın bittiğini söyleyince, Nazir izmariti elimden sertçe aldı ve inatçı bir kararlılıkla içine çekerek kahverengi bir duman çıkarmayı başardı. Daha sonra eline külünü döktü ve izlediğimden emin olarak külü ayaklarımın dibine doğru üfledi ve öfkeyle boğazını temizleyerek aramızdan ayrıldı.</p>

  <p>“Nazir beni pek sevmiyor.”</p>

  <p>Kadirbhai güldü. Kahkahası beklenmedikti ve oldukça canlıydı. Neden güldüğünü anlamasam da ben de onunla gülmeye başlamıştım.</p>

  <p>Kadirbhai gülmeye devam ederken “Sen Nazir’i seviyor musun?” dedi.</p>

  <p>“Sanırım sevmiyorum,” diye cevap verdim ve daha da şiddetle gülmeye başladık.</p>

  <p>Kahkahalarımız dinince, “Tarık’a İngilizce öğretmek istemiyorsun, çünkü sorumluluk almak istemiyorsun,” dedi Kadirbhai.</p>

  <p>“Neden sadece bu değil... Evet, aslında sadece bu.” Kadirbhai’nin altın rengi gözlerine baktım. “Ben sorumluluk konusunda pek iyi değilim. Bu da... Oldukça büyük bir sorumluluk. Bunu yapamam.”</p>

  <p>Kadirbhai gülümsedi ve elini alnıma uzattı.</p>

  <p>“Anlıyorum. Endişelisin. Bu çok doğal. Tarık’ın başına bir şey gelir diye endişeleniyorsun. İstediğin yere gitme, istediğin şeyi yapma özgürlüğünü kaybedeceğinden korkuyorsun. Bu çok doğal.”</p>

  <p>İçim rahatlamıştı, “Evet,” diye mırıldandım. Kadir beni anlıyordu. Benden istediği şeyi yapamayacağımı anlıyordu. Beni bu sorumluluktan kurtaracaktı. İskemlesinin yanındaki alçak taburede otururken ona bakmak için başımı yukarı kaldırmak zorundaydım ve kendimi dezavantajlı durumda hissediyordum. Aynı zamanda da aramızdaki eşitsizliklerden dolayı ona karşı ani bir yakınlık duymaya başlamıştım. Bu, bir kölenin sahibine duyduğu sevgi gibiydi ve insan duyguları arasında en güçlü ve gizemli hislerden biriydi.</p>

  <p>“Çok güzel. Kararım şudur Lin... Tarık’ı alacak ve iki gün yanında misafir edeceksin. Kırk sekiz saat sonunda bunun hala imkansız olduğuna karar verirsen, onu buraya geri getireceksin ve ben de sana hiçbir şey sormayacağım. Eminim ki sana hiçbir sorun çıkarmayacaktır. Yeğenim oldukça iyi bir çocuktur.”</p>

  <p>“Yeğeniniz mi?”</p>

  <p>“Evet, en küçük kızkardeşim Faristha’nın dördüncü oğlu. On bir yaşında. Biraz İngilizce biliyor. Ayrıca Hintçeyi, Urdu dilini, Marathi dilini ve Afgancayı mükemmel konuşur. Yaşına göre fazla uzun boylu değildir ama sağlam bir yapısı vardır.”</p>

  <p>Ben yeniden “Yeğeniniz...” diye başlamıştım ki Kadirbhai sözümü kesti.</p>

  <p>“Eğer bu işi benim için yaparsan gecekondudaki sevgili arkadaşım Kazım Ali Hüseyin her konuda sana yardımcı olacaktır. Onu tanırsın, gecekondunun başındaki adam. Senin sorumluluğunu hafifletmek için kendi ailesi de dahil olmak üzere bazı aileleri görevlendirir ve çocuğa senin barakan dışında uyuyacak bir yer ayarlar. Tarık’a bakmanda sana bir sürü kişi yardım edecek. Tarık’ın en fakir insanların zorlu yaşamını görmesini istiyorum ama her şeyden önce onun bir İngilizce öğretmeni ile tanışmasını istiyorum. Bu benim için çok önemli, ben genç bir çocukken...”</p>

  <p>Kadirbhai duraksadı, bakışları çeşmeye doğru kaydı. Taşın üzerinden akan berrak su bir an yansıyarak gözlerini parıldattı. Hemen sonra, güneşli bir günde dağların tepelerinden geçen bulutlar misali yüzünde kasvetli bir ifade belirdi.</p>

  <p>Kendini toparlayarak ve içinde bulunduğumuz ana dönerek “O zaman, kırk sekiz saat,” dedi içini çekerek. “Bu sürenin sonunda çocuğu bana geri getirirsen hakkında kötü bir şey düşünmeyeceğim. Şimdi çocukla tanışma zamanı.”</p>

  <p>Kadirbhai arkamdaki kemerli yola doğru bir işaret yapınca arkama döndüm ve çocuğun orada durduğunu gördüm. Yaşına göre ufak tefekti. Kadirbhai onun on bir yaşında olduğunu söylemişti ama dışarıdan bakıldığında sekizden büyük gözükmüyordu. Hindistan’a özgü yerel giysiler giymişti. Ayağında deri sandaletler vardı. Elinde de bir bohça tutmaktaydı. Çocuk bana öyle perişan, öyle güvensiz gözlerle bakıyordu ki her an gözyaşlarına boğulabilirmiş gibi geldi. Kadirbhai onu yanımıza çağırınca Tarık da oldukça uzağımdan geçerek dayısının sandalyesinin yanına gitti. Sanki bana yaklaştıkça yüzü daha da perişan bir hal alıyordu. Kadirbhai çocukla ciddi bir tonda ve akıcı bir şekilde Urduca konuştu ve bu esnada birkaç kez beni işaret etti. Konuşmayı bitirince çocuk bana döndü, yürüdü ve elini uzattı.</p>

  <p>Gözleri korkudan ve tereddütten kocaman olmuştu. “Merhaba,” dedi.</p>

  <p>Ben de çocuğa elimi uzattım. Küçücük eli, benimkinin içinde kayboldu. Bir çocuğun elinden başka hiçbir şey insanın avcuna bu kadar güzel bir şekilde oturup insanda böylesi bir koruma içgüdüsü oluşturamaz.</p>

  <p>Elimde olmadan gülümseyerek “Sana da merhaba Tarık,” dedim.</p>

  <p>Tarık’ın gözlerinde cılız bir umut ışığı belirir gibi oldu ve hafifçe gülümsedi ama içindeki kuşku bunları çabucak yok etti. Dönüp dayısına baktı. Bu bakış öyle çaresiz bir hüzünle doluydu ki kapalı ağzı iyice geriliyor, küçük burnu yüzünün aldığı halden bembeyaz kesiliyordu.</p>

  <p>Kadirbhai de sanki ona güç aşılıyormuş gibi çocuğa baktı ve ayağa kalkıp Nazir’e seslendi.</p>

  <p>“Kusura bakma Bay Lin. Hemen ilgilenmem gereken birkaç mesele var. Eğer bu iş yürümezse seni iki gün sonra göreceğim, tamam mı? Nazir size çıkış yolunu gösterir.”</p>

  <p>Kadirbhai çocuğa bakmadan arkasını döndü ve gölgeli kameriyeye doğru ilerledi. Tarık’la ben de ona bakıp kendimizi terkedilmiş ve ihanete uğramış hissettik. Nazir bizi kapıya kadar geçirdi ve ben ayakkabılarımı giymek için eğilmişken çocuğu, insanı şaşırtan bir sevgiyle kucakladı. Tarık da Nazir’in saçlarını tutarak ona sıkıca sarıldı. Sonunda çocuk zorlukla ondan ayrılabildi. Gitmek üzere kapının önünde dururken Nazir de bana anlamlı ve tehditkar bakışlar atarak <i>Eğer bu çocuğun başına, bir şey gelirse bana hesap verirsin,</i> demeye getiriyordu. Sonra arkasını dönüp uzaklaştı.</p>

  <p>Bir dakika kadar sonra dışarıda, Nabila Camii’nin yanındaki sokaktaydık ve bizi isteğimiz dışında bir araya getiren güçlü kişiliğin etkisi altında, şaşkın bir vaziyette el ele tutuşmuş bir yetişkinle çocuktan başka bir şey değildik. Tarık son derece itaatkar davranmıştı ama benim Kadirbhai’yi hayır diyemeyişimde sanki korkakça bir yan vardı. Çok çabuk teslim olmuştum, bunun farkındaydım. Kendime karşı olan memnuniyetsizliğim de beni aniden doğrucu birine çevirmişti. <i>Bunu bir çocuğa nasıl yapabilir? Kendi yeğenini nasıl olur da bir yabancıya teslim edebilir? Çocuğun ne kadar isteksiz olduğunu görmedi mi? Bu, çocuğun haklarını ve güvenliğini hiçe saymaktan başka bir şey değil. Yalnızca başkalarını oyuncağı gibi gören biri çocuğu başkasına... Benim gibi birine emanet eder.</i></p>

  <p>Zayıf davranıp Kadirbhai’ye boyun eğdiğim için kendime öfkeliydim. <i>Beni böyle bir şeye mecbur etmesine nasıl izin verdim,</i> diye içimden kendi kendime söyleniyordum. Kinle ve bencillikle yanarak ve Tarık’ı da yanımda sürükleyerek dolup taşan caddede ilerliyordum. Caminin ana girişini geçmiştik ki müezzin ezan okumaya başladı.</p>

  <p class="siir">Allahü ekber Allahü ekber<br />
  Allahü ekber Allahü ekber<br />
  Eşhedü en la ilahe illallah<br />
  Eşhedü en la ilahe illallah</p>

  <p class="siir">Allah en büyüktür, Allah en büyüktür<br />
  İbadet edilmeye O’ndan başka kimsenin hakkı olmadığına<br />
  tanıklık eder, O’na inanırım...</p>

  <p>Tarık iki eliyle beni çekiştirerek durdurmaya çalıştı. Caminin girişini, daha sonra da caminin minaresini, müezzinin sesinin yayıldığı hoparlörleri işaret etti. Başımı ‘hayır’ anlamında sallayıp vaktimiz olmadığını söyledim ama Tarık bileğime iyice yapışıp beni daha güçlü çekiştirmeye başladı. Ona Hintçe ve Marathi dilinde, Müslüman olmadığımı, camiye girmek istemediğimi söyledim. Ama Tarık kararlıydı ve beni kapının girişine sürüklemek için elinden geleni yapıyordu. En sonunda elimden kurtuldu ve caminin basamaklarını çıkmaya koyuldu ve ben onu durdurmaya fırsat bulamadan sandaletlerini kapının önünde fırlatıp camiden içeri girdi.</p>

  <p>Sabrım tükenmiş, kararsız bir halde caminin girişinde kalakalmıştım. Müslüman olmayanların da içeriye alındığını biliyordum. Farklı dinlere, inançlara mensup diğer insanlar da camiye girebilir, meditasyon yapabilir, dua edebilir ya da sadece oturup etrafa bakabilirdi. Yine de Müslümanlar, çoğunluğu Hintlilerin oluşturduğu bu şehirde kendilerini kuşatma altındaki azınlık olarak görüyordu. Aşırı dinciler arasında vahşi çatışmalar çıkabiliyordu. Prabaker de zaman zaman bu caminin dışında, militan Hindular ile Müslümanlar arasında kavgaların baş gösterebileceği konusunda beni uyarmıştı.</p>

  <p>Ne yapmam gerektiği konusunda hiçbir fikrim yoktu. Camiden dışarıya başka çıkışların da olduğunu biliyordum. Eğer çocuk kaçarsa onu bulma ihtimalim yok denecek kadar azdı. Kadirbhai’ye gidip bana emanet ettiği yeğenini daha yüz metre bile uzaklaşamadan kaybettiğimi söyleme düşüncesi kalbimi deli gibi attırmaya yetiyordu.</p>

  <p>Tam camiye girip çocuğu aramaya karar vermiştim ki Tarık’ı mozaiklerle süslenmiş giriş kapısının sağından soluna geçerken gördüm. Elleri, ayakları ve başı ıslaktı, görünüşe göre aceleyle üzerine su tutmuştu. Caminin yakınına gidebildiğim kadar gidip eğilerek içeri bakınca çocuğun bir grup adamın arkasında eğildiğini, namaz kılmaya başladığını gördüm.</p>

  <p>Boş bir el arabasına oturarak bir sigara içtim. Birkaç dakika sonra Tarık dışarı çıktı, sandaletlerini aldı ve yanıma geldi. Çok yakınımda durup çocukların usta olduğu, aynı zamanda hem mutlu hem de endişeli görünen bir gülümsemeyle bana baktı.</p>

  <p>“<i>Zuhr! Zuhr!</i>” diyerek bunun öğle namazı vakti olduğunu belirtti. Sesi böylesine küçük bir çocuk için oldukça sert çıkıyordu. “Allah’a teşekkür ettim. Sen de Allah’a teşekkür eder misin Linbaba?”</p>

  <p>Çocuğun önünde bir dizimin üstüne çöktüm ve onu kollarından tuttum. İrkildi ama onu sıkı sıkı tutmaya devam ettim. Gözlerimden öfke taşıyordu. Yüzümün çok acımasız, hatta vahşice göründüğünün farkındaydım.</p>

  <p>“Bunu bir daha asla yapayım deme!” diye Hintçe bağırdım. “Bir daha asla benden kaçma!”</p>

  <p>Tarık hem korkan hem meydan okuyan bir ifadeyle bana bakıyordu. Hemen sonra, ağlamamak için çabalarken takındığımız o maske belirdi yüzünde. Gözleri doldu ve bir damla gözyaşı yanağından süzüldü. Ayağa kalktım ve bir adım geri gittim. Etrafıma baktığımda, sokakta birkaç kadın ve erkeğin bize bakmak için durduğunu gördüm. Ciddi bir ifadeyle izliyorlardı ama henüz alarma geçmemişlerdi. Çocuğa elimi uzatım, isteksizce elimi tuttu. Birlikte en yakın taksi durağına doğru gittik.</p>

  <p>Yürürken omzumun üzerinden geriye baktığımda hala insanların göleriyle bizi takip ettiklerini farkettim. Kalbim hızla atıyordu. İçimde çok farklı duygular vardı ve bu duygulardan en baskını öfkeydi. Duyduğum öfkenin çoğu da kendime yönelikti. Bir an için durunca, çocuk da benimle durdu. Bir süre kontrolümü sağlamak için uzun uzun nefes alıp verdim. Başımı eğip Tarık’a baktım. Başını bir yana eğmiş beni izliyordu.</p>

  <p>Hintçe ve daha kontrollü bir sesle “Sana kızdığım için üzgünüm,” dedim. “Bir daha böyle bir şey yapmayacağım. Ama lütfen, lütfen sen de benden böyle kaçma. Bu beni çok korkutuyor ve endişelendiriyor.”</p>

  <p>Bana gülümsedi. İlk içten gülümsemesiydi. Bu gülümsemenin, Prabaker’inkine ne kadar benzediğini düşündüm.</p>

  <p>“Tanrım yardım et,” dedim içimi çekerek. “Bir tane daha olmaz.”</p>

  <p>Tarık elimi hevesle, enerjik bir şekilde sıkarak “Evet, tamam!” dedi. Allah yardımcımız olsun. Senin ve benim. Tüm gün boyunca.”</p>
</body>
</html>
