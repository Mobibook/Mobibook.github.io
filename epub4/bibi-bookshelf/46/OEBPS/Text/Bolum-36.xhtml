<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>OTUZ ALTINCI BÖLÜM</h2>

  <p>Hayallerimdeki babayı, Kadirbhai’yi kaybettiğim düşüncesiyle yüzleşemiyordum. Onu kendi ellerimle gömmüştüm ama yasını tutmamıştım. Kalbim onun öldüğüne inanmadığından böyle bir kederle de yüzleşemiyordum. Savaşla geçen o kış boyunca, öylece gittiğine, öldüğüne inanamayacak kadar çok seviyordum onu. Böylesi bir sevgi de uçup giderse, bir daha konuşmaz, bir daha gülümsemezse o zaman hiçbir anlamı yok demekti. İnanamıyordum. Bir bedel olmalıydı, ben de onu bekleyip duruyordum. Tabii o zamanlar sevginin tek yönlü bir yol olduğunu bilmiyordum. Sevgi de saygı gibi aldığınız bir şey değil, verdiğiniz bir şeydir. Acı geçen haftalar boyunca bunu bilmeyerek ve düşünmeyerek içimdeki sevgi dolu umuda sırt çevirip özlem duymamaya çalıştım. Karın ve kayaların kamuflajı altında sindim ve geriye kalan keçi etini çiğnedim. Açlıkla geçen her dakika beni gerçeklerden ve kederden uzaklaştırdı.</p>

  <p>En sonunda et stoğunu tüketince durumumuzu konuşmak üzere bir toplantı düzenlendi. Jalalaad ve genç Afganlar düşman hatlarından savaşarak geçip Zabul ilinin Pakistan sınırına yakın olan çöl kısmına doğru ilerlemeyi istediler. Süleyman ve Khaled başka seçenek olmadığından istemeyerek de olsa bunu kabul etti ama saldırı yapılacak yer kararlaştırılmadan düşmanın yerinin net olarak tespit edilmesi gerektiğini belirttiler. Süleyman bu görev için genç Hanif’i güneybatıdan kuzeye ve güneybatıya doğru geniş bir alanı kapsayacak şekilde araştırma yapması için seçti. Genç adama yirmi dört saat içinde dönmesini ve sadece geceleyin hareket etmesini de emretti.</p>

  <p>Hanif’in dönmesini beklerken geçen zaman uzun, soğuk ve açlıkla doluydu. Su içiyorduk fakat bu işkenceyi sadece birkaç dakikalığına erteliyor, sonunda bizi daha da acıktırıyordu. Yirmi dört saat, iki gün, üç gün geçti ama hala Hanif’ten ses yoktu. Üçüncü günün sabahı Hanif’in ya öldürüldüğünü ya da tutsak edildiğini düşünmeye başladık. Afganistan’ın güneybatısında, İran’ın yakınındaki Tacik’ten deveci Juma onu aramaya gönüllü oldu. Juma koyu tenli, ince suratlı, şahin burunlu ve dolgun dudaklı bir adamdı. Juma, Hanif ile Jalalaad’a yakındı. Bu yakınlık hapishanedeki ve savaştaki adamlar arasında görülür ve nadiren sözcüklerle ya da hareketlerle gösterilir.</p>

  <p>Juma’nın devecilerden oluşan Tacik klanı ticari malların nakli konusunda Hanif ve Jalalaad’ın mensup olduğu Mohmand Hazarbuz halkının rakibiydi. Afganistan hızla modernleştikçe iki grup arasındaki yarış da şiddetini artırmıştı. 1920’de her üç Afgan’dan biri göçebeyken iki nesil sonrası, 1970’lerde halkın yalnızca yüzde ikisi göçebeydi. Bu üç rakip adam savaş sayesinde birbirleriyle yakın ilişki kurup ayrılmaz dostlar haline gelmişti. Arkadaşlıkları savaşın iniş çıkışları esnasında gelişmiş, çatışmalarda birçok kez sınavdan geçmişti. Üç genç adam en başarılı muharebelerden birinde bir Rus tankını yok etmek için mayın ve el bombası kullanmış, boyunlarına bağladıkları deri bir kayışın ucuna tanktan hatıra niyetine aldıkları metal bir parçayı asmışlardı.</p>

  <p>Juma, Hanifi arayacağını söylediğinde bunu yapmasına engel olamayacağımızı hepimiz biliyorduk. Süleyman bitkin bir şekilde iç çekerek gitmesine izin verince Juma da gecenin çökmesini beklemeden silahını omzuna aldı ve sürünerek kamptan ayrıldı. O da tıpkı bizim gibi üç gündür açtı ama dönüp de Jalalaad’a bakarken yüzünde gördüğümüz gülücük, güç ve cesaret ile ışıl ışıl parlıyordu. Juma giderken onun gölgesinin aşağımızdaki karlı yamaçlarda ilerleyişini izledik.</p>

  <p>Açlık soğuk hissini iyice artırıyordu. Uzun ve çetin bir kıştı ve her gün kar etrafımızdaki dağlara yağıp duruyordu. Gündüz hava sıcaklığı sıfır derece civarında seyretse de günbatımından şafağa dondurucu, dişlerinizi zangırdatan eksi derecelere düşüyordu. Ellerim ve ayaklarım hep üşüyor, bana acı veriyordu. Yüzümün derisi tahta gibiydi ve Prabaker’in köyündeki çiftçilerin ayakları gibi çatlaklarla doluydu. Orada soğuğun acısıyla başa çıkmak için ellerimize işerdik, bu geçici de olsa elimizi, ayağımızı hissetmemizi sağlardı fakat o kadar üşürdük ki işemek bile büyük bir sorundu. Kıyafetlerimizi açmak bir dertken sıcak sıvıyı mesaneden boşaltınca hissettiğiniz ürperme de cabasıydı. O sıcaklığı kaybetmek vücut ısısının çabucak düşmesine neden olduğundan hep son ana kadar kendimizi tutardık.</p>

  <p>Juma o gece dönemedi. Geceyarısı bizi uyanık tutan açlık ve korkuyla karanlıkta duyduğumuz bir çıtırtıya hepimiz birden kalktık. Yedi tabanca, sesin geldiği yere nişan aldı. Gölgelerin arasında bir yüz belirdiğinde hepimiz nefesimizi tuttuk. Gelen Habib’ti.</p>

  <p>Khaled ona Urduca “Ne yapıyorsun kardeşim diye sordu. “Bizi çok korkuttun.”</p>

  <p>Başka birinden ya da başka bir yerden geliyormuş gibi çıkan soğukkanlı bir sesle, sanki transa geçmiş bir medyum gibi, “Buradalar,” dedi. Yüzü pislik içindeydi. Hepimiz tıraşsız ve kirliydik ama onun yüzü insanı tiksindiren bir kirle kaplıydı ve bu yüzden şok ediciydi. İltihaplı bir yaradan dışarı sızan zehirli sıvı gibi sanki onun içindeki kötülükte dışarı çıkıyordu. “Her yerde, etrafınızdalar. Yarın ya da ertesi gün aralarına yeni adamlar katılınca buraya gelip hepinizi öldürecekler. Çok yakında. Nerede olduğunuzu biliyorlar. Hepinizi öldürecekler. Artık buradan sadece tek çıkış var.”</p>

  <p>Khaled “Bizi nasıl buldun kardeşim?” diye sorarken sesi Habib’inki kadar soğukkanlıydı.</p>

  <p>“Sizinle geldim. Her zaman yakınınızdaydım. Beni görmediniz mi?”</p>

  <p>“Arkadaşlarımız Juma ve Hanifi gördün mü?” diye sordu Jalalaad.</p>

  <p>Habib cevap vermedi. Jalalaad biraz daha üstüne bastırarak sorusunu yineledi.</p>

  <p>“Onları gördün mü? Rus kampındalar mı? Tutsak mı düştüler?”</p>

  <p>Korkuyla, sessiz bir şekilde Habib’in üzerine yapışan çürümüş deri kokusu içinde yanıt bekledik. Habib meditasyon yapıyor gibiydi. Belki de kimsenin duymadığı sesleri dinliyordu.</p>

  <p>Süleyman <i>yeğen</i> anlamındaki sık kullanılan bir kelimeyi kullanarak “<i>Anlat bach-e-kaka,</i>” dedi. “Buradan tek çıkış var demekle ne kastettin?”</p>

  <p>Habib o deli bakışlarıyla “Her yerdeler,” dedi. Mahmut Melbaaf kulağıma fısıldayarak konuşulanları bana tercüme ediyordu. “Yeteri kadar adamları yok. Dağlardan kolayca çıkış sağlayan her yola mayın döşediler. Kuzey, doğu, batı, her yer mayın döşeli. Sadece güneydoğu temiz, çünkü oradan kaçmayacağınızı düşünüyorlar. Gelip sizi ele geçirsinler diye de orayı temiz bıraktılar.”</p>

  <p>Habib birdenbire konuşmasını kesince Mahmut “O yöne gidemeyiz,” diye fısıldadı. “Ruslar güneydoğu yolunu tutuyor. Bu onların Kandahar yolu. Bizim için geldiklerinde o yönden gelecekler. Oradan gidersek hepimiz öleceğiz, bunu onlar da biliyor.”</p>

  <p>“Şimdi güneydoğudalar ama yarın, sadece bir günlüğüne dağın uzak ucunda, kuzeybatısında olacaklar,” dedi Habib. Sesi hala sakindi fakat yüzü bir şeytanınki gibiydi ve bu hepimizin sinirine dokunuyordu. “Yarın sadece birkaçı geride kalacak. Diğerleri şafaktan hemen sonra kuzeybatı yamaçlarına son mayınları döşemek için gidecek. Eğer güneydoğu yönündekilere saldırır ve onlarla savaşırsanız engeli aşıp kaçabilirsiniz. Bu dediğim sadece yarın için geçerli ama.”</p>

  <p>“Adamlar toplam kaç kişi?” diye sordu Jalalaad.</p>

  <p>“Altmış sekiz. Havan topları, roketleri ve makineli tüfekleri var. Gece gizlice aralarından geçemeyecek kadar fazla sayıdalar.”</p>

  <p>Jalalaad savunmaya geçerek “Ama sen böyle yaptın,” dedi.</p>

  <p>Habib durgun bir sesle “Beni göremezler,” dedi. “Boğazlarına bıçağı saplayana kadar beni görmezler.”</p>

  <p>Jalalaad çıkışarak “Bu çok saçma!” dedi. “Onlar da asker, sen de askersin. Eğer sen aralarından geçebildiysen biz de geçeriz.”</p>

  <p>Habib manyak bakışlarını ilk kez genç adama yönelterek “Adamlarınız geri döndü mü?” diye sordu. Jalalaad cevap vermek için ağzını açtı fakat kelimeler yüreğine saplandı. Gözlerini aşağı indirip başını salladı. “Siz benim gibi o kampa görülmeden, duyulmadan girebilir misiniz? Eğer aralarından geçmeye çalışırsanız arkadaşlarınız gibi ölürsünüz. Ben aralarından gizlice geçebilirim ama siz geçemezsiniz.”</p>

  <p>Khaled yavaşça “Ama savaşarak oradan çıkabileceğimizi düşünüyorsun değil mi?” diye sordu. Sesindeki aceleciliği hepimiz hissettik.</p>

  <p>“Evet. Tek yol bu. Bu dağda her karışı gezdim ve kaşındıklarını duyacak kadar onlara yaklaştım. Burada olma nedenim size nasıl kurtulacağınızı söylemek. Ama yardımımın bir karşılığı var. Yarın öldürmediğiniz her adam benimdir. Onları bana vereceksiniz.”</p>

  <p>Süleyman “Evet, tamam,” diyerek ortamı yatıştırmaya çalıştı. “<i>Hadi, bach-e-kaka,</i> bize bildiklerini anlat. Bilgilerini bizimle paylaş. Otur da anlat. Hiç yiyeceğimiz olmadığından sana da ikram edemiyoruz, üzgünüm.”</p>

  <p>Habib kampın ucundaki karanlığa doğru işaret ederek “Yiyecek var,” dedi. “Oradan yiyecek kokusu alıyorum.”</p>

  <p>Gerçekten de ölü keçinin çürümeye yüz tutmuş parçaları -hayvanın haram yerleri - karın altında yatmaktaydı. Hava soğuk olmasına ve kar yağmasına rağmen çiğ et çoktan çürümeye başlamıştı. Biz oradan gelen kokuyu alamıyorduk ama görünüşe göre Habib alabiliyordu.</p>

  <p>Çılgın adamın yiyecek hakkında söylediği grupta haram yemekle ilgili uzun bir tartışmaya yol açtı. Adamlar inançları konusunda çok sıkı değillerdi. Her gün dua etmelerine rağmen günde üç defa namaz kılan Şiiler ya da günde beş kere namaz kılan Sünniler gibi bu duaların sayılarına çok uymazlardı. Dinlerine bağlı insanlar olmalarına rağmen aşırı dinci değillerdi ama yine de özellikle de savaş zamanında ve yüzleştiğimiz büyük tehlikelerde Tann’yı karşılarına almak istemiyorlardı. Onlar kutsal savaşçılar, mücahitlerdi. Savaşta öldüklerinde birer şehit olup cennete gideceklerine ve orada güzel bakirelerin onlara eşlik edeceğine inanıyorlardı. Cennete bu kadar yakınken yasaklı yiyeceklerle kendilerini kirletmek istemiyorlardı. Bir ay kadar açlık çekip beş gün boyunca ağzımıza hiçbir şey koymadığımız halde böyle düşünmeleri aslında onların ne kadar sağlam bir inanca sahip olduğunu da gösteriyordu.</p>

  <p>Bense Mahmut Melbaaf’a son birkaç gün içinde hiç durmadan o atılan eti düşündüğümü itiraf ettim. Bir Müslüman olmadığından etin o kısımları bana haram değildi. Fakat savaşçılarla o kadar uzun zamandır beraberdim ki kendimi onların inancına sadık hissediyordum. Onlar açlık çekerken hiçbir şey yemezdim. Eti yemek istememe rağmen ancak onlar da yemeye karar verirse yiyecektim.</p>

  <p>Süleyman konu hakkındaki kararını adamlarına iletti. Bir Müslüman için haram yiyecek yemek günah olsa da haram yiyecek yenilebilecekken kendini açlıktan ölmeye mahkum etmek daha büyük bir günahtı. Bunun üzerine adamlar ilk ışık doğmadan çürümüş etten çorba yapmaya karar verdi. Bu yemekle güçlenmiş olarak Habib’in konumlarıyla ilgili verdiği bilgileri kullanarak düşmanla savaşıp dağlardan çıkacaktık.</p>

  <p>Isı ve yiyecek olmadan saklanarak ve bekleyerek geçirdiğimiz uzun haftalar boyunca birbirimizi anlattığımız hikayelerle desteklemiş ve eğlendirmiştik. O son gece birçokları konuştuktan sonra sıra yine bana gelmişti. Haftalar önce ilk kez bana sıra geldiğinde onlara hapishaneden kaçışımı anlatmıştım. Benim bir <i>guuna,</i> yani günahkar olduğum ve hapse atıldığım gerçeği onları çok şaşırtmış ve bana bir sürü soru sormalarına neden olmuştu. İkinci hikayem de Suikastçıların Gecesi’ydi. Abdullah, Vikram ve benim Nijeryalı katilleri izlememiz, onlarla dövüşüp onları yenmemiz ve ülkeden çıkarmamız, bütün bunlara neden olan kişiyi, Maurizio’yu bulmam ve onu dövmem, onu öldürmek istemem fakat hayatını bağışlayıp sonrasında Maurizio, Lisa Carter’a saldırınca Ulla’nın onu öldürmek zorunda kalışından dolayı zamanında Maurizio’ya acıyıp öldürmediğimden pişman oluşumdu.</p>

  <p>Bu hikaye de oldukça büyük bir etki yaratmıştı ve Mahmut Melbaaf üçüncü hikayemi tercüme etmek için yanıma otururken onların ilgilerini canlı tutabilecek bir hikaye düşündüm. Zihnim tanıdığı kahramanları bir bir taramaya başladı. Cesareti ve fedakarlığıyla onun gibi pek çok kahraman hatırlamama neden olan annem başta olmak üzere tanıdığım kadınlar ve erkekler aklıma geldi. Konuşmaya başladığımda ise Prabaker’in hikayesini anlatmaya başladığımı farkettim. Kelimeler ümitsiz bir dua gibi yüreğimden dökülüyordu.</p>

  <p>Prabaker’in cennet gibi köyünü henüz bir çocukken terkedip şehre gidişini ve oradan haydutlara savaş açmak için Raju ve arkadaşlarıyla bir delikanlı olarak köye tekrar dönüşünü, annesi Rukhmabai’nin köyündeki adamlara cesaret verişini, genç Raju’nun haydutların lideri yere düşene kadar onun üzerine silahıyla yürüyüşünü, Prabaker’in ziyafetleri, dansı ve müziği ne kadar sevdiğini, sevdiği kadını kolera salgınından kurtarışını ve onunla evlenmesini ve onu sarmalayan sevgimizle bir hastane yatağındaki ölümünü anlattım.</p>

  <p>Mahmut hikayeyi çevirmeyi bitirince adamlar dinlediklerini düşünür gibi uzun süre sessiz kaldı. Onların da tıpkı benim gibi bu hikayeden çok etkilendiklerini düşünüyordum ki sorular başladı.</p>

  <p>“Peki, o köyde kaç tane keçileri vardı?” diye sordu Süleyman ciddi bir şekilde.</p>

  <p>Mahmut “Ne kadar keçileri ver diye bilmek is—” diye bana tercüme etmeye başladı.</p>

  <p>Gülümseyerek “Anladım. Anladım,” dedim. “Şey, herhalde seksen, belki de yüz civarındadır. Her evin iki ya da üç keçisi vardı ama bazı evlerde altı ya da sekiz keçi bulunduğu da olurdu.”</p>

  <p>Bunun üzerinde adamlar arasında politik ya da dini tartışmalarda görülmedik denli hararetli bir tartışma başladı.</p>

  <p>Jalalaad “Bu keçiler... Ne renkti?” diye sordu.</p>

  <p>“Renkleri,” dedi Mahmut. “Keçilerin renklerini bilmek istiyor.”</p>

  <p>“Şey, kahverengiydiler. Ve beyazdılar, birkaç tanesi de siyahtı.”</p>

  <p>Mahmut, Süleyman’ın sorusunu tercüme ederek “İran’daki gibi büyük keçiler miydi, yoksa Pakistan’daki sıska, küçük keçilerden miydi?”</p>

  <p>Ellerimle işarete ederek “Şey, şu büyüklükteydiler...” dedim.</p>

  <p>Nazir de kendini kaptırıp tartışmaya dahil oldu. “O keçilerden günde kaç litre süt sağıyorlardı?” diye sordu.</p>

  <p>“Ben keçiler hakkında uzman sayılmam...”</p>

  <p>Nazir ısrar ederek “Dene,” dedi. “Hatırlamaya çalış.”</p>

  <p>Ellerimi çaresizce havaya kaldırarak “Of, kahretsin. Sadece bir tahminde bulunuyorum, unutmayın. Herhalde günde iki üç litre kadar,” diye yanıtladım.</p>

  <p>Süleyman “Peki şu arkadaşın, taksi şoförlüğünden ne kadar kazanıyordu?” diye sordu.</p>

  <p>Jalalaad bütün adamların kendisine gülmesine ve bazılarının üzerine taş atmasına neden olarak “Arkadaşın evlenmeden önce bir kadınla baş başa dışarı çıkmış mıydı?” diye sordu.</p>

  <p>Ben müsaade isteyip korunaklı bir yer bulup donuk, üzeri örtülmüş gibi duran puslu gökyüzüne bakmaya başlayıncaya kadar hikaye bu şekilde sadece onları ilgilendiren konularda yoğunlaştı. Boş midemde kendini gösterip yüreğime keskin pençelerini geçiren korkuyla mücadele etmeye çalışıyordum.</p>

  <p>Yarın. Yarın kurtuluşumuz için savaşacaktık. Kimse dile getirmiyordu ama hepsinin öleceğimizi düşündüğünü biliyordum. Hepsi çok neşeli, çok rahattılar. Savaşma kararı verdiğimiz andan itibaren bütün gerilimleri ve korkuları kaybolmuştu. Tabii bu kurtulduğunu bilen adamların rahatlığı değildi. Bu hapisten kaçmadan önce hücremde, aynada ve aynı zamanda benimle birlikte kaçan adamın gözlerinde gördüğüm bir şeydi. Hayatı, bir zar gibi firlatıp atan, her türlü tehlikeyi göze alan adamın bakışıydı bu. Ertesi gün ya özgür ya ölü adamlar olacaktık. Beni hapishanenin ön duvarına götüren kararlılık şimdi de bizi düşmana götürüyordu. Kapana kısılmış bir fare gibi saklanarak ölmektense savaşarak ölmek daha iyiydi. Hapishaneden kaçmış, dünyayı kat etmiş, seneler sonra kendimi özgürlük ile ölüm hakkında tıpkı benim gibi düşünen adamlar arasında bulmuştum.</p>

  <p>Yine de korkuyordum. Yaralanmaktan, omurgamdan yara alıp felç olmaktan, canlı ele geçirilip bir başka hapishanede bir başka gardiyan tarafından işkence görmekten... Karla ve Kadirbhai’nin bana söyleyecekleri akıllı bir çift lafları olurdu. O an ise onların dağdan ve benden ne kadar uzak olduklarını farkettim. Onların mükemmelliklerine daha fazla ihtiyacım yoktu, bunun bana yardımı olmazdı. Dünyadaki hiçbir akıllıca söz karnımın korkuyla büzüşmesine engel olamazdı. Öleceğinizi bildiğinizde akıl bir teselli sağlamaz. Sonunda zekice laflar boşa, zeka anlamsızlığa sürüklenir. Genellikle bilgelik diye tanımladığımız zaman, yer ve hislerin karışımı ise o zaman insana bir huzur verir. Savaştan önceki o gecede benim böyle hissetmeme neden olan şeyler ise annemin sesi ve arkadaşım Prabaker’in yaşamı ve ölümüydü... <i>Huzur içinde yat Prabaker. Seni hala seviyorum ve aklıma geldiğinde kalbime bir acı saplanıyor, gözlerim parlayan yakıcı yıldızlar haline geliyor...</i> O dondurucu gecede beni rahatlatan şey Prabaker’in gülümseyen suratı ve annemin sözleriydi. <i>Hayatta ne yaparsan yap cesaretle yaparsan yanlışa düşmezsin...</i></p>

  <p>Khaled çömelerek yanıma doğru kayarken elinde tuttuğu iki yarım sigaradan birini bana uzattı. “Al bir tane.”</p>

  <p>Aval aval bakarak “Tanrım!” dedim. “Bunları nereden buldun? Geçen hafta sigaraları bitirdiğimizi sanıyordum.”</p>

  <p>Khaled küçük bir çakmakla sigaraları yakarken “Bitirdik,” dedi. “Bunların dışında kalmadı. Bunları özel bir durum için sakladım. Sanırım vakti geldi. İçimde kötü bir his var Lin. Gerçekten kötü bir his. İçime bir yerlere yerleşti ve ondan kurtulamıyorum.”</p>

  <p>Kadir öldüğünden beri Khaled’le zoraki ettiğimiz bir-iki kelimenin dışında ilk konuşmamızdı. Birlikte çalışıp uyuyorduk ama onunla hiç göz göze gelmeyip sohbetten kaçtığımdan dolayı o da zaman içinde benimle konuşmaz olmuştu.</p>

  <p>“Dinle... Khaled... Kadir ve Karla hakkında... Ben... Demek istediğim, ben seni suçlamı...”</p>

  <p>“Hayır,” diye sözümü kesti Khaled. “Kızman için bir sürü nedenin var. Olayı senin açından görebiliyorum. Her zaman görebiliyordum. Sana haksızlık yapıldı. Bunu ayrıldığımız gece Kadir’e de söyledim. Sana güvenmesi gerekirdi. Çok komik bir şey... En çok güvendiği adam, bütün dünyada güvendiği tek kişi, deli bir katil çıktı ve bizi sattı.”</p>

  <p>Khaled’in Arap ezgisiyle konuştuğu New York aksamı üzerime sıcak, köpüklü bir dalga gibi geliyordu. Neredeyse uzanıp onu kucaklayacaktım. Yaralı yüzünde gördüğüm içten kederin bana verdiği güven duygusunu hep özlemiştim. Onun arkadaşlığını geri kazandığım için o kadar mutluydum ki Kadirbhai hakkında söylediği son şeyi anlayamadım. Düşünmeden onun Abdullah hakkında konuştuğu fikrine kapıldım. Halbuki gerçek bu değildi ve tıpkı birçok sohbette gerçeği öğrenme şansını kaçırdığımız gibi bu sohbette de bu şansı kaybettim.</p>

  <p>“Abdullah’ı ne kadar iyi tanırdın?” diye sordum.</p>

  <p>Khaled yüzündeki gülümsemesi sorgular bir ifadeye dönüşerek “Gayet iyi tanırdım,” dedi. İçinden <i>Bu konuşma nereye gidiyor böyle,</i> der gibiydi.</p>

  <p>“Onu sever miydin?”</p>

  <p>“Pek sayılmaz.”</p>

  <p>“Neden?”</p>

  <p>“Abdullah hiçbir şeye inanmazdı. O gerçek nedenler için yeterince asiye sahip olmayan bir dünyada nedensiz bir asiydi. Ben hiçbir şeye inanmayan insanları sevmem ve onlara güvenmem.”</p>

  <p>“Bu tanıma ben de dahil miyim?”</p>

  <p>Khaled gülerek “Hayır,” dedi. “Sen birçok şeye inanıyorsun. Seni bu yüzden seviyorum. Bu yüzden Kadir seni sevdi. Biliyorsun, o seni sevdi, bunu bana birkaç değişik şekilde dile getirdi.”</p>

  <p>“Ben neye inanıyorum?” diye dudak büktüm.</p>

  <p>Khaled hemen “İnsanlara inanıyorsun,” dedi. “O gecekondu kliniğinde yaptıkların. Bu gece köyle ilgili çocuklara anlattıkların. Eğer insanlara inanmasaydın o kadar şeyi aklında tutamazdın. Kolera salgını çıktığında gecekonduda çıkardığın iş. Kadir orada yaptıklarını sevmişti, ben de sevmiştim. Bir süre için Karla’yı bile bir şeylere inandırdığını düşünmüştüm. Anlamalısın Lin. Eğer Kadir’in bir seçeneği olsaydı, yapmak zorunda olduğu şeyi yapacak daha iyi bir yolu olsaydı, o yolu seçerdi. Her şey olması gerektiği gibi oldu. Kimse seni aldatmak istemedi.”</p>

  <p>Sigaradan son nefesi alıp izmariti yerde söndürürken gülümsedim. “Karla bile mi?” dedim.</p>

  <p>Khaled o küçük, kederli kahkahalarından birini atarak “Şey, belki o sayılmaz,” dedi. “Ama Karla böyledir. Sanırım aldatmadığı tek kişi Abdullah'tı.”</p>

  <p>Duyduğuma o kadar şaşırmıştım ki kıskançlıkla kaşlarımı çatmama engel olamadım. “Birlikteler miydi?”</p>

  <p>Khaled bana bakarak sakin bir şekilde “Birliktelerdi denilemez,” diye cevapladı. “Ama ben bir zamanlar Karla ile birlikteydim. Onunla beraber yaşardık.”</p>

  <p>“Ne yapardınız?”</p>

  <p>“Onunla altı ay beraber yaşadık.”</p>

  <p>Kendimi aptal gibi hissederek ve dişlerimi sıkarak “Ne oldu peki?” diye sordum. Kızmaya veya kıskanmaya hakkım yoktu. Karla’ya hiçbir zaman sevgilileri hakkında soru sormamıştım, o da bana sormamıştı. “Bilmiyordun değil mi?”</p>

  <p>“Bilseydim sormazdım.”</p>

  <p>Khaled yavaşça “Beni sen sahneye çıktığın zaman terketti,” dedi.</p>

  <p>“Of, dostum...”</p>

  <p>Khaled gülümseyerek “Sorun değil,” dedi.</p>

  <p>Bir anlığına ikimiz de sessiz kalıp geçmişe daldık. Hacı Ali Camii’nin yakınındaki kıyı setinde Abdullah ve Kadirbhai ile tanıştığım geceyi düşündüm. Abdullah kullandığı İngilizce deyimi bir kadının ona öğrettiğini söylemişti. O kadın Karla olmalıydı. Elbette ki Karla’ydı. Khaled ile tanıştığımda ondaki soğukluğu hatırladım, o zamanlar herhalde incinmişti ve bunun sorumlusu olarak da beni görüyordu. İlk başlarda bana karşı dost canlısı ve kibar olmanın onun için ne kadar zor olduğunu anladım.</p>

  <p>Bir süre sonra Khaled “Karla’yla dikkatli olmalısın Lin. O... Çok kızgın... Biliyor musun? Ve yaralı. Her anlamda çok yara almış. Bir çocukken onu fena benzetmişler. Biraz da delidir. Hindistan’a gelmeden önce Amerika’da bir şey yapmış. Bu da onun işini bitirmiş,” dedi.</p>

  <p>“Ne yapmış?”</p>

  <p>“Bilmiyorum. Oldukça ciddi bir şey. Bana ne olduğunu hiç söylemedi. Sadece bir şeyler ima etti. Bence Kadirbhai ne olduğunu biliyordu, ne de olsa Karla ile ilk tanışan o.”</p>

  <p>Bu kadar uzun zamandır aşık olduğum kadın hakkında ne kadar az şey bildiğimi düşünerek “Bunu bilmiyordum,” dedim. “Sence... Neden bana Kadirbhai’den hiç bahsetmedi? Onu uzun zamandır tanıyorum... İkimiz de Kadirbhai için çalışıyorduk. Ama bana tek kelime bile etmedi. Bir kere bile olsun Kadirbhai’nin adını telaffuz etmedi.”</p>

  <p>“Bence sadece Kadirbhai’ye sadıktı. Sana zarar vermek için bir şey yaptığını sanmıyorum. Karla, Kadirbhai’ye inanılmaz derecede sadıktır. Yani sadıktı. Onu babası olarak görür. Karla’nın öz babası o çok küçükken ölmüş. Üvey babasını da küçük bir yaşta kaybetmiş. Kadir tam da doğru zamanda belirdi ve onu kurtardı, böylece de Karla için bir baba oldu.”</p>

  <p>“Karla ile ilk tanışanın Kadirbhai olduğunu mu söyledin?”</p>

  <p>“Evet, bir uçakta. Karla’nın bana anlattığına göre garip bir hikaye. Uçağa binişini hatırlamıyormuş. Yaptığı bir şeyden ötürü kaçıyormuş ve başı dertteymiş. Sanırım birkaç gün boyunca değişik havayollarından değişik uçaklara binip durmuş. Daha sonra da bir yerden Singapur’a giden uçağa binmiş. O uçakta sinir krizi geçirmiş olmalı, çünkü dağılmış. Daha sonra ise kendini Kadirbhai ile Hindistan’da bulmuş. Kadirbhai sonra onu Karla ile ilgilensin diye Ahmet’in yanına bıraktı.”</p>

  <p>“Bana ondan bahsetmişti.”</p>

  <p>“Öyle mi? Bu konudan pek bahsetmez. O adamı severdi. Ahmet, Karla tekrar kendine gelene dek ona altı ay boyunca baktı. Karla’yı tekrar hayata döndürdü denilebilir. İkisi oldukça yakındı. Karla’ya bir kardeş gibi yakın olan tek kişi Ahmet’ti.”</p>

  <p>“Ahmet öldürüldüğünde onunla mıydın? Yani Karla’yı o zamanlar tanıyor muydun?”</p>

  <p>Khaled hafızasını tazelemeye çalışırken kaşlarını çatarak “Onun öldürülüp öldürülmediğini bilmiyorum Lin,” dedi. “Karla’nın, Ahmet’i ve kızı Madam Zhou’nun öldürdüğünü düşündüğünü biliyorum ama...”</p>

  <p>“Christine’i.”</p>

  <p>“Evet, Christine’i de. Ama Ahmet’i çok iyi tanırdım. Çok iyi, sade, yumuşak bir insandı. Romantik bir filmdeki gibi kız arkadaşıyla zehir içip ölüme gidebilecek biriydi. Kadir bu olayı yakından araştırdı, çünkü Ahmet adamlarından biriydi. Sonunda Madam Zhou’nun bu olayla bir ilgisi olmadığına emin oldu ve Zhou’yu temize çıkardı.”</p>

  <p>“Ama Karla bunu kabullenemedi?”</p>

  <p>“Hayır, bu ona inandırıcı gelmedi. Her şeyden öte, bu olay Karla’yı mahvetti. Sana hiç seni sevdiğini söyledi mi?”</p>

  <p>“Hayır.”</p>

  <p>Khaled donuk bir ses tonuyla “Bu kötü,” dedi. “O kişinin sen olabileceğini düşünmüştüm.”</p>

  <p>“O kişinin mi?”</p>

  <p>“Karla’nın ilerlemesine yardım edecek kişinin. O kızın başına gerçekten kötü bir şeyler gelmiş. Sanırım Kadir de her şeyi kötüleştirdi.”</p>

  <p>“Nasıl yani?”</p>

  <p>“Karla’nın kendisi için çalışmasını sağladı. Onunla karşılaştığında Karla’yı korudu. Amerika’da korktuğu neyse Karla’yı ondan korudu. Fakat daha sonra Karla bir politikacıyla tanıştı ve adam ona aşık oldu. Kadir’in adama ihtiyacı vardı, bu yüzden de Karla’nın kendisi için çalışmasını istedi. Karla’nın bu iş için biçilmiş kaftan olduğunu düşünmüyorum.”</p>

  <p>“Ne çeşit bir işti bu?”</p>

  <p>“Karla’nın ne kadar güzel olduğunu bilirsin. O yeşil gözler, beyaz ten...”</p>

  <p>Kadir’in bir keresinde bana günahtaki suç ve suçtaki günahla ilgili verdiği demeci hatırlayarak “Kahretsin,” diye iç çektim.</p>

  <p>Khaled kafasını merak ve kuşku ile sallayarak “Kadir ne düşündü bilemiyorum,” dedi. “En azından böyle bir şeyin onun tarzı olmadığını söylemeli. Bu işin Karla’ya zarar verdiğini anladığını sanmıyorum. Karla’nın sanki yüreği buz kesti. Sanki öz babası... Onu böyle iğrenç şeyler yapmaya zorluyordu. Bunun için Kadirbhai’yi affettiğini de düşünmüyorum ama aynı zamanda Karla inanılmaz derecede Kadirbhai’ye sadıktı. Bunu hiç anlamadım. Ben de bu şekilde Karla ile beraber olmaya başladım. Olanları gördüm ve Karla için üzüldüm. Bir süre sonra olaylar gelişti fakat hiçbir zaman ona tam anlamıyla ulaşamadım. Sen de ulaşamadın. Hiç kimsenin de hiçbir zaman ulaşacağını sanmam.”</p>

  <p>“Bu oldukça uzun bir süre.”</p>

  <p>“Haklısın ama aslında sadece seni uyarmaya çalışıyorum. Daha fazla incinmeni istemiyorum kardeşim. Birlikte çok şey adattık hı? Karla’nın da incinmesini istemem.”</p>

  <p>Khaled tekrar sustu. Gözlerimizi birbirinden kaçırarak kayalara ve buzla kaplı yere baktık. İçimizi titreten birkaç dakika geçti. En sonunda Khaled derin bir nefes alıp ayağa kalktı ve kolları ile bacaklarını ısıtmaya çalıştı. Ben de ayağa kalkıp soğuktan titreyerek uyuşmuş ayaklarımı yere vurdum. En beklemediğim anda da içten gelen ani bir hareketle Khaled kollarını üzerime dolayıp bana sarıldı. Beni oldukça güçlü bir şekilde kollarıyla sarmıştı ama kafasını benimkine dayadığında bir çocuk kadar hassas ve naifti.</p>

  <p>Benden uzaklaştığında yüzü başka tarafa dönüktü ve gözlerini göremiyordum. Khaled yavaşça yürümeye başlayınca ben de soğukla başa çıkmak için ellerimi kollarımın altına yerleştirerek onu takip ettim. Ancak yalnız kaldığımda Khaled’in söyledikleri aklıma geldi. <i>İçimde kötü bir his var Lin. Çok kötü bir his...</i></p>

  <p>Tam onunla konuşmaya hazırlanıyordum ki Habib arkamdaki gölgelerin arasından beliriverdi ve korkudan sıçradım.</p>

  <p>“Kahretsin!” diye söylendim. “Ödümü bokuma karıştırdın! Bunu bir daha yapma Habib!”</p>

  <p>Mahmut Melbaaf da onun yanına gelerek “Tamam, her şey yolunda,” dedi.</p>

  <p>Habib bana o kadar hızlı bir şekilde bir şeyler söyledi ki tek bir hecesini bile anlamadım. Gözleri kocamandı ve sanki kafasına dek uzanıyordu. Karanlık yüzünden yarattıkları etki iyice artıyor, gözaltı torbaları gözünün alt kısmını daha da aşağı çekiyor, daha çok beyaz kısım görünüyordu.</p>

  <p>“Ne?”</p>

  <p>“Sorun yok,” dedi Mahmut. “Herkesle konuşmak istiyor. Bu gece herkesle konuşuyor. Bana geldi ve söylediklerini senin için İngilizceye çevirmemi istedi. Sen Khaled’den önce konuştuğu son kişisin. En son Khaled ile konuşmak istiyor.”</p>

  <p>“Peki, ne dedi?”</p>

  <p>Mahmut ondan bana söylediklerini tekrar etmesini istedi. Habib tekrar tıpkı az önceki gibi hızlı, enerjik biçimde gözlerime bakarak ve içimden bir canavar çıkmasını bekleyerek dediklerini yineledi. Ben de bakışına karşılık vermekte gecikmedim. Vahşi, çılgın adamlarla aynı hücreyi paylaşmıştım ve gözlerimi kaçırmamam gerektiğini iyi biliyordum.</p>

  <p>Mahmut “Güçlü adamlar şansının yaver gitmesini sağlar diyor,” dedi.</p>

  <p>“Ne?”</p>

  <p>“Güçlü adamlar kendi şansını kendi yaratır.”</p>

  <p>“Güçlü adamlar kendi şansını mı yaratır? Böyle mi diyor?”</p>

  <p>Mahmut “Evet, kesinlikle,” diyerek bir kez daha onayladı.</p>

  <p>“Ne demek istiyor?”</p>

  <p>Mahmut sabırlı bir şekilde gülümseyerek “Bilmiyorum,” dedi. “Etrafta dolaşıp herkese bunu mu söylüyor?” diye sordum. “Güçlü bir adamın kendi şansını yarattığım?”</p>

  <p>“Hayır. Bana Peygamberin, huzur içinde yatsın, harika bir öğretmen olmadan önce harika bir asker olduğunu söyledi. Jalalaad’a yıldızların parladığını, çünkü sırlarla dolu olduğunu söyledi. Herkese farklı bir şey söyledi. Bunları söylerken de çok aceleciydi. Bu onun için çok önemli. Ben de anlamıyorum Lin. Sanırım yarın sabah savaşa gideceğimizden böyle yapıyor.”</p>

  <p>Öğrendiklerime şaşırarak “Başka bir şey var mı?” dedim.</p>

  <p>Mahmut, Habib’e söylemek istediği başka bir şey olup olmadığım sordu. Habib gözlerime bakmayı sürdürerek Peştuca ve Farsça konuşmaya devam etti.</p>

  <p>“Sadece şans diye bir şey olmadığını söylüyor. Ona inanmanı istiyor. Tekrar güçlü bir adamın...”</p>

  <p>“Kendi şansını yaratacağım söylüyor,” diye Mahmut’un sözünü tamamladım. “Ona mesajını takdir ettiğimi söyle.”</p>

  <p>Mahmut dediklerimi tercüme ederken Habib biraz daha dikkatli bir şekilde bana bakıp ona vermediğim bir cevabı ararmış gibi gözlerini üzerime dikti. Daha sonra da dönerek beni gözlerinden taşan çılgınlıktan daha çok rahatsız eden kambur koşuşuyla uzaklaştı.</p>

  <p>Gittiğine sevinerek “Şimdi neyin peşinde bu?” diye sordum Mahmut’a.</p>

  <p>“Sanırım Khaled’i bulacak,” dedi Mahmut.</p>

  <p>Tükürükler saçarak “Amma soğuk!” dedim.</p>

  <p>“Evet, ben de senin gibi üşüdüm. Bütün gün bu soğuktan kurtulacağımın hayalini kurdum.”</p>

  <p>“Mahmut, Kadirbhai ile Kör Şarkıcılar’ı dinlemeye gittiğimizde sen de Bombay’daydın değil mi?”</p>

  <p>“Evet, o gece bir araya geldiğimiz ilk toplantıydı. Seni ilk kez orada gördüm”</p>

  <p>“Üzgünüm, seninle o gece tanışmadık, senin orada olduğunu da farketmedim. Merak ettiğim Kadirbhai ile nasıl tanıştığın.”</p>

  <p>Mahmut güldü. Onu kahkahalar atarken görmek o kadar zordu ki ben de gülümsemeden edemedim. Görev süresince kilo kaybetmişti. Aslında hepimiz kilo kaybetmiştik. Elmacık kemikleri ortaya çıkmış, çukurlu çenesi koyu, kalın bir sakalla kaplanmıştı. Gözleri ayışığında bile parlak, bronz bir vazo gibi göz alıcıydı.</p>

  <p>“Bombay’da sokakta durmuş bir arkadaşımla pasaport işi yapıyordum. Omzuma bir el dokundu. Bu Abdullah'tı. Bana Kadir Han’ın beni görmek istediğini söyledi. Kadir’in arabasına bindim. Konuştuk ve o andan sonra onun adamı oldum.”</p>

  <p>“Neden seni seçti? Seni seçmesine, senin de ona katılmana neden olan neydi?”</p>

  <p>Mahmut kaşlarını çattı, bu soruyu ilk kez düşünüyormuş gibiydi.</p>

  <p>“Şah Pehlevi’ye karşıydım,” diye söze başladı. “Şah’ın gizli polisi Savak birçok insanı öldürdü ve birçok insanı işkence için hapse tıktı. Babam ve annem Şah’a karşı savaştıkları için hapiste öldürüldüler. O zamanlar ben küçük bir çocuktum. Büyüdüğümde ben de Şah’a karşı savaştım. İki kez hapse düştüm. İki kez işkence gördüm ve vücuduma elektrik verildi. Çok acıya katlandım. İran’da devrim için savaştım. Ayetullah Humeyni İran’da devrimi gerçekleştirdi ve Şah Amerika’ya kaçarken yeni güç artık Humeyni oldu. Savak gizli polisi ise hala aynıydı. Tek fark artık Humeyni için çalışıyorlardı. Tekrar hapse girdim. Tekrar dayaklar ve elektrik işkencesine maruz kaldım. Şah için çalışan insanlar artık Humeyni için çalışıyordu. Bütün arkadaşlarım hapiste ve Irak’la olan savaşta hayatını kaybetti. Ben ise kaçıp Bombay’a geldim. Diğer İranlılarla karaborsa işi yaptım. Daha sonra da Abdül Kadir Han’ın adamı oldum. Hayatımda sadece bir tane müthiş insanla tanıştım, o da Kadir’di. Şimdi öldü ve...”</p>

  <p>Mahmut kelimeleri yuttu ve ceketinin koluyla gözlerindeki yaşları sildi.</p>

  <p>Uzun bir konuşmaydı ve ikimiz de donuyorduk ama ona daha fazla soru sormak niyetindeydim. Her şeyi bilmeliydim. Khaled’in benimle paylaştığı ve Kadirbhai’nin söyledikleri dışındaki her şeyi öğrenmeliydim. Ama o an dehşetle dolu bir çığlık duyduk. Çığlık duyulduğu gibi ani bir şekilde kesildi. Mahmut ile birbirimize baktık ve aynı içgüdüyle silahlarımıza uzandık.</p>

  <p>Mahmut kaygan karın üzerinde dikkatli adımlarla koşarak “Buradan!” diye bağırdı.</p>

  <p>Sesin kaynağına diğer adamlarla aynı zamanda ulaşmıştık. Nazir ve Süleyman da neye baktığımızı görmek için grubun içine daldı. Khaled Ansari’yi Habib Abdur Rahman’ın vücudu üzerine eğilmiş görünce onlar da donakaldılar. Deli adam sırtüstü yatıyordu ve ölmüştü. Birkaç dakika önce şansla ilgili sözler söyleyen adamın boğazında bir bıçak vardı. Habib’in atlarımıza ve Sıddıki’ye yaptığı gibi bu bıçak da onun boynuna saplanmış ve çevrilmişti. Fakat o an bakmakta olduğumuz bıçak Habib’inki değildi. Bıçağın kimin olduğunu hepimiz biliyorduk. Bu oymalı sapı olan bıçağı belki yüz defa görmüştük. Bu Khaled’in bıçağıydı.</p>

  <p>Nazir ve Süleyman, Khaled’i tuttular ve onu nazikçe kaldırdılar. Khaled bir anlığına yardımı kabul etti fakat hemen sonra silkinerek cesedin yanına eğildi. Habib’in şalı göğsüne dolanmıştı. Khaled ölü adamın açık ceketinin önünden bir şey çekti. Çektiği şey Habib’in boynunda asılı olan ve uçlarında metal parçalar olan iki deri kayıştı. Jalalaad hemen ileri atıldı ve kolyeleri kaptı. Bunlar onunla birlikte Hanif ve Juma’nın yok ettikleri tanktan hatıra olarak aldıkları ve boyunlarına astıkları metal parçalardı.</p>

  <p>Khaled ayağa kalktı ve yavaşça uzaklaşmaya başladı. Önümden geçerken elimi omzuna koydum ve onunla yürüdüm. Geride Habib’in cesedine Kalaşnikofun kabzasıyla saldıran Jalalaad’ın ve öfkeli kalabalığın çıkardığı gürültü vardı. Omzumun üzerinden geriye baktığımda çılgın adamın havaya kalkıp inen tüfeğin darbeleri altında ezildiğini gördüm. Yufka yüreğin zaafına kapılarak da kendimi Habib’e acırken buldum. Onu birden fazla defa kendim öldürmek istemiştim ve öldüğüne memnundum ama o anda yüreğim onun için üzüldü ve sanki bir arkadaşı kaybetmiş gibi hissettim. Kendi kendime o bir öğretmendi diye düşündüm. Tanıdığım en vahşi ve tehlikeli adam, bir zamanlar küçük çocukların öğretmeniydi. Bu fikri sanki o an en önemli konu buymuşçasına bir türlü kafamdan atamıyordum.</p>

  <p>Adamlar sonunda Jalalaad’ı cesedin başından söküp almayı başardıklarında bir zamanlar hayatın ve hastalıklı bir beynin yer aldığı vücuttan geriye sadece kan, saç ve kırık kemik parçaları kalmıştı.</p>

  <p>Khaled mağaramıza geri gitmişti. Arapça bir şeyler mırıldanıp duruyordu. Gözleri onu ele geçiren bir görüntüyle parlıyor, yaralı yüzüne neredeyse korkunç bir ifade yüklüyordu.</p>

  <p>Khaled mağarada matarasını tutan kemeri belinden çözdü ve ellerinin arasından yere kaymasına izin verdi. Fişekliğini de başının üzerinden geçirip çıkardı ve yere bıraktı. Daha sonra ceplerini karıştırıp içlerindekileri boşalttı ve üzerinde sadece kıyafetlerle kaldı. Ayağının ucunda adına düzenlenmiş sahte pasaportları, parası, mektupları, cüzdanı, silahları, ziynet eşyaları ve uzun zaman önce kaybettiği ailesinin eski fotoğrafı duruyordu.</p>

  <p>Üzgün bir halde Mahmut’a “Ne diyor?” diye sordum. Son dört haftayı Khaled’le göz teması kurmaktan kaçınarak ve onun arkadaşlığını reddederek geçirmiştim fakat birdenbire onu kaybedeceğimden, hatta çoktan kaybetmiş olduğumdan ölesiye korkmaya başlamıştım.</p>

  <p>Mahmut fısıldayarak “Bu Kuran,” dedi. “Kuran’dan sureler okuyor.”</p>

  <p>Khaled o esnada mağaradan çıktı ve kampın ucuna doğru yürümeye başladı. Onu durdurmak için koştum ve iki elimle onu çektim. Khaled bir an için bana müsaade ettikten sonra tekrar ilerlemeye başladı. Kollarımı onun etrafına doladım ve onu birkaç adım geri sürükledim. Bana karşı koymadı. Büyülenmiş bir şekilde yalnızca kendisinin görebildiği bir görüntüye odaklanmış, Kuran’ın şiirsel dizelerini mırıldanmaya devam ediyordu. Kollarımı gevşettiğimde tekrar kampın dışına doğru yürümeye başladı.</p>

  <p>“Yardım edin!” diye bağırdım. “Görmüyor musunuz? Khaled gidiyor! Buradan gidiyor!”</p>

  <p>Mahmut, Nazir ve Süleyman yanıma geldi fakat Khaled’e engel olmama yardım etmek yerine nazikçe kollarımdan tutup beni Khaled’den uzaklaştırdılar. Khaled ileri doğru yürümeye devam etti. Karşı koyarak beni tutan ellerden kurtuldum ve tekrar onu durdurmak için koştum. Khaled’e bağırdım ve kendine gelsin diye tokatladım. Khaled ne karşı koydu ne tepki verdi. Buz kesmiş yüzümü ıslatan sıcak gözyaşlarını ve donmuş dudaklarımdaki çatlakları yakışlarını hissettim. Hıçkırırken inip kalkan göğsüm aşınmış, yuvarlak kayalara çarpıp duran bir nehir gibiydi. Khlaed’e bir elim boynunda, bir elim belinde sıkı sıkı sarıldım.</p>

  <p>Nazir o haftalarda zayıf düşmüş bir halde olmasına rağmen hala benden oldukça güçlüydü. Çelik gibi elleri bileklerime yapıştı ve onları Khaled’in üzerinden kopardı. Ben Khaled’i ceketinden yakalamak için debelenip karşı koyarken Mahmut ve Süleyman da beni tutmak amacıyla Nazir’e yardım etti. Daha sonra gözlerimizle Khaled’in kamptan hepimizin işini bir şekilde bitiren o soğuk kışa doğru ilerleyişini izledik.</p>

  <p>Khaled gittiğinde Mahmut sordu. “Onu görmedin mi? Yüzünü görmedin mi?”</p>

  <p>“Evet, evet gördüm,” diye yanıtladım hıçkırarak ve tökezleyerek mağaraya dönüp keder içinde yere yığıldım.</p>

  <p>Orada saatler boyunca uyumadan, perişan, aç, kızgın ve kalbim kırık bir halde uzandım. Orada ölebilirdim de... Bazı acılar sizi kolsuz, bacaksız bırakır... Ama yiyecek kokusu beni kendime getirdi. Adamlar çürümekte olan yiyeceği pişirmek için daha fazla bekleyemeyeceklerine karar vermişlerdi. Eti saatlerce bir kazanda pişirmiş, durmadan dumanı yelpazelemiş, alevi de battaniyelerle örtmüşlerdi.</p>

  <p>Çorba şafak sökmeden çok önce hazırdı ve herkes kendine bir kase ya da bir kupa çorba aldı. İlk başta çürüyen etin kokusunu midemiz kaldırmadı ve hepimiz yudumlarımızı geri çıkardık. Yine de açlık, aklımızdan daha üstün geldiğinden ve yiyeceği reddedemeyecek denli aç olduğumuzdan üçüncü ya da beşinci denemede o kokuşmuş, mide bulandıran çorbayı içimizde tutmayı başardık. Boş midelerimize indirdiğimiz sıcak çorbanın yarattığı acı, balık iğneleriyle dolu bir midenin yaratacağı ağrıya benziyordu ama bu da geçti. Herkes üç porsiyon çorba içmek ve lastiğe benzer, çürümüş et parçalarını çiğnemek için kendini zorladı.</p>

  <p>Bundan iki saat sonra boş midelerimize indirdiğimiz yemek bağırsaklardan geçince sırayla kayalıkların arkasına taşınmaya başladık.</p>

  <p>Sonunda kendimize gelince ve dualarımızı edince herkes hazırlandı ve Habib’in saldırmamız için önerdiği nokta olan kampın güneydoğu kısmında toplandık. Bu dik yamacın özgürlüğe kavuşmak için tek şansımız olduğunu Habib kesin bir şekilde dile getirmişti. Bizimle beraber saldırıya katılmayı planladığından bu tavsiyeye uymamak için bir nedenimiz de yoktu.</p>

  <p>Biz altı kişiydik. Diğer beş kişi Süleyman, Mahmut Melbaaf, Nazir, Jalalaad ve genç Ala-ud-din idi. Ala-ud-din yaşlı bir adamın soluk yeşil gözlerine sahip ama genç bir adam gibi gülümseyen yirmi yaşında utangaç bir çocuktu. Göz göze geldiğimizde beni yüreklendirmek istermişçesine başını salladı. Ona bir gülümsemeyle karşılık verince o daha da geniş bir gülümsemeyle başını canlı bir şekilde sallamaya başladı. Başka yöne bakıp onunla bunca zaman geçirmeme rağmen bir kez bile sohbet etmediğim için utandım. Birlikte ölecektik ve hakkında hiçbir şey bilmiyordum. Hiçbir şey.</p>

  <p>Alacakaranlık gökyüzünü aydınlattı. Rüzgarla uzak ufukta sürüklenen bulutlar alev aldılar ve sabah güneşinin ilk ışıklarıyla kızıl bir renge büründüler. El sıkıştık, birbirimize sarıldık, silahlarımızı defalarca kontrol ettik ve bir daha dönmemecesine o dik yamaçtan aşağı inmeye başladık.</p>

  <p>Son gelip çattığında hep vaktinden önce gelmiş gibi hissedilir. Yüzüm, boyun ve çene kaslarım gerilmiş, kollarım ve omuzlarım kasılmış, soğuktan donmuş ellerim acı içinde silaha yapışmıştı.</p>

  <p>Süleyman saldırı emrini verdi. Birden midem kilitlendi ve botlarımın altındaki soğuk gibi, o da buz kesti. Ayağa kalkıp tepeyi geçtim ve yamaçtan aşağı ilerlemeye koyulduk. Aylardan sonra ilk defa hava çok açıktı. Haftalar önce Afganistan’daki dağların da tıpkı hapishane gibi hiçbir günbatımını ya da gündoğumunu barındırmadığını düşünmüştüm. O günkü şafak ise o zaman dek gördüklerimin en güzeliydi. Dik yamaçlar yerlerini daha yumuşak inişlere bırakınca tempolu bir şekilde gül pembesi kardan ötedeki gri yeşil toprağa doğru ilerlemeye başladık.</p>

  <p>Duyduğumuz ilk patlamalar beni korkutmayacak denli uzağımızdaydı. <i>Pekala. İşte başlıyor. İşte o an...</i> Sanki başka biri söylüyormuş gibi kelimeler zihnimde yankılanıp duruyordu. Sanki bir eğitmen beni sona hazırlıyordu. Menzile girince düşmanın havan toplarının yol açtığı patlamalar da yakınlaşmaya başlamıştı.</p>

  <p>Etrafıma baktım ve diğerlerinin benden daha hızlı koştuklarını gördüm. Sadece Nazir arkamdaydı. Daha hızlı koşmaya çalıştım. Ayaklarım hissizleşmiş gibiydi. Hareket edişlerini, adım atışlarını görüyordum ama onları hissedemiyordum. Bacaklarıma mesaj göndermek için çok büyük çaba harcıyor, onların daha hızlı koşmalarını sağlamaya uğraşıyordum. Sonunda daha hızlı koşmaya başlamıştım.</p>

  <p>İki havan topu yakınımda patladı. Ben de koşmaya ve acıyı, o öldürücü şakayı beklemeye koyuldum. Kalbim göğsümde çarpıyor, kesik kesik bir şekilde soğuk havayı içime çekiyordum. Düşmanın yerini göremiyordum. Havanın atış menzili bir kilometrenin üzerindeydi ama daha yakında olmalıydılar. Hemen sonra ilk atışlar duyuldu. Bizim ve onların AK-74’lerinden çıkan <i>taka-taka-tak</i> sesleri yankılandı. Artık birbirimizi öldürecek denli yakındık.</p>

  <p>Gözlerim yeri tarayarak en güvenli yolu bulmaya çalışıyordu. Bir adam solumdan aşağı doğru ilerlemeye başladı. Bu Jalalaad’dı. Az önce Nazir’in yanında koşuyordu ve aramızda yüz metreden az mesafe vardı. Bir havan topu Jalalaad’ın hemen önünde patladı ve vücudunu parçalara ayırdı. Tekrar yere bakarak kayaların ve kaya parçalarının üzerinden atladım ve tökezlememe rağmen yere düşmedim. Elli metre önümdeki Süleyman boğazını tuttu ve sanki yerde bir şey arıyormuş gibi çömelerek bir iki adım daha gitti. Yüzüstü yere düştü ve bir yana yattı. Yüzü ve boğazı yarılmıştı ve kanlar içindeydi. Onun etrafından dolaşmaya çalıştım ama yer kayalarla dolu olduğundan koşarken onun cesedinin üzerinden atlamak zorunda kaldım.</p>

  <p>Düşman Kalaşnikof’larından çıkan alevleri gördüm. Benim tahmin ettiğimden çok daha fazla, en azından iki yüz metre kadar ilerideydiler. Sol yanımdan bir kurşun vızıldayarak geçti. Başaramayacaktık. Başaramazdık. Üzerimize ateş açan çok kişi yoktu ama üzerimize nişan alıp bizi vuracak vakitleri çoktu. Hepimizi öldüreceklerdi. Hemen sonra düşman hattında birbiri ardına patlamalar oldu. <i>Aptallar! Kendi kendilerini bombaladılar,</i> diye düşündüm ve her yerden tüfek sesleri gelmeye başladı. Nazir tüfeğini kaldırmış koşarken bir yandan ateş ediyor, Mahmut Melbaaf önümde, sağ tarafta önceden Süleyman’ın bulunduğu yerden tüfeğini ateşliyordu. Ben de tabancamı kaldırıp tetiği çektim.</p>

  <p>Çok yakından bir yerden insanın kanını donduracak bir çığlık yükseldi. Birdenbire bu çığlığın benden çıktığını farkettim ama kendime engel olamadım. Düşmanın silahlarına doğru koşan yanımdaki cesur ve güzel adamlara baktım. Bunu düşündüğüm ve söylediğim için Tanrı beni affetsin ama muhteşemdi ve bu ihtişam insanı kendinden geçiriyordu. Eğer aşk bir günah olsaydı böyle bir şey olurdu. Eğer müzik sizi öldürebilseydi böyle olurdu. Koşarak attığım her adımda sanki bir hapishane duvarını aşıyordum.</p>

  <p>Sonra birdenbire denizin en derin yerindeki sessizlik gibi bacaklarım durdu ve gözlerim ile ağzım patlayan yerden fışkıran sıcak, kirli toprakla doldu. Sıcak, sert ve keskin bir şey bacaklarıma çarpmıştı. Sanki karanlıkta koşuyorken bir ağacın yerdeki gövdesine takılmış gibi yere düşüyordum. Havan topu mermisi. Metal parçalar. İnsanı sağır eden sessizlik. Yanan deri. Kör edici toprak. Nefes almak için mücadele. Kafamın içi bir kokuyla doluydu. Bu kendi ölümümün kokuşuydu. Kan, deniz suyu ve yanmış odunun kül kokusuydu. Hemen ardından yere öyle sert bir şekilde düştüm ki derin bir karanlığa battım sanki. Sonsuza dek düşüyordum. Hiç ışık yoktu.</p>
</body>
</html>
