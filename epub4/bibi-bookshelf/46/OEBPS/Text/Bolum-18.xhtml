<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>ON SEKİZİNCİ BÖLÜM</h2>

  <p>Gecekonduya sınır olan sahil şeridinin kayalıklı yerleri, solunda yer alan sakızağacı bitkilerinden başlıyor ve hilal şeklinde daha derin sulara, Nariman Noktası’ndaki beyaz köpüklü küçük dalgaların olduğu yere kadar uzanıyordu. Muson yağmuru en şiddetli dönemindeydi ama o an yıldırımların aydınlattığı gri-siyah okyanusta yağmurdan iz yoktu. Uzun bacaklı kuşlar sığ bataklığa dalıyor, zayıf ve titrek sazların üzerine yerleşiyordu. Balıkçı tekneleri, körfezin düzensiz dalgalarında ağlarını atıyordu. Çocuklar dalgaların aşındırdığı kayaların olduğu çakılla kaplı sahil şeridinde oynuyordu. Küçük körfezin karşısında zenginlere ait apartmanlar, Point’deki büyükelçiliklere değin sıra sıra uzanıyordu. Kule gibi olan bu yapıların geniş bahçelerinde zenginler geziniyor, temiz havanın tadını çıkarıyordu, gecekondudan bakınca oradaki adamların beyaz gömlekleri ve kadınların rengarenk sarileri, siyah bir ipe benzeyen asfalt yollara dizilmiş renkli boncuklar gibi görünüyordu. Gecekondunun bu kayalık bölgesinde hava temiz ve soğuktu. Sessizlik arada sırada tek tük çıkan sesleri bastıracak kadar yoğundu. Buraya, Coloba Back Körfezi denirdi. İşaretler pek de hayırlı olmadığında, aranan bir adamın ruhsal ve fiziksel yönden yenilenmek, kendini toparlamak için geleceği, şehirdeki birkaç yerden biriydi.</p>

  <p>Diğerlerinden daha düz ve daha aşınmış olan bir kayaya oturdum ve bir sigara içtim. O zamanlar sigara içiyordum, çünkü dünyada sigara içen herkes gibi ben de en az yaşamak istediğim kadar, ölmek de istiyordum.</p>

  <p>Birdenbire güneş ışığı muson yağmuru bulutlarını bir kenara itince körfezin karşı kıyısındaki apartmanların camları altın rengi güneşin birer aynasıymışçasına göz alıcı bir hale büründü. Daha sonra ufuk çizgisi boyunca yağmur bulutları tekrar toplanmaya başladı ve yavaşça gökyüzünün parlaklığını örterek onu dalgalı bir denize benzetti.</p>

  <p>Bitirdiğim sigaramın izmaritiyle bir sigara daha yaktım, aşk ve seksi düşünmeye başladım. Arkadaşlarının cinsellikle ilgili sır saklamasına asla izin vermeyen Didier’in baskılarıyla, Hindistan’a geldiğimden beri kimseyle sevişmediğimi ona itiraf etmek zorunda kalmıştım. Didier korkuyla nefesini tutmuş, <i>Ama bu, içkiler arasında, fazla ara vermeye benzer. Bence en yakın zamanda zil zurna sarhoş olmalısın dostum, ne demek istediğimi anlarsın,</i> demişti. Elbette haklıydı. Ben seksten uzak kaldıkça seks de hayatımda giderek daha fazla önem kazanmaya başlıyordu. Gecekonduda etrafım insanı hafifçe cezbeden birbirinden güzel Hintli genç kızlar ve kadınlarla çevriliydi ama gözlerimin ve düşüncelerimin o tarafa kaymasına hiçbir zaman izin vermedim. Gecekondu doktoru olarak kalmak uğruna, her şeyden vazgeçebilirdim. Yine de hemen hemen her gün turist kızlarla şansım oluyordu. Alman, İtalyan ve Fransız kızlar beni sık sık onlar için satın aldığım otu ya da haşhaşı içmek için otel odalarına davet ediyorlardı. Bu davetlerde, birlikte sigara içme teklifinden daha fazlası saklı olurdu genellikle. Baştan çıkıp şeytana uyma isteğimin ağır bastığı da olmuyor değildi. Fakat bir türlü Karla’yı aklımdan çıkaramıyordum. İçimden bir ses, eğer onu beklemezsem onunla hiç birlikte olamayacağımı söylüyordu. Sevgiden mi, yoksa korkudan mı bu kanıya vardığımı ya da bunun sadece iyi verilmiş bir karar mı olduğunu hala bilmem.</p>

  <p>Bu aşkı ne Karla’ya ne herhangi birine ne de kendime açıklayabiliyordum. Başıma gelene dek ilk bakışta aşka kesinlikle inanmazdım. Ama sonra aşka tutulduğumda, bir şekilde vücudumdaki her atom değişmişti sanki. Işık ve sıcaklıkla dolmuştum. Kalbimde doğan bu aşk bütün hayatımı ardından sürüklemeye başlamıştı. Rüzgarın bana getirdiği her seste onun sesini duyuyordum. Her gün hayalimdeki aynada onun yüzünü görüyordum. Bazı zamanlar Karla’yı düşündüğümde ona dokunma, onu öpme ve siyah saçlarının tarçın kokusunu içime çekme arzusu öyle yoğun bir hal alıyordu ki neredeyse nefesim kesiliyordu. Yağmurun yüküyle ağırlaşmış bulutlar, şehrin ve başımın üzerinde dolanırken gri gökyüzünün gerçeğe dönüşmek üzere olan aşkım olduğunu düşünürdüm. Sakızağacı bitkileri benim arzumla titrerdi. Çoğu gece de Karla’nın aşkıyla güneş doğana dek, denizi heyecanlandırarak kabartanın kıpır kıpır, huzursuz uykum olduğunu düşünürdüm.</p>

  <p>Ama Karla bana aşık değildi ve benim de onu sevmemi istemiyordu. Didier beni uyarmak ya da bana yardım etmek niyetiyle bir keresinde insanın gerçekleşmeyecek bir aşka kendini kaptırması kadar üzücü ve acınacak bir şey olmadığını söylemişti. Tabii ki bir yere kadar haklıydı ama ben yine de Karla’dan ve onun beni sevebilme olasılığından vazgeçemiyor ve bana beklememi söyleyen içgüdüyü duymazdan gelemiyordum.</p>

  <p>Kadirbhai’ye de bir oğlun babasına karşı duyduğu türden bir sevgim vardı. Arkadaşı Abdül Gani bana Lord Abdül Kadir Han’ın bu şehrin temellerinden biri olduğunu, binlerce kişinin hayatını ona emanet ederek güven içinde yaşadığını söylemişti. Benim hayatım da ona emanet edilen hayatlardın biriydi. Kaderin beni ona bağlayan ağlarını göremememe rağmen kendimi ondan bağımsız da hissedemiyordum. Abdül bilgeliği ve üç büyük sorusunun cevabını arayışından bahsettiğinde, farkında olmadan benim inanacak bir şey ya da biri arayışıma da parmak basmıştı. Ben de aynı bozuk, tozlu yollardan geçmiştim. Ne zaman bir inanışın hikayesini dinlesem, ne zaman yeni bir guru ile karşılaşsam, sonuç hep aynı olurdu. Anlatılanlar inandırıcı gelmez, bilgeler ise kusurlu görünürdü. Her inanış birtakım fedakarlıklar beklerdi. Her öğretmen bazı yanlışlara gözlerimi kapamamı isterdi. Abdül Kadir Han ise benim şüpheli bakışlarıma karşılık bal rengi gözleriyle gülüyordu. Kendi kendime <i>O aradığım kişi mi</i>, diye sormaya başlamıştım.</p>

  <p>O esnada Johnny Cigar yanıma oturup bir yandan huzursuz dalgaları seyrederken bir yandan da “Çok güzel, öyle değil mi?” diye sordu.</p>

  <p>Ona bir sigara uzattım ve “Evet,” dedim.</p>

  <p>Johnny alçak sesle “Herhalde bizim hayatımız da okyanusta başladı,” dedi. “Bundan dört milyar yıl önce. Muhtemelen denizin altında, volkanlar gibi sıcak yerlerde.”</p>

  <p>Ona bakmak için başımı çevirdim.</p>

  <p>“Uzunca bir süre bütün canlılar suda yaşadı. Birkaç yüz milyon yıl önce ise, ki bu dünya tarihinde kısa bir zaman dilimidir, canlılar karada da yaşamaya başladı.”</p>

  <p>Aynı anda hem kaşlarımı çatıyor hem gülümsüyordum. Şaşırmıştım. Herhangi bir şeyin Johnny’nin konuşmasını keseceğinden korkarak nefesimi tuttum.</p>

  <p>“Bir açıdan da, denizde geçirilen milyonlarca yıldan sonra okyanusu da beraberimizde taşımaya başladığımız söylenebilir. Bir kadın doğum yaparken önce suyu gelir. Çocuk kadının karnındaki suda yaşar ve bu su okyanustaki suyun neredeyse aynısıdır. Tamamıyla aynı oranda tuzludur. Kadının vücudunda küçük bir okyanus oluşturur. Sadece bu da değil. Mesela kanımız ve terimiz. İkisi de neredeyse denizdeki su oranında tuzludur,Gözyaşlarımız da okyanus suyudur.”</p>

  <p>Johnny susunca şaşkınlığımı dile getirmeden duramadım.</p>

  <p>Belki de biraz sertçe, “Tanrı aşkına, bunca şeyi nereden öğrendin sen?” dedim.</p>

  <p>Cesur, kahverengi gözleriyle utangaçça bana dönerek “Bir kitapta okumuştum,” dedi. “Neden? Yanlış mı? Yanlış bir şey mi söyledim? Kitap evimde duruyor. Bakman için getireyim mi?”</p>

  <p>“Hayır, hayır... Yanlış bir şey söylemedin, hepsi doğruydu.”</p>

  <p>Sessizliğe bürünme sırası bendeydi. Gecekondu sakinlerini yakından tanımama ve onlara borçlu olmama rağmen kibrime yenik düşmüştüm. Onlar beni aralarına kabul etmiş, tüm kalpleriyle bana arkadaşlıklarını ve desteklerini sunmuşlardı. Ama ben Johnny’nin bunları bilmesine şaşırmıştım, çünkü gecekondu sakinlerini takdir etmeme rağmen içten içe onların cahil olduğuna dair bir önyargım vardı. Farkında olmadan, sırf fakir oldukları için, onları cahil diye de damgalamıştım.</p>

  <p>Tam o sırada komşum Jeetendra korku dolu bir haykırışla “Lin! Lin!” diye seslendi. Dönüp baktığımızda kayalıkları tırmanarak bize doğru geldiğini gördük. “Lin! Karım! Radham! Çok hasta!”</p>

  <p>“Ne oldu? Sorun ne?”</p>

  <p>“Çok ağır ishal oldu. Ateşten yanıyor ve kusuyor.” Jeetendra nefes nefeseydi. “Kötü görünüyor. Çok kötü görünüyor.”</p>

  <p>“Gidelim,” dedim ve gecekonduya giden çukurlu yola ulaşana dek taşlardan atlayarak ilerledim.</p>

  <p>Radha barakasında, ince bir battaniyenin üzerinde yatıyordu. Vücudu acıdan kıvrılmıştı. Giydiği pembe sari gibi, saçları ve yüzü de ter içindeydi. Barakada dayanılmaz bir koku vardı. Jeetendra’nın annesi Chandrika, Radha’yı temizlemeye çalışıyordu ama bu imkansızdı. Biz onu izlerken Radha yine kustu ve bir kez daha altına kaçırdı.</p>

  <p>“Ne zaman başladı bu?”</p>

  <p>Jeetendra çaresizlikten suratını buruşturarak “İki gün önce,” diye yanıt verdi.</p>

  <p>“İki gün önce mi?”</p>

  <p>“Sen turistlerle geç vakitlere kadar dışarıda bir yerlerdeydin. Dün gece de Kazım Ali’nin evindeydin. Bugün de sabah erken saatlerden beri yoktun. İlk başta bunun sadece ishal olduğunu düşünmüştüm ama karım çok hasta Linbaba. Onu üç kere hastaneye yatırmaya çalıştım ama hastane yetkilileri kabul etmedi.”</p>

  <p>Kesin bir şekilde “Hastaneye gitmeli,” dedim. “Kannın başı dertte Jeetu.”</p>

  <p>Jeetendra’nın gözyaşları yanaklarından süzülüyordu. “Ne yapmalı? Ne yapmalı Linbaba?” dedi. “Onu almayacaklardır. Hastanede çok fazla hasta var. Çok fazlalar. Bugün toplam altı saat orada bekledim. Altı saat boyunca dışarıda, diğer hasta insanlarla beraber bekledim. En sonunda kadın eve, buraya dönmemiz için yalvarmaya başladı. Çok utanmıştı. Ben de gelim ve seni aradım. Çok korkuyorum Linbaba.”</p>

  <p>Jeetendra’ya su bidonlarındaki suyu dökmesini, bidonu iyice yıkamasını ve temiz su bulmasını, Chandrika’ya suyu on dakika kadar kaynatmasını ve soğuduğunda Radha’ya içme suyu olarak ondan vermesini söyledim. Jeetendra ve Johnny benimle beraber barakama geldiler. Oradan yanıma glikoz tabletleri ile parasetamol ile kodein karışımı bir ilaç aldım. Bunlarla Radha’nın acısını ve ateşini biraz olsun düşürebilmeyi umut ediyordum. Jeetendra ilaçlarla evine koşmak üzereydi ki Prabaker aceleyle içeri girdi. Beni yakalayan ellerinde ve gözlerinde bir ıstırabın izleri okunuyordu.</p>

  <p>“Lin! Lin! Parvati hasta! Çok hasta! Lütfen hemen gel!”</p>

  <p>Parvati karnındaki spazm nedeniyle acı içinde kıvranıyordu. Neredeyse bir top gibi büzülmüş sırtına saplanan ağrı yüzünden kollarını, bacaklarını hareket ettirip duruyordu. Ateşi çok yüksekti. Terden sırılsıklamdı. Boş çay dükkanında, ishalin ve kusmanın neden olduğu kokular o kadar yoğundu ki kızın ailesi ve kızkardeşi burunlarını ve ağızlarını bir parça bezle kapatmıştı. Parvati’nin annesi Nandita Patak ile babası Kumar hastalıkla baş etmeye çalışıyordu ama çaresiz, ne yapacağını bilemez bir ifadeleri vardı. O kadar umutsuz ve korku içindeydiler ki kuralları bir kenara bırakıp kızlarını, omuzlarını ve bir göğsünü açıkta bırakan iç çamaşırı üzerindeyken muayene etmeme izin verdiler.</p>

  <p>Parvati’nin kardeşi Sita’nın yüzünden büyük bir dehşet okunuyordu. Barakada bir köşeye çömelmiş, hissettiği korku nedeniyle güzel yüzünü buruşturmuştu. Gördüğü sıradan bir hastalık değildi ve Sita da bunu biliyordu.</p>

  <p>Johnny Cigar kızla Hintçe konuştu. Sesinin tonu oldukça sert, neredeyse acımasızdı. Johnny kıza kardeşinin hayatının onun ellerinde olduğunu söyledi ve onu korkaklığından ötürü azarladı. Johnny konuştukça kız da yavaş yavaş kendi karanlık korkularından kurtulmaya başladı. Sonunda, sanki Johnny’yi hayatında ilk kez görüyormuş gibi ona baktı. Daha sonra silkinerek yerde emekledi ve kardeşinin yanına gidip ıslak bir havluyla kızkardeşinin ağzını sildi. Johnny Cigar’ın yardım çağrısı ve Sita’nın bu hareketiyle, hastalıkla savaş resmen başlamıştı.</p>

  <p>Kolera. Geceyarısına kadar on ciddi vaka ve on iki de kolera şüphesi olan hasta vardı. Ertesi gün şafak sökene kadar altmış ileri vaka ve yüz kadar hastalığın ön belirtilerinden mustarip insan ortaya çıkmıştı. Aynı gün öğleden sonra kurbanlardan ilki öldü. Ölen kapı komşum Radha’ydı.</p>

  <p>Bombay Belediyesi Sağlık Birimi yetkilisi Sandeep Jyoti kırklı yaşlarının başında yorgun, zeki, anlayışlı biriydi. Şefkatli gözleri parlayan, terden yağlanmış gibi gözüken koyu cildiyle aynı renk gibiydi. Saçları dağınıktı, adam da sıklıkla konuşurken uzun parmaklarıyla saçlarını geriye doğru atıyordu. Ne zaman hastalardan birinin barakasına girse ya da onlardan biriyle karşılaşsa boynundaki maskeyle yüzünü örtüyordu. Doktor Hamit, Kazım Ali, Prabaker ve benimle birlikte barakamın yakınında durup gecekonduyla ilgili ilk gözlemlerini yaptı.</p>

  <p>“Bu örnekleri alıp laboratuarda inceleteceğiz,” dedi Sandeep Jyoti, aldığı kan, tükürük ve dışkı örneklerini metal bir taşıma çantasına koymakla meşgul asistanına dönüp. “Haklı olduğuna eminim Hamit. Kandivli ile burası arasındaki bölgede on iki kolera salgını daha patlak verdi. Genelde küçük çaplı salgınlar ama Thane’dekinde her gün yüz yeni kolera vakası beliriyor. Yerel hastanelerin hepsi aşırı dolu. Yine de muson döneminde olmamız göz önüne alınırsa durum çok kötü sayılmaz. Hastalığın yayılmasını on beş-yirmi yerleşim alanı ile sınırlı tutmayı umuyoruz.”</p>

  <p>Bir başkasının konuşmasını, buna yanıt vermesini bekledim ama herkes başını ciddi bir havayla sallamakla yetindi.</p>

  <p>Sonunda dayanamayıp “Bu insanları hastaneye yatırmalıyız,” dedim.</p>

  <p>Sandeep etrafına bakıp derin bir nefes alarak “Bakın, çok ciddi durumda olanlardan birkaçını alabiliriz, bunu ayarlarım. Ama herkesi hastaneye yatırmamız mümkün değil. Size yalan söylemeyeceğim. Kolera salgınına on yerleşim alanında daha rastladık. Diğer gecekondulara da gittik, onlarda da durum aynı. Hastalıkla burada kendiniz savaşmalısınız. Bunu kendiniz aşmalısınız.”</p>

  <p>İçim korkuyla dolmuştu. “Lanet olası aklını mı kaçırdın?” diye söylendim. “Daha şimdiden komşum Radha’yı kaybettik bile. Burada otuz bin insan yaşıyor. Hastalıkla kendiniz savaşmalısınız demek çok saçma. Tanrı aşkına, Sağlık Birimi sizsiniz!”</p>

  <p>Sandeep Jyoti asistanının örnekleri çantaya doğru yerleştirdiğinden emin olmak istermişçesine oraya doğru baktı. Yeniden bana baktığında kan çanağına dönmüş gözlerinde öfke vardı. Özellikle de bir yabancının onunla böylesine hiddetli bir tonda konuşmasına içerlemiş ve bağlı olduğu birimin gecekondu sakinleri için bir şey yapamamasından dolayı mahçup olmuştu. Eğer gecekonduda yaşadığım ve çalıştığım, insanların da beni çok sevdiği ve bana güvendiği bu kadar bariz bir şekilde belli olmasa, adam bana cehenneme gitmemi söyleyebilirdi. Yakışıklı ama yorgun suratından böyle düşüncelerin geçmekte olduğunu anlayabiliyordum. Sandeep hemen sonra dağınık saçlarını eliyle geriye atıp sabırlı, boyun eğmiş, neredeyse şefkatli bir şekilde gülümsedi.</p>

  <p>“Dinle, özellikle zengin bir ülkeden gelmiş bir yabancıdan kendi insanımıza ne kadar kötü baktığımızla ya da insan yaşamına ne kadar az değer verdiğimizle ilgili bir vaaz dinlemeye niyetim yok. Sarsılmış olduğunu biliyorum. Hamit bana burada yaptığın iyi işleri anlattı ama anlamalısın ki ben böyle durumlarla şehrin dört yanında savaşıyorum. Maharashtra’da yüz milyon insan var ve hepsine değer veriyoruz. Elimizden gelenin en iyisini yapıyoruz.”</p>

  <p>Sandeep’in koluna dokunmak için elini uzattım ve içimi çekerek “Buna eminim,” dedim. “Üzgünüm. Öfkemi sizden çıkarmak istemezdim. Ben sadece... Burada boyumdan büyük bir işle uğraşıyorum... Sanırım biraz korktum.”</p>

  <p>“Başka yere gidebilecekken neden burada kalıyorsun?”</p>

  <p>Bu soru böyle bir durumda ve böylesi şartlar altında saçmaydı, hatta kabaydı. Hemen cevap veremedim.</p>

  <p>“Bilmiyorum. Bu şehri seviyorum. Siz neden burada kalıyorsunuz?”</p>

  <p>Sandeep bir an gözlerimin içine baktıktan sonra tekrar kibarca gülümsedi.</p>

  <p>Doktor Hamit “Bize nasıl yardım edebilirsiniz?” diye sordu.</p>

  <p>“Korkarım elimizden fazla bir şey gelmiyor,” dedi Sandeep. Benimle göz göze gelip de yüzümdeki dehşeti görünce kuvvetli bir şekilde iç geçirdi. “Size gelip yardım etsinler diye bu konuda eğitimli birkaç gönüllü bulacağım. Keşke daha fazlasını yapabilseydim. Yine de burada hastalıkla başa çıkabileceğinizden eminim. Şu an düşündüğünüzden çok daha iyi bir şekilde mücadele edeceğinize kuşku yok. Şimdiden iyi bir başlangıç yapmışsınız. Tuzu nereden buldunuz?”</p>

  <p>Hamit hemen “Ben getirdim,” dedi. Çünkü ORT, Kadirbhai’nin cüzamlıları tarafından yasadışı olarak getiriliyordu.</p>

  <p>“Ben burada kolera olduğundan şüphelendiğimi söyleyince Hamit ORT’leri getirdi ve onları nasıl kullanacağımı öğretti,” diye ekledim.</p>

  <p>ORT ya da Oral Rehidrasyon Tedavisi, 1960’lı yılların sonu ile 1970’li yılların başında yerel doktorlarla ve Bangladeş’deki UNICEF doktorlarıyla birlikte çalışan John Rodhe tarafından bulunmuştu. Onun geliştirdiği oral rehidrasyon solüsyonu damıtılmış su, şeker, tuz ve dikkatli bir şekilde ayarlanmış mineral karışımlarından oluşuyordu. Rodhe, kolera bakterisini almış olan insanları öldüren şeyin vücudun susuz kalması olduğunu biliyordu. Kendilerini öldürene kadar kusuyor, dışkılıyorlardı. Böylece su, şeker ve tuzdan oluşan bir karışımın, sistemlerinden bakteriyi atana kadar insanları hayatta tuttuğunu keşfetmişti. Doktor Hamit’in isteği üzerine Ranjit’in cüzamlıları bana bu solüsyondan kutularca vermişti. Daha ne kadar kutu alabileceğimiz ve daha ne kadarına ihtiyaç duyacağımız konusunda ise hiçbir fikrim yoktu.</p>

  <p>Sandeep Jyoti “Size bir miktar daha tuz gönderebiliriz,” dedi. “Onları mümkün olduğunca kısa sürede size ulaştırırız. Şu an şehir çok zor durumda ama size bir grup gönüllü de göndereceğim. Buna öncelik vereceğim. Bol şans.”</p>

  <p>Sandeep asistanının peşinden gecekondudan çıkarken acı acı arkasından baktık. Hepimiz korkuyorduk.</p>

  <p>Kazım Ali Hüseyin kontrolü eline aldı ve evinin komuta merkezi olacağını bildirdi. Orada bir toplantı düzenledik ve yirmi kadar kadınla erkek bir plan oluşturmak için bir araya geldik. Kolera genellikle sudan kaynaklanan bir hastalıktı. Kolera bakterisi insana kirlenmiş sudan bulaşır ve küçük bağırsağa yerleşerek susuzluğa ve ölüme yol açan ateşe, ishale ve kusmaya neden olurdu. Bu nedenle gecekondunun suyunu arıtarak işe başlamaya ve su depolarım, daha sonra da yedi bin barakadaki her bidonu ve kovayı temizlemeye karar verdik. Kazım Ali bilek kalınlığında bir deste rupi çıkardı ve onları Johnny Cigar’a vererek ihtiyacımız olan su temizleme tabletlerini ve ilaçları almasını istedi.</p>

  <p>Yağmurdan dolayı her yerde oluşan su birikintileri de bakterilerin üremesi için uygun ortamlardı. Gecekondunun stratejik bazı noktalarından başlayarak su yolları kazılmasına karar verildi. Bu yollar dezenfektan ile doldurulacak, gecekonduya giren herkes ayak bileğine kadar gelen bu antiseptik suya basarak geçecekti. Atık maddeler için kullanılacak plastik çöp kovaları kararlaştırılan noktalara yerleştirilecek, her eve antiseptik sabun dağıtılacaktı. Çay dükkanlarında ve restoranlarda kaynar, güvenli yemek ve sterilize kap kacak sunan aşevleri açılacaktı. Ölüleri taşımak ve onları hastaneye götürmek için birtakım bile oluşturulmuştu. Benim görevim oral rehidrasyon solüsyonunun kullanımını takip etmek ve ihtiyaca göre aynı solüsyonun ev yapımı versiyonunu üretmekti.</p>

  <p>Çok büyük teşebbüsler ve ağır sorumluluklardı bunlar ama toplantıdaki hiçbir kadın ve erkek bunları onaylarken bir an bile tereddüt etmedi. İnsan yapısı böyledir, kriz esnasında insanda bulunan iyi yanlar hemen açığa çıkar, oysa her şey güllük gülistanlıkken bunları görmek çok daha zordur. Bütün faziletli davranışları şekillendiren yaşanılan sıkıntılar ve zorluk olur. Yine de bana verilen görevi kabul etmemde faziletli olmakla alakası olmayan ve beni utandıran bir neden vardı. Komşum Radha ölmeden önce iki gün boyunca hasta yatmıştı ve benim haberim bile olmamıştı. Sanki bu hastalığın sorumlusu benim gururum ve kibrimdi. Kliniğimi kibirle kurmuştum ve bu da hastalığın üremesine izin vermişti. Bu hastalığa neden olanın yaptığım bir şey olmadığını biliyordum tabii. Ben olsam da olmasam da, er geç bu hastalık gecekonduya yayılacaktı. Öte yandan, kendini beğenmişliğimin beni olan bitene suç ortağı yaptığı düşüncesinden de bir türlü kurtulamıyordum.</p>

  <p>Sadece bir hafta önce, sabah kliniği açtığımda kimsenin gelmemesini dans edip içki içerek kutlamıştım. On binlerce kadın, erkek ve çocuktan hiçbiri benim yardımıma ihtiyaç duymamıştı. Dokuz ay önce yüzlerce kişiden oluşan hasta kuyruğu sonunda sıfıra düşmüştü. Ben de sanki bütün gecekonduyu iyileştirmişim gibi o gün Prabaker ile içki içip dans etmiştim. Hastaların evlerine koşturup dururken bu yaptığım kutlama anlamsız ve aptalca geliyordu. Duyduğum utanca suçluluk duygusu da ekleniyordu. Komşum Radha yatmış ölümle pençeleşirken ben turist müşterilerimle beş yıldızlı otellerde keyif çatıyordum. O nemli yerde yatmış kıvranırken ben oda servisini arayıp daha çok dondurma ve krep siparişi veriyordum.</p>

  <p>Kliniğe döndüm. İçerisi boştu. Prabaker, Parvati’ye bakıyordu, Jhonny Cigar ölenleri kaldırma işini üstlenmişti. Barakaların önünde oturan Jeetendra yüzünü elleriyle örtmüş, acısına gömülmüştü. Ona benim için bölgedeki eczanelere gidip ORT araması ve satın alması görevini verdim. Yola doğru ilerleyişini izledim ve Jeetendra için ve hasta olan genç oğlu Satiş için endişelendim. Derken yoldan bana doğru yürümekte olan bir kadın gördüm. Daha kim olduğunu tam seçememişken kalbim onun Karla olduğunu bana çoktan söylemişti.</p>

  <p>Sariden sonra dünyadaki en hoş giysilerden biri olan yeşil renkli şalvarla tunik giymişti. Uzun tunik daha koyu bir yeşildi, altında bileğe doğru daralan pantolonu ise açık yeşildi. Üzerinde bir de Hindistan usulü örtülmüş sarı bir şal vardı ve Karla yürüdükçe havalanarak arkasından onu takip ediyordu. Siyah saçlarını sıkıca geriye doğru taramış, ensesinde toplamıştı. Saçını toplama şeklinden dolayı, sığ yerlerinde yer yer sarı toprağın gözüktüğü birer göl gibi görünen iri yeşil gözleri ve siyah kaşları ile mükemmel dudakları, daha da dikkat çekici bir hal almıştı. Dudakları, günbatımında çöldeki kum tepelerinin yumuşak hatlarına sahipti ve kıyıya vuran dalgalar gibi kabarıktı. Kırık dökük yolda bana doğru yürürken hareketleri fırtınada bir o yana bir bu yana sallanan genç bir söğüt ağacı gibiydi.</p>

  <p>“Burada ne işin var?”</p>

  <p>Karla ağır ağır, tıpkı bir Amerikalı gibi konuşarak “Gördüğüm kadarıyla nezaket kurallarında üzerine yok,” dedi ve bir kaşını kaldırıp alaycı bir şekilde gülümsedi.</p>

  <p>“Burası güvenli değil,” diye onu azarladım.</p>

  <p>“Biliyorum. Didier burada yaşayan bir arkadaşına rastlamış. Olanlardan haberim var.”</p>

  <p>“O zaman burada ne yapıyorsun?”</p>

  <p>“Sana yardım etmeye geldim.”</p>

  <p>Onun için ölesiye endişelenmiş bir halde “Bana ne için yardım edeceksin ki?” diye çıkıştım.</p>

  <p>“Burada ne yapıyorsan onu yapmanda yardım edeceğim. Başka insanlara yardım etmende. Yaptığın bu değil mi?”</p>

  <p>“Gitmelisin. Burada kalamazsın. Burası çok tehlikeli bir yer. İnsanlar ölüp duruyor. Daha ne kadar kötüleşeceğini bilmiyorum.”</p>

  <p>Karla kararlılıkla bana bakarak sakin bir ses tonuyla “Gitmiyorum,” dedi. İri yeşil gözleri parlıyor, hiç olmadığı kadar güzel görünüyordu. “Sana değer veriyorum ve seninle kalıyorum. Ne yapmamı istersin?”</p>

  <p>Elimi saçıma götürdüm ve çaresiz bir halde “Bu çok saçma!” diyerek iç geçirdim.</p>

  <p>Karla gülümseyerek ve bu gülümseyişiyle beni şaşırtarak “Dinle,” dedi. “Bu günahlardan arınma olayına sadece senin ihtiyacın olduğunu mu sanıyorsun? Şimdi sakin ol ve söyle, ne yapmamı istersin?”</p>

  <p>Aslında yardıma ihtiyacım vardı ve bu yardıma sadece insanlara bakacak biri daha olsun diye ihtiyacım yoktu. Aynı zamanda boğazıma düğümlenen, göğsümü sıkıştıran şüpheler ve korkularla baş etmek için de yardım lazımdı. Cesarete çok değer vermemize rağmen başkaları için, kendimiz için olduğumuzdan daha kolay cesur olabiliriz. Karla’yı seviyordum. Ağzımdan dökülen kelimelerle onu yollamak istesem de gözlerim kalması için yalvarıyordu.</p>

  <p>“Şey, yapılacak çok iş var. Ama lütfen dikkadi ol! İyi olmadığını gösteren en ufak bir belirti olduğu takdirde bir taksiye atlayıp arkadaşım Hamit’e gideceksin. Kendisi doktordur. Anlaştık mı?”</p>

  <p>“Anlaştık,” diye yanıt verdi Karla. “Nereden başlıyoruz?”</p>

  <p>Gecekonduyu dolaşıp hastaları ziyaret ederek ve solüsyonu evlere dağıtarak işe başladık. O zamana kadar kolera belirtisi gösteren kişi sayısı yüzün üzerine çıkmıştı. Bunlardan yarısının durumu ciddiydi. Her bir hastayla birkaç dakika kalmamıza rağmen işimizi bitirmemiz yirmi saatten uzun sürdü. Bütün bu süre boyunca tek besin kaynağımız steril kaplardan içtiğimiz çorba ve şekerli suydu. Ertesi günün akşamı, ilk defa doğru düzgün bir yemek yemek için oturduk. Tükenmiş haldeydik ama açlığımız, önümüzdeki eti ve sebzeleri çiğnememizi sağladı. Yemekten sonra biraz daha tazelenmiş ve dinlenmiş olarak en ciddi vakaları ikinci kere ziyarete başladık.</p>

  <p>Yaptığımız iş oldukça zordu. Kolera ismi, Yunanca <i>kholera</i>’dan gelir ve anlamı ishaldir. Kolera salgınının yol açtığı ishalin oldukça kötü bir kokusu vardır ve bu kokuya da asla alışamazsınız. Hastaları ziyaret amaçlı barakalardan birine girdiğimiz her sefer kusma arzusuyla boğuşuyor, bazen de kusuyorduk. Bir kere kusunca da çok fena öğürmeye başlıyorduk.</p>

  <p>Karla özellikle çocuklara karşı çok nazik ve sevecendi. O kokunun içinde karanlık, izbe kulübelerde hastaları kaldırıp temizliyor, gözleri önünde ölenler ve kötüleşmeye başlayan salgın karşısında bizlerin de hastalanıp öleceği korkusuna kapılmıyor, moralini bozmuyordu. Uyumadan geçirdiğimiz kırk saatin ardından ona her baktığımda bana gülümsüyordu. Karla’ya aşıktım ve tembel, korkak, bencil ya da kötü huylu bile olsa onu sevmeye devam edecektim ama o cesur, cömert ve merhametliydi. Sıkı çalışıyordu ve iyi bir arkadaştı. Korku, acı ve ölümle iç içe yaşadığımız onca saatten sonra, zaten tüm kalbimle sevdiğim kadından hoşlanmak için bir sürü sebep daha bulmuştum.</p>

  <p>İkinci gece sabaha karşı üçte, tamamen tükenmeden önce uyumamız konusunda direttim. Karanlık, boş yollarda yürümeye başladık. Gökyüzünde ay yoktu ama yıldızlar her yanı kaplamıştı. Üç yolun birleştiği oldukça geniş bir yerde elimi kaldırıp Karla’yı susturdum. Hışırdayan bir kumaştan ya da buruşturulup top haline getirilen bir selofan kağıdından çıkıyormuşa benzeyen tiz bir ses geliyordu. Karanlıkta sesin ne yönden geldiğini bilmiyordum ama giderek bize yaklaşmakta olduğunu anlayabiliyordum. Karla’yı tuttum ve onu arkama aldım ve sesin geldiği yeri tahmin etmek için bir sağıma bir soluma baktım. Sonra onları gördüm... Sıçanları.</p>

  <p>Karla’yı olabildiğince kendime yakın tutarak fısıltıyla “Kımıldama!” dedim. “Hiç kımıldama! Eğer kımıldamazsan seni de cansız bir nesne gibi algılarlar ama kımıldarsan ısırırlar!”</p>

  <p>Sıçanlar yüzlerce, binlerceydi. Gelen siyah dalgalar, bir nehrin dalgaları gibi her yönden akıyor, bacaklarımıza sürtünüyordu. Sıçanlar kocamandı ve kediden bile büyük ve şişmanlardı. Bir güruh halinde yolları kaplamışlardı. Birbirlerinin üzerine basarak geçiyor, ayak bileğimize, hatta dizimize kadar uzanıyorlardı. Sıçanlar, her gece yaptıkları gibi, o gece de yakın marketlerden ve gecekondulardan zengin apartmanların lağım kanallarına doğru göç ederek ilerledi. Binlerce sıçan. Sıçanların akını dakikalarca sürmüş gibi geldi bana ama gerçekte bu kadar uzun sürmemesi gerekirdi. En sonunda gittiler. Yollar çer çöpten arınmış, havayı sessizlik kaplamıştı.</p>

  <p>Karla ağzı açık bir halde “Bu da... Bu da neydi böyle?” dedi.</p>

  <p>“Lanet olasıcalar her gece bu saatlerde gelir. Kimse bunu önemsemez, çünkü etrafı temizlerler ve eğer barakandaysan ya da dışarıda uyuyorsan sana bir şey yapmazlar. Ama yollarına çıkar ve panik olursan, temizledikleri çöpler gibi seni de temizleyiverirler.”</p>

  <p>“Hakkını vermek lazım Lin,” dedi Karla. “Bir kıza nasıl iyi vakit geçirteceğini biliyorsun.” Sesi sakindi ama gözlerinde hala korkunun izleri vardı.</p>

  <p>Yorgunluktan bitap düşmüş ve yaralanmadığımıza sevinmiş bir halde birbirimize kenetlendik ve barakamdan içeri yalpalayarak girdik. Çıplak toprağın üzerine serdiğim battaniyenin üzerine uzandık ve diğer battaniyeleri kendimize yastık yaptık. Karla’ya sarıldım. Üzerimizdeki çadır bezine yağmur damlaları düşüyordu. Bir yerlerde uyuyan biri bağırdı ve çıkardığı ses yüzünden gecekondunun sınırındaki vahşi köpekler havladı. Hemen uyuyamayacak kadar yorgun olduğumuzdan ve vücutlarımızın birbirine değmesinin yarattığı cinsel çekim yüzünden uyanık halde, yan yana uzandık ve Karla ağır ağır bana kendi hikayesini anlatmaya koyuldu.</p>

  <p>İsviçre’de, Basel’de doğmuştu ve ailesinin tek çocuğuydu. Babası İsviçreli, annesi ise İtalyan kam da taşıyan bir İsviçreliydi. Ebeveynlerinin ikisi de sanatçıydı. Babası ressam, annesi ise koloratür sopranoydu. Karla Saaranen’in çocukluk yılları, hayatının en mutlu yıllarıydı. Yaratıcı genç çift oldukça popülerdi ve kozmopolit bir şehir olan Basel’deki evleri şairler, müzisyenler, aktörler ve diğer sanatçıların buluşma yeriydi. Böylece Karla dört lisanı anadili gibi konuşmayı öğrenmişti. Sevdiği aryaları öğrenmek için annesiyle saatler geçirirdi. Babasının stüdyosunda da, babasının boş tuvali şekiller ve renklerle doldurmasını izlerdi.</p>

  <p>Sonra bir gün Ischa Saaranen, Almanya’da açtığı sergilerden birinden dönmedi. Geceyarısında yerel polis evlerine gelip Anna ile Karla’ya, Ischa’nın arabasının bir kar fırtınası esnasında yoldan çıktığını söyledi. Babası ölmüştü. Bu acı, Anna Saaranen’in hayatını kuşatmış, sesini öldürmüştü Anna Saaranen uyku hapı içip intihar etti. Karla artık yalnızdı.</p>

  <p>Karla’nın annesinin erkek kardeşi Amerika’da, San Francisco’da yaşıyordu. Yetim kalmış Karla annesinin mezarı başında, dayısı olan bir yakınının yanında dururken ve daha sonra onunla birlikte ailesine katılmak için yolculuk ederken henüz on yaşındaydı. Mario Pacelli iriyarı, cömert bir adamdı. Karla’ya sevecenlikle ve içten bir saygıyla yaklaştı. Onu da kendi çocuklarıyla bir tuttu ve ailesine kattı. Mario sık sık Karla’ya onu sevdiğini ve Karla’nın da onu sevmesini umduğunu ve ölen ailesiyle birlikte içine gömdüğü sevginin bir kısmını kendisine vermesini dilediğini söyledi.</p>

  <p>Ne yazık ki bu sevginin gelişmesi için yeteri kadar zaman geçmedi. Karla’nın dayısı Mario da, Karla’nın Amerika’ya gelmesinden üç yıl sonra bir dağ gezisi sırasında kaza geçirdi ve öldü. Bu defa Mario’nun dul eşi Penelope, Karla’nın hayatını kontrol altına aldı. Penny Yenge, kendi üç çocuğuyla mukayese ettiğinde kızın güzelliğini ve zekasını kıskanıyordu. Karla diğerlerinin arasında parladıkça yengesi de ondan daha çok nefret etmeye başlamıştı. <i>Didier Birinden yanlış sebeplerden nefret ettiğimizde kinin ve zalimliğin sonu yoktur</i>, derdi. Penny Yenge de Karla’yı dışladı, onu keyfi olarak cezalandırıp her fırsatta hor görerek küçük düşürüyor ve kızı sokağa atmanın dışında, ona her türlü kötülüğü yapıyordu.</p>

  <p>Kendi ihtiyaçları için para kazanmak zorunda olan Karla, yerel bir restoranda her gece çalışmaya ve hafta sonları da bebek bakıcılığı yapmaya başladı. Çalıştığı ailelerden birinin babası, sıcak bir yaz gecesi eve erken ve yalnız döndü. Adam bir partiden geliyordu ve oldukça içmişti. Adam, Karla’nın yakışıklı bulduğu ve zaman zaman hakkında hayaller kurduğu biriydi. O sıcak yaz gecesi adam yanına geldiğinde nefesindeki içki kokusu ve gözlerindeki vahşi bakışa rağmen adamın ilgisi Karla’nın hoşuna gitmişti. Adam onun omzuna dokununca Karla gülümsedi. Bu, uzun zaman için son gülümsemesiydi.</p>

  <p>Karla’dan başka kimse olaya tecavüz demedi. Adam olaya Karla’nın neden olduğunu söylemiş ve Karla’nın yengesi de adamın tarafını tutmuştu. İsviçre’den gelen on beş yaşındaki yetim kız, yengesinin evini terketti ve bir daha asla onunla görüşmedi. Los Angeles’a taşındı, bir iş buldu ve başka bir kızla aynı evi paylaşarak kendi ayakları üzerinde durmaya başladı. Fakat bu tecavüzden sonra Karla’nın erkeklere güveni sarsılmıştı, başka birini sevemedi. Arkadaşlık, cinsellik ya da şefkat gibi sevginin çeşitlerini hissedebilse de, bir başkasına inanarak ve güvenerek duyulan sevgiyi, romantik aşkı yaşama ihtimalini yitirmişti.</p>

  <p>Çalıştı, para biriktirdi ve gece okuluna gitti. Karla’nın hayali, hangisi olursa olsun bir üniversiteye gitmek ve İngiliz ya da Alman edebiyatı okumaktı. Ama hiçbir kursu tamamlayamadı. Hiçbir işte uzun süre kalamadı. Bir akıntıya kapılmış gibiydi. Ona güç ve umut veren her şeyi okuyarak öğrenmeye başladı.</p>

  <p>“Ya sonra?”</p>

  <p>Karla yavaşça “Sonra kendimi bir uçakta, Singapur’a giderken buldum,” dedi. “Bir işadamıyla tanıştım, Hintli bir işadamıyla ve hayatım... Sonsuza dek değişti.”</p>

  <p>Karla içini çekti. Bunun umutsuzluktan mı, yoksa yorgunluktan mı olduğunu anlayamamıştım.</p>

  <p>“Bana anlattığına sevindim.”</p>

  <p>“Neyi anlattığıma sevindin?”</p>

  <p>Karla kaşlarını çatmıştı ve cümlenin sonu sertti.</p>

  <p>“Hayatını,” diye cevapladım.</p>

  <p>Karla rahatladı.</p>

  <p>“Önemli değil,” dedi hafifçe gülümseyerek.</p>

  <p>“Hayır, ben ciddiyim. Bana hayatını anlatacak kadar güvendiğin için minnettarım.”</p>

  <p>Karla da gülmeye devam ederek “Ve ben de ciddiydim,” dedi. “Bundan kimseye bahsetme, tamam mı?”</p>

  <p>“Tamam.”</p>

  <p>Bir süre sessiz kaldık. Yakınlarda bir yerde bir bebek ağlıyordu. Annesinin şefkatli ama aynı zamanda sinirli bir sesle onu yatıştırmaya çalışarak bir şeyler söylediğini duydum.</p>

  <p>“Neden Leopold’un Yeri’nde takılıyorsun?”</p>

  <p>Karla uykulu sesle “Ne demek istiyorsun?” diye sordu.</p>

  <p>“Bilmiyorum. Sadece merak ettim.”</p>

  <p>Karla burnundan nefes alarak ağzını açmadan güldü. Başı kolumun üzerindeydi. Karanlıkta yüz hatları belirsizdi, gözleri ise siyah inciler gibi parlıyordu.</p>

  <p>“Yani Didier, Modena, Ulla, Lettie ve Vikram, hepsi bir şekilde oraya uyuyor ama sen oraya ait değilsin.”</p>

  <p>Karla iç geçirerek “Sanırım ben onlara uymasam da, onlar bana uyuyor,” dedi.</p>

  <p>“Bana Ahmet ve Christina’dan bahsetsene,” dedim.</p>

  <p>Karla o kadar uzun süre sessiz kaldı ki uyuduğunu düşünmeye başladım ama az sonra sanki bir duruşmada ifade veriyormuş gibi sessizce ve sabit bir ses tonuyla konuşmaya başladı.</p>

  <p>“Ahmet bir arkadaşımdı. Bir süreliğine benim en iyi arkadaşım olmuştu. Hiç sahip olmadığım bir erkek kardeş gibiydi. Afganistan’dan gelmişti. Oradaki savaşta yaralanmıştı. Tıpkı bizim yaptığımız gibi, o da Bombay’a iyileşmeye gelmişti. Yaraları o kadar kötüydü ki hiçbir zaman eski sağlığına kavuşmadı. Her neyse, bir bakıma ikimiz birbirimize baktık ve çok yakın iki arkadaş olduk. Kabul Üniversitesinin fen fakültesinden mezun olmuştu ve İngilizcesi mükemmeldi. Ahmet ile kitaplardan, felsefeden, müzikten, sanattan ve yemekten konuşurduk. Harika, çok iyi bir adamdı.”</p>

  <p>“Ve onun başına bir şey geldi,” diye araya girdim.</p>

  <p>Karla hafifçe gülerek “Evet,” dedi. “Christina ile tanıştı. Başına gelen şey buydu. Christina, Madam Zhou için çalışıyordu. Esmer, çok güzel bir İlalyan kızıydı. Hatta Ahmet’i onunla, Ulla’yla Leopold’un Yeri’ne geldiklerinde ben tanıştırmıştım. O zaman ikisi de Saray’da çalışıyordu.”</p>

  <p>“Ulla orada mı çalışıyordu?”</p>

  <p>“Ulla, Madam Zhou’nun çalıştırdığı en popüler kızlardan biriydi ama sonra Saray’dan ayrıldı. Maurizio’nun Alman Konsolosluğu’nda bir bağlantısı vardı ve adamla üzerinde çalıştığı bir iş anlaşmasını sonuca ulaştırmak istiyordu. Alman’ın Ulla için deli olduğunu da öğrenmişti. Maurizio, konsolosluk çalışanının yardımları ve bütün parasıyla Ulla’yı Saray’dan çıkarabilmeyi başardı. Daha sonra da Ulla’yı kullanarak Alman’a istediğini yaptırdı. Hemen ardından adamı ortada bıraktı. Duyduğum kadarıyla sonrasında zavallı Alman, keçileri kaçırmış ve kafasına bir mermi sıkmış. İşte o zamandan beri Maurizio, Ulla ona olan borcunu ödesin diye kızı çalıştınyor.”</p>

  <p>“Biliyor musun, Maurizio’dan hiç hoşlanmamaya başladım.”</p>

  <p>“Kabul, bu kötü bir anlaşma ama en azından Ulla, Madam Zhou’dan ve Saray’dan kurtulmuş oldu. Maurizio’ya da hakkını vermem lazım, bu işin yapılabileceğinin kanıtı odur. Maurizio’dan önce hiçbir kız Saray’dan yüzüne asit fırlatılmadan kurtulabilmiş değildi. Ulla, Madam Zhou’nun yanından ayrılınca Christina da çıkmak istedi. Madam Zhou, Ulla’yı bırakmak zorunda kalmışa ama Christina’nın gitmesine göz yummazdı. Ahmet, Christina’ya deli gibi aşıktı. Bir gece Madam Zhou ile konuşup her şeyi açıklığa kavuşturmak için Saray’a gitti. Ben de onunla gidecektim. Ben de Madam Zhou ile iş yapar, patronum için oraya işadamlarını götürürdüm. Bu yüzden Madam’ın beni dinleyeceğini düşünüyordum. Fakat o gece bir işim çıktı. Önemli bir müşteriydi ve onu geri çeviremezdim. Ahmet, Saray’a yalnız gitti. Ertesi gün onun ve Christina’nın cesedini birkaç blok ötedeki bir arabanın içinde buldular. Polisler... İkisinin tıpkı Romeo ile Juliet gibi zehir içtiklerini söyledi.”</p>

  <p>“Bu işi yapanın Madam Zhou olduğunu düşünüyor ve olanlardan ötürü kendini suçluyorsun öyle değil mi?”</p>

  <p>“Onun gibi bir şey.”</p>

  <p>“Lisa Carter’ı oradan çıkardığımız gün, Madam bundan bahsediyordu değil mi? Bu yüzden mi ağlıyordun?”</p>

  <p>Karla’nın sesi bütün ahengini ve duygusallığını kaybetmişti. “Eğer bilmek istiyorsan, ikisini öldürmeden önce onlara ne yaptığını anlatıyordu. Ölmelerinden önce onlarla nasıl oynadığını anlatıyordu.”</p>

  <p>Çenemi sıktım ve ikimizin nefes alıp verişleri birbirine uyumlu hale gelene kadar burnumdan soluduğum havanın sesini dinledim.</p>

  <p>Karla, gözleri daha uzun süre kapalı kalıp daha seyrek açılmaya başlamışken “Peki ya sen?” diye sordu. “Artık benim hikayemi biliyorsun. Kendi hikayeni ne zaman anlatacaksın?”</p>

  <p>Yağmur damlalarının sesiyle Karla’nın gözlerini kapamasını izledim. Uyumuştu. Onun hikayesinin tamamım dinlemediğimi biliyordum. Bahsetmediği hafif çiziklerin de, en az bahsettiği derin yaralar kadar önemli olduğunu biliyordum. Şeytan detaylarda gizlidir derler. Benim hikayemde de şeytanlar göze batmayan yerlerde gizliydi. Yine de Karla bana çok değerli bir şey vermişti. Yorgunluktan tükendiğimiz bir anda, onu tanıdığımdan bu yana geçen aylar boyunca öğrenemediğim kadar çok şey öğrenmiştim. aşıklar yollarını içgüdü ve güvenle bulur. Onlar, arzu okyanusunda bize yol gösteren yıldızlardır. O yıldızların en parlaklarını, kalp kırıklıkları ve üzüntüler oluşturur, aşığınıza verebileceğiniz en büyük hediye kederinizdir. Ben de bu yüzden Karla’nın benimle paylaştığı her kederi gökyüzüne işaretledim.</p>

  <p>Dışarıda, karanlığın içinde bir yerlerde, Jeetendra karısı için ağlıyordu. Prabaker, Parvati’nin terli suratını kırmızı boyun bağıyla siliyordu. Battaniyelerin üzerinde vücutlarımız birbirine kenetlendi. Karla, hastalıkla ve umutla, ölümle ve galibiyetle kuşatılmış derin bir uykuya dalmıştı. Karla’nın parmaklarını alıp dudağıma götürdüm ve kalbimi sonsuza kadar ona teslim ettim.</p>
</body>
</html>
