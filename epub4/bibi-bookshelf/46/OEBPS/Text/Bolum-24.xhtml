<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>YİRMİ DÖRDÜNCÜ BÖLÜM</h2>

  <p>Geceyarısı ufukta Samanyolu’nun yıldızları titrek ışıklarıyla birer birer ortaya çıkmaya başladı ve kambur bir ayın gümüşümsü sarı ışığı denize vurarak onu aydınlattı. Hava ılık ve rüzgarsızdı. Gökyüzü açıktı. Goa vapurunun güvertesi oldukça kalabalıktı ama genç turistlerden oluşan bir grubun yanında boş bir yer bulmayı başarmıştım. Gençlerin çoğu ot, haşhaş ve asitle kafayı kırmıştı. Müzik setinden gürültülü bir dans müziği etrafa yayılıyordu. Sırt çantalarını aralarına almış oturan grup hep beraber sallanıp el çırpıyor, birbirlerine seslenip bolca gülüyordu. Goa’ya gittikleri için neşelilerdi. Buraya ilk defa gelen bu turisder, bir hayale doğru ilerliyordu. Eskiler ise gerçekten özgür hissettikleri tek yere geri dönmekteydi.</p>

  <p>Karla’ya doğru giderken ve yıldızları izleyip vapurun güvertesinde oturmak için bilet satın almış gençleri dinlerken onların umut dolu ve saf heyecanlarını anlıyor, az da olsa onlarla bu heyecanı paylaşıyordum. Yine de yüzüm asık, gözlerim ciddiydi. Bu ciddiyet, vapurda aramızdaki en az bir metrelik mesafe gibi, onlarla benim yaşadığım duyguların farkını da gayet net bir şekilde ortaya koyuyordu. Hafifçe sallanarak suya dalıp çıkan vapurda otururken Ulla’yı düşündüm. Taksinin arkasında benimle konuşurken safir rengi gözlerinde beliren korkuyu hatırladım.</p>

  <p>Ulla’nın bin dolara ihtiyacı vardı, ben de bu parayı ona vermiştim. Kıyafetlerini ve şahsi eşyalarını bıraktığı otel odasına kadar ona eşlik etmem gerekiyordu. Oraya birlikte gittik ve Ulla’yı tir tir titreten korkusuna rağmen eşyalarını alıp olaysız bir şekilde hesabını kapatarak oradan çıktık. Modena ve Maurizio’yu da ilgilendiren bir iş anlaşmasından dolayı Ulla’nın başı derde girmişti. Maurizio’nun çevirdiği birçok dolap gibi bu da başarısız olmuştu. Ama bu defa parasını kaybeden adamlar, diğerleri gibi kayıplarını kabullenip olayı kapatmamıştı. Paralarını geri almak ve birini bunun için cezalandırmak istiyorlardı.</p>

  <p>Ulla adamların kim olduğunu bana söylemedi. Neden Ulla’yı hedef seçtiklerinden ya da onu yakalarlarsa ne yapacaklarından da bahsetmedi. Ben de sormadım. Elbette ona sormalıydım, bu beni pek çok dertten kurtarırdı. Geriye dönüp baktığımda birkaç hayat kurtarmışlığım vardı ama açıkçası Ulla’nın hayatıyla çok da ilgilenmiyordum. Benim bilmek istediğim Karla’ydı.</p>

  <p>Otelden çıkarken “Karla, Goa’da,” demişti Ulla.</p>

  <p>“Goa’da nerede?”</p>

  <p>“Bilmiyorum. Sahillerden birinde.”</p>

  <p>“Ulla, Goa’da bir sürü sahil var.”</p>

  <p>Ulla öfkemi görüp geri çekilerek “Biliyorum, biliyorum,” diye yanıtlamıştı.</p>

  <p>“Nerede olduğunu bildiğini söylemiştin.”</p>

  <p>“Biliyorum. Goa’da. Goa’da olduğunu biliyorum. Bana Mapusa’dan mektup yollamıştı. Son mektubu dün elime geçti. Mapusa yakınlarında bir yerde.”</p>

  <p>Biraz rahatlamıştım. Ulla’nın eşyalarını bekleyen taksiye yüklemiş ve taksiciye Abdullah’ın Breach Candy’deki evinin adresini vermiştim. Dikkatlice etrafı kolaçan etmiş, izlenmediğimizden emin olmuştum. Taksi hareket edince birkaç dakika konuşmadan oturmuş, pencerenin dışına bakıp karanlık sokakları izlemiştik.</p>

  <p>“Neden gitti?”</p>

  <p>“Bilmiyorum.”</p>

  <p>“Sana bir şeyler söylemiş olmalı. O konuşkan bir kızdır.”</p>

  <p>Ulla güldü.</p>

  <p>“Bana gidişiyle ilgili hiçbir şey söylemedi. Eğer benim fikrimi öğrenmek istiyorsan, bence senin yüzünden gitti.”</p>

  <p>Bu düşünceyle irkildim. Kibirle bundan gururlanmaya başlamıştım ki sert bir ses tonuyla fikri kafamdan atmaya çalıştım.</p>

  <p>“Bundan fazlası olmalı. Bir şeyden mi korkuyordu?”</p>

  <p>Ulla tekrar güldü.</p>

  <p>“Karla hiçbir şeyden korkmaz.”</p>

  <p>“Herkes bir şeyden korkar.”</p>

  <p>“Sen neden korkuyorsun Lin?”</p>

  <p>Ona bakmak için yavaşça döndüm ve gözlerinde bir nefret kırıntısı, sorduğu soruda gizli bir anlam aradım.</p>

  <p>“Benimle Leopold’un Yeri’nde buluşacağın gece ne oldu?”</p>

  <p>“O gece gelemedim. Oraya gelmeme gerek yokmuş. Modena ve Maurizio, son dakikada planlarını değiştirdiler ve bana engel oldular.”</p>

  <p>“Hatırladığım kadarıyla onlara güvenmediğin için beni yanında istemiştin.”</p>

  <p>“Doğru. Şeey, biliyorsun, Modena’ya bir bakıma güvenirim ama o da Maurizio’ya karşı çıkamıyor. Maurizio ona ne yapılacağını söylediğinde, Modena itiraz edemiyor.”</p>

  <p>“Yine de bu anlattıkların pek bir şey açıklamıyor,” diye homurdandım.</p>

  <p>Ulla üzgün bir şekilde “Biliyorum,” dedi. “Açıklamaya çalışıyorum. Maurizio bir iş anlaşması planlamıştı. Daha doğrusu bir üçkağıt planlamıştı. Ve ben de yemdim. Maurizio beni kullanıyordu, çünkü paralarını çalmaya çalıştığı kişiler benden hoşlanıyor ve bana güveniyordu. Nasıl olduğunu bilirsin.”</p>

  <p>“Evet, tabii bilirim.”</p>

  <p>“Of, lütfen Lin. O gece orada olmamam, benim suçum değildi. Müşterilerle yalnız görüşmemi istediler. Ben de Maurizio’nun planından haberdar olduğumdan ve o adamlardan korktuğumdan arkadaşım olarak yanımda seni götürmek istedim. Daha sonra da planlarını değiştirdiler ve hep beraber başka bir yerde buluştuk. Ben de sana haber iletemedim. Ertesi gün olan biteni sana açıklamak ve özür dilemek için seni aradım ama... Gitmiştin. Her yerde seni aradım, yemin ederim. O gece Leopold’un Yeri’ne gelemediğim için çok üzgündüm.”</p>

  <p>“Hapiste olduğumu ne zaman öğrendin?”</p>

  <p>“Sen çıktıktan sonra. Didier’le karşılaştım ve bana senin çok korkunç göründüğünü söyledi. İlk olarak o zaman... Bir dakika... Sen... Yoksa hapse girmenle bir ilgim olduğunu mu düşünüyorsun?”</p>

  <p>Cevap vermeden önce birkaç saniye Ulla’nın gözlerinin içine baktım.</p>

  <p>“İlgin var mıydı?”</p>

  <p>“Siktir! İnanamıyorum!” diye bağırdı Ulla ve acı içindeki güzel yüzünü buruşturdu. Bu düşünceyi kovalamak ister gibi başını bir o yana, bir bu yana sallıyordu. “Şoför! Arabayı durdur! <i>Band karo! Abi, abi! Band karo!” Şimdi, şimdi! Arabayı durdur!</i></p>

  <p>Taksi şoförü arabayı kepenklerini indirmiş dükkanların yanına, kaldırıma yanaştırdı. Sokak bomboştu. Adam motoru kapadı ve dikiz aynasından bizi izlemeye koyuldu.</p>

  <p>Ulla kapıyı zorlayarak açmaya çalışıyor ve ağlıyordu. Aceleyle hareket ederken kapının kolunu sıkıştırdığından kapı bir türlü açılmıyordu.</p>

  <p>Elini nazikçe ellerimin arasına aldım. “Tamam, sakin ol,” dedim.</p>

  <p>Ulla hıçkırarak “Hiçbir şey tamam değil,” dedi. “Bu pisliğe nasıl bulaştık bilemiyorum. Modena iş konusunda iyi sayılmaz. O ve Maurizio her şeyi yüzlerine gözlerine bulaştırdı. İnsanları aldatıyor ve her zaman paçalarını kurtarıyorlardı ama bu seferki adamlar farklı. Çok korkuyorum ve ne yapacağımı bilmiyorum. Bizi öldürecekler. Üçümüzü de. Sen de polisi üzerine benim saldığımı mı düşünüyorsun? Neden böyle bir şey yapayım Lin? Sence ben o kadar kötü biri miyim? Hakkımda bu kadar kötü mü düşünüyorsun? Nasıl bir insan olduğumu sanıyorsun?”</p>

  <p>Uzandım ve kapıyı açtım. Ulla dışarı çıktı ve taksiye yaslandı. Ben de yanına gittim. Titriyor ve hıçkırıyordu. Ulla rahatlayana kadar ona sarıldım ve öylece bekledim.</p>

  <p>“Tamam Ulla. Bu işle ilgin olduğunu düşünmemiştim. O gece Leopold’un Yeri’ne gelmediğinde bile senin böyle bir şeyin parçası olduğunu düşünmedim. Sadece sana sorarak bir kapıyı daha kapamak istedim. Sormam gerekiyordu. Beni anlıyor musun?”</p>

  <p>Ulla kafasını kaldırıp bana baktı. Sokak lambalarının ışığı, mavi gözlerinden yansıyordu. Korktuğu ve yorgun düştüğü yüzünden anlaşılıyordu ama gözlerinde bitip tükenmek bilmez bir umut vardı.</p>

  <p>“Onu gerçekten seviyorsun değil mi?”</p>

  <p>“Evet.”</p>

  <p>Ulla dalgın bir şekilde “Güzel,” dedi. “Aşk güzel bir şeydir. Karla’nın da aşka çok ihtiyacı var. Modena da beni seviyor. Beni gerçekten seviyor...”</p>

  <p>Ulla birkaç saniye daldıktan sonra bana bakmak için başını çevirdi. Elleri kollarımdaydı.</p>

  <p>“Onu bulacaksın. Aramaya Mapusa’dan başla, onu bulursun. Goa’da bir süre daha kalacak, mektubunda bana öyle demiş. Sahilde bir yerlerde. Evinin kapısından okyanusu görebildiğini yazmıştı. Oraya git ve onu bul Lin. Bu dünyada gerçek olan tek şey sevgi. Sadece sevgi...”</p>

  <p>Ulla’nın gözyaşları ayın aydınlattığı parıldayan denizde, o vapurda yok olup gidene kadar benimle kaldı. Etrafımı müzik ve kahkahalar sarmışken <i>Dünyada gerçek olan tek şey sevgi,</i> deyişi kulaklarımda çınlayıp durdu.</p>

  <p>Uzun gece yerini şafağa bırakırken vapur da Goa’nın başkenti Panjim’e demirledi. Ben Mapusa’ya giden otobüse binen ilk yolcuydum. Panjim’den, <i>Mupsa</i> olarak telaffuz edilen Mapusa’ya, ağaçlıklı, yeşil korular ve dört yüz yıllık Portekiz egemenliğini ve zevkini yansıtan malikanelerle kaplı on beş kilometrelik bir yol vardı. Mapusa, Goa’nın kuzey kısmının iletişim ve taşımacılık merkeziydi. Oraya bir cuma günü vardığımdan sabah kalabalığı çoktan işle ve pazarlıkla meşguldü. Taksi ve motosiklet stantlarına doğru kendime yol açarak ilerledim. Bir süre, en az üç dinin kutsal kişilerinin bir araya gelmesini gerektirecek kadar tartışıp saygıdeğer arkadaşlarımızın ve akrabalarımızın kızkardeşleri hakkında şehvetli yorumlar yaptıktan sonra, satıcılardan biri makul bir fiyata bana bir Enfield Bullet motosikleti kiralamayı kabul etti. Bir senet imzalayıp bir haftalık kirayı da peşin ödedikten sonra motoru çalıştırıp pazarın kalabalığından sahile doğru gitmeye başladım.</p>

  <p>350 cc’lik tek silindirli, dört zamanlı devri olan Hindistan’daki Enfield Bullet’lar, İngiltere’de 1950’li yıllarda yapılan orijinal Enfield’lerin planı esas alınarak oluşturulmuştu. Yol tutuşuyla ünlü olmasının yanında, aynı zamanda güvenilir ve dayanıklı bir motordu. Kullanıcısıyla arasında farklı bir ilişki kurulması gerekirdi. Bu ilişkide, sürücüde tolerans, sabır ve anlayış olmalıydı. Karşılığında Bullet da yalnızca kuşların bilebileceği bir şekilde sizi uçurup ayaklarınızı yerden keser, pek de seyrek sayılmayacak kereler sizi ölümle burun buruna getirirdi.</p>

  <p>O günü Calangute’den Chapora’ya sahilleri gezerek geçirdim. Her konukevini ve oteli, küçük ama baştan çıkarıcı rüşvetler dağıtarak aradım. Sahillerde yerel dövizciler, uyuşturucu satıcıları, rehberler, hırsızlar ve jigololarla karşılaştım. Hepsi de tarifime uyan yabancı kızlar görmüştü ama hiçbiri gördüklerinin Karla olduğundan emin değildi. Çay ve meyve suyu içmek ya da bir şeyler atıştırmak için kalabalık restoranlara uğradım ve garsonlara, işletmecilere Karla’yı sordum. Herkes yardımcı olmaya çalışıyordu, çünkü onlarla ya Marathi dilinde ya da Hintçe konuşuyordum. Ne yazık ki hiç kimse onu görmemişti ve buradaki ilk günüm umutsuzlukla sona ermek üzereydi.</p>

  <p>Anjuna’daki Denizkıyısı Restoranı’nın sahibi, Dashrant adında iri yapılı bir Maharastrian’lıydı ve güneş batarken konuştuğum son kişiydi. Bana içi patates, yeşil fasulye, patlıcan, zencefil, bamya ve turşu dolu lahana yapraklarından oluşan sağlam bir yemek ikram etmişti. Yemeğim hazır olduğunda, adam kendi tabağını da masama getirmiş ve benimle birlikte yemişti. Dashrant, yemeğimizi uzunca bir bardakta sunulan hindistancevizi likörü ve bunu takiben de kaju likörü ile bitirmemizde ısrar etti. Anadili Marathi’yi konuşan beyaz bir adamdan, bir <i>gora</i>’dan para almayı kabul etmeyen Dashrant, dükkanını benimle birlikte kapayıp motosikletimin arkasına rehberim olarak geçti. Karla’yı arayışımı oldukça romantik bulmuştu. Dediğine göre, bu tam da bir Hintliye göreydi. Ve benden onun misafiri olmamı, yakınlarda kalmamı istiyordu.</p>

  <p>“Burada birkaç güzel yabancı kız var,” dedi. “Bhagwan’ın da rızasıyla bir tanesi kayıp aşkın olabilir. Bugün iyi bir uyku çek, yarın temiz bir kafayla onlara bir bakarsın.”</p>

  <p>Motordan ötürü uyuşmuş bacaklarımızı gerdikten sonra, uzun palmiye ağaçlarının arasındaki kumlu yolda yürürken Dashrant’ı takip ettim. Küçük bir eve ulaştık. Kare şeklindeki yapı bambudan, hindistancevizi dallarından ve palmiye yapraklarından yapılmıştı. Buradan Dashrant’ın restoranı ve karanlık deniz görülebiliyordu. Dashrant, mumları ve lambaları yakınca kendimi küçük bir odada buldum. Zemin kumdu. İçeride bir masa ve iki sandalye, şilteli bir yatak ve kıyafet asmak için demir bir askı vardı. Büyükçe bir kap, temiz suyla doluydu. Dashrant gururla suyun o gün yakınlardaki bir kuyudan çekildiğini söyledi. Masanın üzerinde iki bardak ve hindistancevizi likörü duruyordu. Burası onun evi olarak bilindiğinden, burada benim ve motorumun güvende olacağını söyleyen Dashrant bana kapının asma kilidini ve anahtarı uzatarak kız arkadaşımı bulana kadar burada kalmamı söyledi. Daha sonra bana gülümsedi ve evden ayrıldı. Uzun palmiyeler arasından yürüyerek restoranına geri dönerken şarkı söylüyordu.</p>

  <p>Motoru barakanın içine aldım ve bir iple yatağa bağlayıp ipin üzerini kumla örttüm. Eğer biri motoru çalmaya kalkarsa hareket beni uyandıracaktı. Yorgun ve hayalkırıklığına uğramış bir şekilde uzandığım yatakta, saniyeler içinde uykuya daldım. Derin, rüyasız bir uykuydu bu ve dört saat sonra uyandığımda bir daha uyuyamayacak denli huzursuzdum. Botlarımı giydim, bir kap su aldım ve barakanın arkasındaki tuvalete gittim. Goa’daki birçok tuvalet gibi, bu da ardında delik olan bir yamaçtan ibaretti. Atık madde yamaçtan aşağı, deliğe doğru düşüyordu. Vahşi, tüylü, siyah Goa domuzları yollarda geziniyor, bunları yiyordu. Ellerimi yıkamak için eve dönerken siyah hayvanlardan bir grubun yolda dolandığını gördüm. Aslında bu atık maddelerden kurtulmak için etkin ve çevre dostu bir yöntemdi ama o domuzları iş üzerinde görmek insanın vejetaryen olması için yeterli nedendi.</p>

  <p>Dashran’ın barakasından sadece on beş adım ilerideki sahile yürüdüm ve sigara içmek için kum tepeciklerinden birinin üzerine oturdum. Saat geceyarısına yaklaşmıştı ve sahil bomboştu. Ay, gökyüzünün göğsüne iliştirilmiş bir madalyon gibi duruyordu. <i>Ne için bir madalyon acaba,</i> diye düşündüm. <i>Belki de savaşta yaralandığından dolayıdır,</i> dedim. Ayışığı her dalgayla birlikte kıyıya çarpıyor, sanki dalgaları kendine doğru çekiyormuş gibi görünüyordu. Aydan yayılan gümüş ışık huzmesi bütün denizi ele geçirmiş, dalga dalga sahile doğru bırakıyordu.</p>

  <p>Kafasında sepet taşıyan bir kadın yanıma yaklaştı. Onun kalçaları da ayaklarına vuran dalgalar gibi, bir o yana bir bu yana sallanıyordu. Kadın bana doğru döndü ve sepeti ayağımın dibine bırakıp yüzüme baktı. Otuzlu yaşlarda bir karpuz satıcısıydı ve turistlere alışık olduğu belliydi. Bir hurma çiğnerken sepetinde kalmış olan yarım karpuzu işaret etti. Saat, sahilde dolaşmak için oldukça geçti. Kadının bebek bakıcılığı yaptığını ya da bir akrabasına baktığını ve eve dönüş yolunda olduğunu tahmin ettim. Beni orada otururken görünce son bir şansla elinde kalan karpuzu da satmak için yanıma gelmişti.</p>

  <p>Marathi dilinde ona bir dilim karpuz alacağımı söyledim. Kadın bunu şaşkınlıkla karışık bir memnuniyetle karşıladı. Marathi’yi nerede ve nasıl öğrendiğime dair rutin sohbeti yaptıktan sonra bana kalınca bir dilim karpuz kesti. Ben de leziz ve tatlı <i>kalinga</i>'yı yiyip çekirdeklerini kuma tükürdüm. Kadın beni yerken izledi ve sepetine bozuk para yerine bir banknot koymama karşı çıkmaya çalıştı. O ayağa kalkıp sepetini yine kafasına yerleştirirken ben de bir Hint filminden eski, acıklı ama çok sevilen bir aşk şarkısını söylemeye başladım.</p>

  <p class="siir">Te doonia, ye mehfil,<br />
  Mere kam, ki nahi...</p>

  <p class="siir">Bütün dünya, bütün insanlar,<br />
  Benim için hiçbir şey ifade etmiyor...</p>

  <p>Kadın sevinçle haykırdı ve sahil boyunca yavaşça yürümeye başlamadan önce birkaç figür yaparak dans etti.</p>

  <p>Karla çabucak, zarif bir hareketle yanıma otururken “Senden bu yüzden hoşlanıyorum işte,” dedi. Onun sesi ve yüzü soluğumu kesti. Kalbim büyük bir hızla atmaya başladı. Onunla ilk sevişmemizden ve onu son görüşümden bu yana o kadar çok şey olmuştu ki hissettiğim duygular gözlerimi yakıyordu. Eğer daha farklı, daha iyi bir adam olsaydım orada ağlayabilirdim. Kim bilir, belki o zaman her şey farklı olurdu.</p>

  <p>Duygularımı bastırarak ve Karla’nın üzerimdeki etkisini bilmesini istemeyerek “Senin aşka inanmadığını sanıyordum,” dedim.</p>

  <p>“Aşk derken ne kastediyorsun?”</p>

  <p>“Demin aşktan bahsetmedin mi?”</p>

  <p>Karla gülerek ve kafasını kaldırıp aya bakarak “Hayır. <i>Senden bu yüzden boşlanıyorum,</i> dedim. Ama aşka inanıyorum tabii. Herkes aşka inanır.”</p>

  <p>“Ben o kadar emin değilim. Bence birçok insan aşka inancını yitirdi.”</p>

  <p>“İnsanlar aşka olan inançlarını yitirmedi, aşık olma istekleri bitmedi. Sadece artık mutlu sona inanmıyorlar. Aşka, aşık olmaya hala inanıyorlar ama... Ama aşk maceralarının hemen hemen hiçbir zaman başladığı gibi mutlu sonla bitmediğini biliyorlar.”</p>

  <p>“Senin aşktan nefret ettiğini düşünüyordum. Gökyüzündeki Kasaba’da böyle dememiş miydin?”</p>

  <p>“Aşktan da, tıpkı nefretten nefret ettiğim gibi nefret ediyorum. Fakat bu, ikisine de inanmadığım anlamına gelmez.”</p>

  <p>Karla geceyi ve denizi izlerken ona bakıp gülümsedim. “Şu dünyada senin gibi bir tek kişi bile yok Karla,” dedim. Karla cevap vermedi. “Peki... Neden?”</p>

  <p>“Neden ne?”</p>

  <p>“Neden benden hoşlanıyorsun?”</p>

  <p>Karla gülümseyerek ve bana bakarken bir kaşını kaldırarak “Hım, o mu?” dedi. “Çünkü beni bulacağını biliyordum. Sana nerede olduğumu söylememe ya da mesaj yollamama gerek olmadığını biliyordum. Geleceğini biliyordum. Neden bilmiyorum ama bundan emindim. Ve seni sahilde o kadına şarkı söylerken görünce... Sen çok çılgın bir adamsın Lin. Bunu seviyorum. Bence iyiliğin de içindeki bu çılgınlıktan geliyor.”</p>

  <p>Gerçekten şaşırarak “İyiliğim mi?” diye sordum.</p>

  <p>“Evet. Senin içinde çok fazla iyilik var Lin. Gerçekten sert bir adamın içindeki iyilikse karşı... Karşı konulamaz bir şey. Sana söylemedim değil mi, gecekonduda birlikte çalışırken seninle gurur duymuştum. Korkmuştun, endişeliydin ama bana her zaman gülümsedin ve uyuyup uyandığım her zaman yanımda oldun. Orada yaptığın şeye, hayatımda gördüğüm her şeyden daha çok hayranlık duydum. Ve ben kolay kolay hayran olmam.”</p>

  <p>“Burada, Goa’da ne yapıyorsun Karla? Neden gittin?”</p>

  <p>“Sen neden kaldın, diye sorsak daha anlamlı olur.”</p>

  <p>“Nedenlerim var.”</p>

  <p>“Kesinlikle. Benim de gitmek için nedenlerim vardı.”</p>

  <p>Karla sahilde yalnız başına yürüyen uzaktaki bir adamı izlemek için başını çevirdi. Elinde uzun bir şey taşıyan, şu dindarlardan birine benziyordu adam. Karla’ya bakıp onu Bombay’dan uzaklaştıran nedeni öğrenmek istedim ama yüzü o kadar gergindi ki doğru zamanı beklemeye karar verdim.</p>

  <p>“Arthur Yolu’ndaki hapisliğim hakkında ne biliyorsun?” diye sordum. Karla ürperdi ama belki de bunun nedeni denizden esen rüzgardı. Üzerinde bol, uzun, sarı bir bluz ve yeşil şalvar vardı. Çıplak ayaklarını kuma gömmüş, dizlerine sarılmıştı.</p>

  <p>“Ne demek istiyorsun?”</p>

  <p>“Demek istediğim, polisler beni Ulla’yla buluşmak için o gece yanından ayrıldığımda tutukladı. Geri dönmediğimde ne düşündün?”</p>

  <p>“O gece bunu bilmiyordum. Tahmin edemezdim.”</p>

  <p>“Seni... Seni terkettiğimi mi düşündün?”</p>

  <p>Karla bir an duraladı ve düşünceli bir şekilde cevap verdi.</p>

  <p>“İlk başta öyle düşündüm. Ona yakın bir şey. Sanırım senden nefret ettim. Daha sonra etrafta seni soruşturdum. Gecekondudaki kliniğe bile gitmediğini ve kimsenin seni görmediğini öğrenince de senin... Çok önemli bir işle uğraştığını düşündüm.”</p>

  <p>“Önemli,” diye tekrar ettim gülerek. Gülüşüm acı ve öfkeli bir gülüştü. Öfkemi bastırmaya çalıştım. “Üzgünüm Karla. Dışarı mesaj iletemedim. Sana olanları bildiremedim. Seni öylece bıraktığım için benden nefret edeceğin düşüncesi ile... Neredeyse aklımı kaçıracaktım.”</p>

  <p>“Senin hapiste olduğunu duyunca çok üzüldüm. Benim için çok kötü bir zamandı. Yaptığım iş... Eee, kötü gitmeye başlamıştı. Bu iş o kadar yanlış, o kadar kötüydü ki sanırım hiçbir zaman bundan kurtulamayacağım. Sonra da senin başına gelenleri duydum. Ben de... Şeey, her şey değişti işte. Her şey.”</p>

  <p>Karla’nın ne demek istediğini anlamıyordum. Söylediğinin önemli bir şey olduğuna emindim ve ona daha çok soru sormak istiyordum ama sahilde gezinen adam şimdi bize yalnızca birkaç adım uzaklıktaydı ve ağır adımlarla yanımıza yaklaşıyordu. O an şansımı kaçırmıştım.</p>

  <p>Adam gerçekten de bir münzevi gibiydi. Uzun boylu, zayıf ve koyu tenliydi. Üzerinde bir şalvar ve bir sürü kolye, nazarlık ve bilezik vardı. Saçları beline kadar uzun, rastalıydı. Uzun çubuğu omzuna yaslayarak ellerini birleştirip bize selam verdi. Biz de onu selamladık ve yanımıza oturması için davet ettik.</p>

  <p>“Keneviriniz var mı?” diye sordu Hintçe. “Bu güzel gecede biraz içmek isterim.”</p>

  <p>Cebimden bir paket kenevir çıkardım ve filtreli bir sigarayla birlikte adama uzattım.</p>

  <p>“Bhagwan’ın duası üzerinizde olsun,” dedi adam.</p>

  <p>Karla mükemmel bir Hintçeyle, “Bhagwan’ın duası senin üzerinde de olsun,” dedi. “Bu dolunayın altında Lord Shiva’nın bir müridiyle karşılaşmaktan çok mutlu olduk.”</p>

  <p>Adam ağzındaki boşlukları gösterecek şekilde güldü ve uyuşturucuyu hazırlamaya koyuldu. Kilden yapılma piposu da hazır olunca dikkatimizi çekmek için ellerini kaldırdı.</p>

  <p>“Bunu içmeden önce size bir hediye vermek istiyorum,” dedi. “Beni anlıyor musunuz?”</p>

  <p>Adamın gözlerindeki pırıltıya eşdeğer bir gülümsemeyle “Evet, seni anlıyoruz,” dedim.</p>

  <p>“Güzel. İkinize de şükranlarımı sunuyorum. Benim hayır duam her zaman sizinle olacak. Şükranlarımı şu şekilde sunuyorum...”</p>

  <p>Adam kollarını başının üzerine doğru kaldırdı ve dizlerinin üzerine çömelerek alnını kuma değdirdi. Tekrar doğrulup ellerini kaldırdı ve bu hareketi birkaç defa yaparken anlaşılmaz bir şeyler söyledi.</p>

  <p>En sonunda tekrar oturdu, bana olmayan dişlerini göstererek gülümsedikten sonra da pipoyu yakmam için işaret etti. Sessizlik içinde içtik. Pipo bittiğinde geri kalan keneviri almadım. Adam bu hediyeyi başını eğerek kabul etti ve yanımızdan ayrılmak üzere ayağa kalktı. Başımızı kaldırmış ona bakarken adam eşyalarını dolunayı işaret edecek biçimde kaldırdı. Ne demek istediğini anladık. Ayın yüzeyinin şekline bazı kültürlerde <i>tavşan</i> derlerdi. Birden, bizim gözümüze de diz çökmüş ve ellerini dua etmek için havaya kaldırmış biri gibi görünmüştü. Adam mutluluk içinde gülerek uzaklaşıp gitti.</p>

  <p>Tekrar yalnız kaldığımızda, “Seni seviyorum Karla,” dedim. “Seni ilk gördüğüm andan beri seviyorum. Sanırım seni dünyada sevgi diye bir şey ortaya çıktığından bu yana seviyorum. Sesini seviyorum. Yüzünü, ellerini, yaptığın her şeyi, onları yapış şeklini seviyorum. Bana dokunman sihir gibi. Aklını kullanma şeklini, söylediklerini seviyorum. Söylediklerimin hepsi doğru olsa da, bunu ne sana ne de kendime tam olarak açıklayabiliyorum. Sadece seni seviyorum. Seni bütün kalbimle seviyorum. Sen, Tanrı’nın yaptığını yaptın. Bana yaşamak için bir sebep verdin. Dünyayı sevmek için bir neden verdin.”</p>

  <p>Karla beni öptü ve vücutlarımız yumuşak kumun üstünde birleşti. Ellerini benimkilere geçirdi ve başımızın üzerindeki ay, denizi baştan çıkarıp dalgalarını büyülenmiş kıyıya vurdururken seviştik.</p>

  <p>Daha sonraki bir haftayı, Goa’da iki turist gibi geçirdik. Arap Denizi’nin kıyılarını Chapora’dan Cape Rama’ya dek dolaşıp durduk. Colva sahilinin altın rengi kumlarında iki gece uyuduk. Eski Goa bölgesindeki bütün kiliseleri ziyaret ettik. Her yıl azizin öldüğü gün yapılan St. Francis Xavier Festivali bizi mutlu, coşkun hacı kalabalıklarıyla bir araya getirdi. Pazar günü sokaklar, en güzel kıyafetlerini giymiş insanlarla dolup taştı. Tüccarlar ve sokak satıcıları her bir yandan buraya geldi. Körler, topallar ve engellilerden oluşan alaylar bir mucize olur umuduyla azizin kilisesine hücum etti. Bir İspanyol keşişi olan Xavier, arkadaşı İgnatius Loyola tarafından seçilen yedi sahici Cizvit’ten biriydi. Xavier 1552’de ölmüştü. Öldüğünde yalnızca kırk altı yaşındaydı ama Hindistan’da, o zamanki adıyla Uzakdoğu’da yaptığı başarılı din propagandaları onu ebedileştirdi. Sayısız kere yapılan gömme ve tekrar çıkarma işlemlerinden sonra, 17. yüzyılın başlarında, Aziz Francis’in naaşı Goa’daki Bom Jesus Kilisesi’ne gömülmüştü. Şaşırtıcı derecede, hatta bazılarının ‘mucize’ diye nitelemesine sebep olacak kadar iyi korunmuş olan naaş, her on yılda bir halkın ziyaretine sunulurdu. Çürümeye karşı bağışıklığı varmış gibi duran azizin uzuvları, yüzyıllar içinde kesilip alınmıştı. 16. yüzyılda Portekizli bir kadın yadigar olarak saklamak amacıyla azizin ayak parmaklanndan birini ısırarak koparmıştı. Tıpkı azizin bağırsakları gibi, sağ elinin bir kısmı da dini yerlere yollanmıştı. Karla ile kilisenin bekçilerine çok büyük miktarlarda rüşvetler teklif etmemize rağmen adamlar kutsal naaşa bakmamıza izin vermedi.</p>

  <p>O saten gökyüzü ile kaplı ve kulağa hoş gelen dalgaların sesiyle dolu ılık gecelerden birinde, Karla “Neden soygun yaptın?” diye sordu.</p>

  <p>“Dediğim gibi, evliliğim sona ermişti ve kızımı kaybetmiştim. Kendimi kaybedip uyuşturucuya batmıştım. Soygunları, eroin yüzünden yaptım.”</p>

  <p>“Neden başka bir şey değil de soygun peki?”</p>

  <p>Bu iyi bir soruydu. Adalet sisteminde çalışan hiç kimse, polisler, avukatlar, hakim, psikolog ya da hapishane yetkileri, hiçbiri bana bunu sormamıştı.</p>

  <p>“Bunu çok düşündüm. Kulağa garip gelecek biliyorum ama sanırım bu işte en çok televizyonun payı var. Ayrıca silahlı soygunda cesur bir yan da vardı. Aslında cesur bir tarafı yok tabii, insanları silahla korkutmak yüreksizce bir davranış. Ama o zamanlar para çalmak, yapılabilecek en iyi şey gibi gözükmüştü gözüme. Yaşlı kadınların kafalarına vurup çantalarını çalmayı ya da insanların evine girmeyi kendime yakıştıramadığımdan soygun daha makul gelmişti. Yaptığım her soygunda, soyduğum insanların ya da polislerin beni vurma riski de vardı.”</p>

  <p>Karla neredeyse benimle aynı anda nefes alıp vererek beni izliyordu. “Bir şey daha var. Avustralya’da bir kahraman vardı...”</p>

  <p>“Devam et,” dedi Karla.</p>

  <p>“Adı Ned Kelly’ydi. Kendini adaletin yanlış tarafında bulmuş genç bir adamdı. Sertti ama acımasız bir adam değildi. Genç ve cesur biriydi. Ona gıcık olan polisler tarafından tuzağa düşürülmüştü. Alkolik bir polis memuru onun kızkardeşine aşıktı ve kıza saldırmaya çalışmıştı. Ned ona engel olunca başına işler açılmaya başladı. Tabii olayın daha başka yönleri de vardı. Polisler ondan nefret ediyordu, çünkü Ned isyanı temsil ediyordu. Ben de kendimi ona benzetiyordum. Çünkü ben bir devrimciydim.”</p>

  <p>Karla şaşkın bir kahkahayla “Avustralya’da devrim mi oldu?” dedi. “Bunu hiç duymamıştım.”</p>

  <p>“Devrim olmadı ama devrimciler vardı,” diye onu düzelttim. “Ben de o devrimcilerden biriydim. Bir anarşisttim. Nasıl ateş edileceğini, nasıl bomba hazırlanacağını öğrendim. Devrimin zamanı geldiğinde savaşmaya hazırdık. Öyle bir şey hiç olmadı tabii. Bir de hükümetimizin Vietnam Savaşı’na girmesine engel olmaya çalışıyorduk.”</p>

  <p>“Avustralya, Vietnam Savaşı’na katıldı mı?”</p>

  <p>Şimdi de gülme sırası bendeydi.</p>

  <p>“Evet. Avustralyalı olmayan pek çok kişi bunu bilmez ama biz de Amerika’yla birlikte savaştık. Avustralyalı gençler de savaşa gönderildi ve Vietnam’da, Amerikalı askerlerin yanında Avustralyalı askerler de öldü. Bazılarımız, tıpkı Amerikalı savaş karşıtları gibi gitmeyi reddettik. Birçok kişi savaşa gitmediği için hapse atıldı. Ben hapse girmedim. Hükümet değişene ve savaştan askerlerimizi çekene kadar bomba yaptım, yürüyüşler organize ettim ve barikatlarda polislerle çatıştım.”</p>

  <p>“Hala öyle misin?”</p>

  <p>“Hala nasılım?”</p>

  <p>“Hala bir anarşist misin?”</p>

  <p>Bu, cevaplaması zor bir soruydu. Çünkü bir zamanlar olduğum adamı, şu an dönüştüğüm adamla karşılaştırmam gerekiyordu.</p>

  <p>“Anarşistler...” diye başlayıp sözümün devamını getirmedim. “Duyduğum hiçbir politik felsefe, insanları anarşizmin sevdiği kadar sevmiyor. Diğer tüm bakış açıları, insanların denetlenmesi ve onlara hükmedilmesi gerektiğini söylüyor. Sadece anarşistler, her şeyi onlara bırakacak denli insanlara güvenir. Bir zamanlar iyimserdim. Böyle düşünür ve buna inanırdım. Ama artık böyle düşünmüyorum. O yüzden de şimdi bir anarşist değilim.”</p>

  <p>“Peki, silahlı soygunları yaparken kendini o kahramanla özdeşleştirir miydin?”</p>

  <p>“Evet, Ned Kelly ile özdeşleştirirdim. Genç adamlardan oluşan bir çetesi vardı. Kardeşi ve iki yakın arkadaşıyla çalışırdı. Birlikte insanları soyarlardı. Polis onun peşinden bir vurucu tim yollamıştı ama Ned onları yenmişti. Çıkan çatışmada birkaç polis ölmüştü.”</p>

  <p>“Ned Kelly’ye ne oldu?”</p>

  <p>“Onu yakaladılar. Hükümet ona savaş açtı. Peşine bir tren dolusu polis taktılar ve onunla çetesini çalılıktaki otelde sıkıştırdılar.”</p>

  <p>“Çalılıktaki otelde mi?”</p>

  <p>“Avustralya’da kırsal kesime böyle deriz. Her neyse, Ned ve çetesi bir ordu dolusu polis tarafından kuşatıldı. En yakın arkadaşı boğazından vuruldu ve öldü. Küçük kardeşi ve Steve Hart adındaki diğer genç, yakalanmaktansa tabancalarındaki son kurşunla birbirlerini vurdular. O zaman on dokuz yaşındaydılar. Ned’in çelikten yapılmış bir zırhı ve kaskı vardı ve iki elinde iki silahla, polislerin üzerine yürüdü. İlk başta polisleri korkuttu ve adamlar kaçıştılar ama komutanları onları tekrar çatışmaya sürdü. Ned’in bacaklarını kurşunlayarak kopardılar. Sahte tanıkların yalan beyanlarına dayanan düzmece bir mahkemeden sonra da, Ned Kelly’ye idam cezası verdiler.”</p>

  <p>“Onu idam ettiler mi?”</p>

  <p>“Evet. Ned’in ölürken son sözleri <i>Hayat böyle,</i> oldu. Söylediği son şey buydu. Onu astılar, kafasını kestiler ve kağıt ağırlığı olarak kullandılar. Ölmeden önce ona bu cezayı veren yargıca, çok yakında daha yüksek bir mahkemede karşılaşacaklarını söyledi. Yargıç, idamdan kısa süre sonra öldü.”</p>

  <p>Ben bu hikayeyi anlatırken Karla da beni izliyordu. Bir avuç kum alıp parmaklarımın arasından akışını seyrettim. Kafamızın üzerinden iki büyük yarasa geçti. O kadar alçaktan uçuyorlardı ki kanatlarının çıkardığı sesi duymuştuk.</p>

  <p>“Çocukken Ned Kelly’nin hikayesine bayılırdım. Üstelik bu hikayeyi tek seven ben değildim. Aktörler, yazarlar, müzisyenler ve sanatçılar da bir şekilde bu hikayenin üzerinde çalışırdı. Ned Kelly, Avustralya’nın ruhuna işlemişti. O, bizim için Che Guevara ya da Emiliano Zapata gibi şahsiyetlere yakın bir figürdü. Eroine bulaştığımda, sanırım onun hayatıyla kendi hayatımı karıştırdım. Tabii benimki, onun hikayesinin berbat bir versiyonuydu. O, devrimci haline gelen bir hırsızken ben hırsız haline gelen bir devrimciydim. Her soygunda, ki pek çok soygun yaptım, bu defa polislerin geleceğinden ve öldürüleceğimden emindim. Bunun olmasını umuyordum. Bunu kafamda canlandırıp duruyordum. Polisler bana durmamı söylüyor, ben silahıma davranıyordum ve onlar da beni vuruyordu. Polislerin beni sokakta vurup öldürmesini umuyordum. O şekilde ölmek istiyordum...”</p>

  <p>Karla kolunu omzuma koydu. Boş kalan eliyle de çenemi tutup kendisine doğru çevirdi ve bana gülümsedi.</p>

  <p>Parmaklarımı kısa, sarı saçlarımın arasından geçirirken “Avustralyalı kadınlar nasıldır?” diye sordu.</p>

  <p>Bu soruya gülünce Karla kaburga kemiklerime doğru bir yumruk attı.</p>

  <p>“Ciddiyim! Bana nasıl olduklarını anlat.”</p>

  <p>Onun güzel yüzüne bakarak “Şeey, güzeldirler,” dedim. “Avustralya’da pek çok güzel kadın vardır. Konuşmayı ve parti yapmayı da çok severler. Oldukça çılgındırlar. Ve oldukça açıktırlar. Palavradan nefret ederler. Seni benzetmede bir Avustralyalı kadının üzerine yoktur.”</p>

  <p>“Seni benzetmeden mi?”</p>

  <p>“Seni benzetmede,” dedim gülerek. “Havanı almada, bilirsin, küçük düşürmede, kendini bir şey sanmanı engellemekte. Bu konuda çok başarılıdırlar. Eğer bunu yaparlarsa da haketmişsindir.”</p>

  <p>Ellerini başının arkasında birleştiren Karla kumların üzerine yattı.</p>

  <p>“Bence Avustralyalılar deli,” dedi. “Ben de oraya gitmeyi çok isterim.”</p>

  <p>Her şey sonsuza kadar Goa’da geçirdiğimiz geceler ve gündüzler kadar güzel, basit, mutluluk dolu olmalıydı. Yıldızlardan, denizden ve kumdan kendimize bir hayat kurmalıydık. Onu dinlemeliydim. Fakat ben onu dinlemedim, aşık olmanın bir gerçeği de, aşkımızın söylediklerine değil de onları söyleyiş şekline kulak vermektir. Karla’nın gözlerine aşıktım ama onların içindeki anlamı okuyamıyordum. Sesine aşıktım ama o sesteki korkuyu ve ıstırabı duyamıyordum.</p>

  <p>Son gece, Bombay’a geri dönüş yolculuğum için hazırlanmak için şafakta uyandım. Karla kapının eşiğinde durmuş, inci gibi parlayan denize bakıyordu.</p>

  <p>Kollarımı omuzlarına koyup boynundan öperken “Gitme,” dedi.</p>

  <p>“Ne?” dedim gülerek.</p>

  <p>“Bombay’a geri dönme.”</p>

  <p>“Neden?”</p>

  <p>“Gitmeni istemiyorum.”</p>

  <p>“Bu da ne demek şimdi?”</p>

  <p>“Söylüyorum işte. Gitmeni istemiyorum.”</p>

  <p>Güldüm, çünkü bunun bir şaka olduğunu düşündüm.</p>

  <p>“Tamam,” dedim. “Neden gitmemi istemiyorsun?”</p>

  <p>Karla “Bir nedeni mi olması gerekiyor?” diye yanıt verdi.</p>

  <p>“Şey... Evet.”</p>

  <p>“Nedenlerim var ama sana söylemeyeceğim.”</p>

  <p>“Öyle mi?”</p>

  <p>“Evet. Söylemek zorunda olduğumu düşünmüyorum. Eğer söylediğin gibi beni seviyorsan, nedenlerim olması senin için yeterli olmalı.”</p>

  <p>Karla’nın davranışı öyle coşkulu, takındığı tavır öyle beklenmedikti ki kızamayacak denli şaşırmıştım.</p>

  <p>Uzlaşmaya çalışarak “Tamam, tamam,” dedim. “Şunu bir daha deneyelim. Bombay’a geri dönmem gerek. Neden sen de benimle gelmiyorsun? O zaman sonsuza dek beraber oluruz.”</p>

  <p>Karla kararlı bir şekilde “Ben geri dönmeyeceğim,” dedi.</p>

  <p>“Nedenmiş o?”</p>

  <p>“Dönemem... İstemiyorum. Senin de dönmeni istemiyorum.”</p>

  <p>“Sorun değil, ben Bombay’da yapmam gerekenleri yaparım, sen de burada beklersin. Her şey hallolduğunda, tekrar buraya dönerim.”</p>

  <p>Karla düz bir sesle, “Gitmeni istemiyorum,” diye tekrar etti.</p>

  <p>“Hadi ama Karla. Dönmek zorundayım.”</p>

  <p>“Hayır, değilsin.”</p>

  <p>Gülümsemem yavaş yavaş solmaya başlamış, yüzüm asılmıştı.</p>

  <p>“Evet, zorundayım. Ulla’ya on gün içinde geri döneceğime dair söz verdim. Başı hala dertte. Bunu biliyorsun.”</p>

  <p>Karla dönüp bana bakmadan, “Ulla kendi başının çaresine bakabilir,” dedi.</p>

  <p>Saçını okşamak için elimi uzatırken sırıttım. “Ulla’yı mı kıskanıyorsun?”</p>

  <p>“Aptal olma!” diye karşılık verdi Karla. Yüzünü bana çevirmişti ve gözlerinde öfke vardı. “Ulla’yı severim ama sana onun kendi başının çaresine bakabileceğini söylüyorum,” dedi.</p>

  <p>“Sakin ol. Sorun ne? Geri döneceğimi biliyordun. Bunu konuşmuştuk. Pasaport işine gireceğim. Bunun benim için çok önemli olduğunu biliyorsun.”</p>

  <p>“Ben sana pasaport bulurum. İstersen beş pasaport bulurum!”</p>

  <p>Dik kafalılığım yavaş yavaş kendini göstermeye başlamıştı.</p>

  <p>“Senin bana pasaport bulmanı istemiyorum. Onların yapılışını kendi kendime öğrenmek istiyorum. Öğrenebildiğim her şeyi öğrenmek istiyorum. Bana pasaportların üzerinde oynamayı ve sahte pasaport düzenlemeyi öğretecekler. Eğer bunu öğrenirsem özgür olurum. Özgür olmak istiyorum Karla. Özgürlük. İstediğim bu.”</p>

  <p>“Sen neden farklı olacaksın ki?” diye sordu Karla.</p>

  <p>“Ne demek istiyorsun?”</p>

  <p>“Hiç kimse istediğini alamaz,” diye cevap verdi. “Kimse. Hiç kimse.”</p>

  <p>Karla’nın öfkesi daha önce onda hiç görmediğim kederli bir yenilgiye dönüşmüştü. Böyle bir kadına, hatta hiçbir kadına bu duyguyu tattırmamak gerektiğini biliyordum. O küçük gülümsemesinin soluşunu izlerken de er ya da geç, bu günahımın bedelini ödeyeceğimin farkındaydım.</p>

  <p>Onun onayını almak için yavaşça, yumuşak bir sesle konuşmaya başladım.</p>

  <p>“Ulla’yı, arkadaşım Abdullah’ın yanına yolladım. Abdullah ona göz kulak oluyor. Ulla’yı orada bırakamam. Geri dönmem lazım.”</p>

  <p>Karla bir kez daha kapıya yaslanmak için döndüğünde, “Bir dahaki sefere beni aradığında, burada olmayacağım,” dedi.</p>

  <p>“Bu da ne demek oluyor şimdi?”</p>

  <p>“Söylediğim gibi.”</p>

  <p>“Bu bir çeşit tehdit mi? Bir ültimatom mu?”</p>

  <p>Karla bir rüyadan uyanıyormuşçasına, “Ne istersen diyebilirsin,” dedi. “Sadece olacağı söylüyorum. Eğer Bombay’a gidersen senden vazgeçeceğim. Seninle gelmeyeceğim ve seni beklemeyeceğim. Ya burada benimle kal ya da yalnız başına dön. Seçim senin. Eğer geri gidersen ‘biz’ diye bir şey kalmaz.”</p>

  <p>Şaşkın, kızgın ve aşık bir şekilde Karla’ya bakakaldım.</p>

  <p>Daha da yumuşak bir tonla, “Bana bundan fazlasını vermelisin,” dedim. “Bana nedenini söylemelisin. Sadece bir ültimatom verip sorgusuz sualsiz bunu kabul etmemi bekleyemezsin. Bir ültimatomla seçenekler arasında fark vardır. Seçeneğin olması demek, karar vermeden önce ne olduğunu ve nedenini bilmen demektir. Ben ültimatom verebileceğin bir adam değilim. Eğer öyle olsaydım hapisten kurtulamazdım. Bana ne yapacağımı söyleyemezsin Karla. Bir açıklama bile yapmadan, bana emredemezsin. Ben o tarz bir adam değilim. Bana neler olduğunu anlatmalısın.”</p>

  <p>“Anlatamam.”</p>

  <p>İç çektim ve dişlerimi sıkarak konuşmaya devam ettim.</p>

  <p>“Sanırım... Bunu açıklamakta... İyi değilim. İşin aslı, kendimde saygı duyduğum pek bir yan yok ama kalan azcık saygım da elimdeki tek şey. Bir adam başkasına saygı duymadan önce kendine saygı duymalı Karla. Eğer hiçbir açıklama olmaksızın senin benden istediğini yaparsam kendime saygı duymam. Dürüst ol, sen de bana saygı duymazsın. Sana bir kere daha soruyorum. Neden?”</p>

  <p>“Açıklayamam...”</p>

  <p>“Açıklamayacağım demek istiyorsun.”</p>

  <p>Karla yavaşça “Açıklayamam diyorum,” dedi ve gözlerimin içine baktı. “Ve açıklamayacağım. Bundan ibaret. Çok kısa bir süre önce, benim için her şeyi yapacağını söylemiştin. Burada kalmanı istiyorum. Bombay’a gitmeni istemiyorum. Eğer gidersen aramızdaki her şey biter.”</p>

  <p>Gülümsemeye çalışarak “Buna boyun eğersem ne çeşit bir adam olurum?” dedim.</p>

  <p>Karla beni itip barakadan çıktı. “Sanırım cevabın bu. Seçimini yaptın.”</p>

  <p>Çantamı topladım ve motora bağladım. Hazır olduğumda deniz kenarına indim. Karla ayağa kalktı ve ayağını kumda sürüyerek yavaşça yanıma geldi. Giysileri üzerine yapışmıştı. Siyah saçları güneşin altında ıslak gibi parlıyordu. Gördüğüm en güzel kadındı.</p>

  <p>Karla kollarıma sokulduğunda, “Seni seviyorum,” dedim ve öpüştük. Yüzüne, dudaklarına, gözlerine doğru konuştum, onu yakınımda tuttum. “Seni seviyorum. Her şey yoluna girecek. Göreceksin. Çok kısa bir zaman sonra döneceğim.”</p>

  <p>Karla sanki hayatı ve sevgisi ondan söküp alınmış gibi kıpırtısız bir halde durup donuk bir sesle “Hayır,” dedi. “Her şey yoluna girmeyecek. Bitti. Bugünden sonra ben de burada olmayacağım.”</p>

  <p>Karla’nın gözlerinin içine baktım ve gururumun içimi oyduğunu hissettim. Ellerim omuzlarından aşağı düştü. Döndüm ve motora yürüdüm. Son tepeyi de aşıp sahili görebileceğim son noktada motoru durdurdum ve gözlerimle Karla’yı aradım ama gitmişti. Sahilde, oyuncu yunuslar gibi kıvrılan dalgalardan ve bomboş, ıssız, birbirine karışmış kum taneciklerinden başka bir şey yoktu.</p>
</body>
</html>
