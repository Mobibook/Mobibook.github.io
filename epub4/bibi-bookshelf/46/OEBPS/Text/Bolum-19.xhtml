<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>ON DOKUZUNCU BÖLÜM</h2>

  <p>Kolera salgınında dokuz kişiyi kaybettik. Bunların altısı çocuktu, Jeetendra’nın biricik oğlu Satiş kurtulmayı başardı ama çocuğun en yakın iki arkadaşı öldü. Her ikisi de İngilizce sınıfımın hevesli öğrencileriydi. Cenaze töreninde, çiçeklerle süslenen o minik tabutların ardından yürüyen çocukların acısı o kadar içtendi ki kalabalık sokaktan geçen birçok yabancı da dua etmek için durdu ve gözyaşlarına hakim olamadı. Parvati hastalığı yenmeyi başardı. Prabaker iki hafta boyunca her gece barakanın dışında bir plastik parçasının altında uyuyarak ona bakıcılık yapmıştı. Sita, çay dükkanında Parvati’nin yerini aldı ve Johnny Cigar’ı her gördüğünde bakışlarıyla bir leopar gibi yavaşça onu izledi.</p>

  <p>Karla hastalığın en kötü zamanlarında, altı gün boyunca gecekonduda kaldı ve ilerleyen haftalarda da sık sık ziyarete geldi. Hastalığın bulaşma oranı sıfıra düşüp en ciddi vakalar da hayati tehlikeyi atlattığında, üç kovalık bir duş aldım, temiz kıyafetler giydim ve çalışmak için turistlerin bulunduğu bölgeye doğru yola çıktım. Neredeyse beş parasızdım. Bu yıl yağış çok kuvvetli olmuş, şehrin pek çok bölgesinde yaşanan su baskınları yüzünden, hayatını sokaklardan kazanan karaborsacılar, rehberler, akrobatlar, muhabbet tellalları ve dilenciler zora düşmüştü.</p>

  <p>Coloba’da turistlerin dolarlarını kazanmak için büyük bir rekabet vardı ve bu hayat gayet renkliydi. Yemenli sokak satıcıları, üzerlerinde şahin oyması olan kamalar ve Kuran’dan elişi yazmaları havaya kaldırırdı. Uzun boylu, yakışıklı Somalililer, gümüş paralardan yapılmış bilezikleri önlerine dizerdi. Orissa’dan gelen sanatçılar, kurutulmuş ve sıkıştırılmış papaya yapraklarına yaptıkları Taç Mahal resimlerini beğeniye sunardı. Nijeryalılar, oymalı, abanoz ağacından yapılmış değnekler ve onların spiral saplarına saklanan bıçaklar satardı. İranlı mülteciler, ağaçların dallarından sarkıttıkları terazilerde cilalı turkuaz taşlarını tartardı. Uttar Paradesh’den gelen davul satıcıları yanında altı-yedi davul taşır, bir turist en ufak bir ilgi gösterecek olursa hemencecik doğaçlama bir konser verirdi. Afganistan’dan sürgün edilenler, içinde Afganca yazılar olan ve güvercin yumurtası genişliğinde ametist taşlı, kocaman, gümüş yüzükler sergilerdi.</p>

  <p>Mabetlerde kullanılan tütsüleri gümüş tepsilerde satan tütsü satıcıları, ocak temizleyiciler, yorgancılar, ayak masajcıları, kulak temizleyiciler, sıçan yakalayıcılar, yiyecek ve çay taşıyanlar, çiçekçiler, çamaşırcılar, sucular ve bunlar gibi pek çokları da ticaretle örülmüş bu sistemde yerini almıştı. Satıcılarla turistler arasında dansçılar, şarkıcılar, akrobatlar, müzisyenler, falcılar, tapınak rahipleri, ateş yutanlar, maymunlu adamlar, yılanlı adamlar, ayı oynatıcıları ve dilencilerden oluşan bir kalabalık, sokaklarda yaşamını devam ettirir, bazıları da gündüz burada çalışıp akşamları gecekonduya dönerdi.</p>

  <p>Bu insanların hepsi, daha hızlı para kazanabilmek için bir şekilde kanuna karşı geliyordu. Aralarında amaca en hızlı ulaşan, en açıkgöz sokak insanları ise yasaları profesyonelce çiğneyen bizler, yani karaborsacılardı. Sokak, beni birkaç sebepten kabul etmişti. İlk neden, benim Hintlilerle pazarlık yapmayacak kadar dikkatli ya da paranoyak turistlere yardımcı olmamdı. İkinci neden, turistlerin istediği ne olursa olsun, benim onları her zaman o işi yapan Hintli işadamına götürmem, pazarlığı kendim yapmamamdı. Üçüncüsü de açgözlü olmamamdı. Aldığım komisyon, saygın, alçakgönüllü dolandırıcıların belirlediği fiyatlar doğrultusunda oluyordu. Komisyonum iyi olduğunda da, kazandığım parayı yine fakir bölgedeki restoranlarda ve otellerde harcıyordum.</p>

  <p>Elle tutulmayan ama komisyonlardan ve yapılan mücadelelerden daha da önemli olan bir şey daha vardı. Birçok Hintlinin Avrupalı olarak değerlendirdiği beyaz bir adam çamura öylesine başarıyla ve rahatlıkla bulaşmıştı ki sokaktakiler bundan etkileniyordu. Gurur ve utanç karışımı bir duygu yaşayarak benim varlığımla işledikleri suçları haklı çıkarıyorlardı. Yaptıkları iş çok kötü olsa bir <i>gora</i> onlara katılmazdı. Benim düşüşüm, bir şekilde onları kaldırıyordu. Çünkü eğitimli bir yabancı, Linbaba da suçla yaşıyor ve onlar gibi sokaklarda çalışıyordu.</p>

  <p>Karaborsada çalışan tek yabancı ben değildim. Avrupalı ve Amerikalı uyuşturucu satıcıları, muhabbet tellalları, kalpazanlar, dolandıncılar, mücevher satıcıları ve kaçakçılar vardı. Bu adamların ikisinin adı George’du. Biri Kanadalı, diğeri İngiliz’di ve ikisi de yıllardır sokaklarda yaşayan ayrılmaz dostlardı. Kimse soyadlarını bilmezdi ve onları ayırmak için burçları söylenirdi. Akrep George ve İkizler George. Zodyak George’ları sahip oldukları ve ellerinde kalan son değerli eşyaları olan pasaportlarını, uyuşturucu almak için satan bağımlılardı. Hindistan’a birkaç haftalığına gelip eroin taşımacılığı yaptıktan sonra ülkelerinin güvenli sularına dönen turistlerle çalışırlardı. Bu turistlerden şaşırtıcı derecede çok olduğundan, Zodyak George’ları onlarla yaptıkları anlaşmalarla hayatlarını kazanırlardı.</p>

  <p>Polisler beni, George’ları ve sokaklarda çalışan diğer yabancıları izlerdi ve ne yaptığımızı bilirdi. Hiç kimseye zarar vermediğimizden ve karaborsada iyi işler çıkarıp onların da kazançlı çıkmasını sağladığımızdan bize dokunmazlardı. Kendi paylarını uyuşturucu satıcılarından alır ve bizi kendi halimize bırakırlardı. Bana hiç bulaşmamışlardı.</p>

  <p>Kolera salgınının bitmesinden sonraki ilk gün, üç saat içinde iki yüz dolar kazandım. Çok para değildi ama yeterli olduğunu düşündüm. Yağmur, sabahları sağanak şeklinde yağıyor, öğlen ise bazen günlerce sürecek şekilde çiseliyordu. President Otel’in yakınında bir dükkanın bar taburelinde oturmuş, çizgili bir tentenin altında taze sıkılmış meyve suyumu içiyordum ki yağmurun içinden koşarak Vikram çıkageldi.</p>

  <p>“Hey Lin! Nasıl gidiyor dostum? Lanet olsun bu yağmura.”</p>

  <p>El sıkıştık ve Vikram’a da meyve suyu sipariş ettim. Vikram düz, siyah flamenko şapkasını geri attı. Şapkanın ipi boynundan sarkıyordu. Siyah gömleğinde beyazla işlenmiş figürler, başlarının üzerinde kement atıyordu. Gümüş paraların birbirine bağlanmasından oluşan kemerinin ortasında kocaman bir tokası bulunuyordu. Siyah Flamenko pantolonunun dış tarafında, aşağı doğru inen ince beyaz çizgiler göze çarpıyordu. Pantolonun paçasında ise üç küçük gümüş düğme vardı. Yumurta topuklu çizmelerinin üzerinde, dış taraflardaki kopçalara tutturulmuş çapraz ilmikler yer almaktaydı.</p>

  <p>“At binmek için hava pek uygun sayılmaz, değil mi?”</p>

  <p>“Lanet olsun!” diye söylendi Vikram. “Lettie ve at olayını duydun demek. Dostum, bu haftalar önceydi ama. Seni çok uzun zamandır görmüyorum.”</p>

  <p>“Lettie ile işler nasıl gidiyor?”</p>

  <p>“Çok iyi sayılmaz.” Vikram bunu söylerken hafifçe içini çekti ama mutlu bir şekilde gülümsemeye devam ediyordu. “Sanırım yola geliyor <i>yaar</i>. O çok özel bir hatun. Sevme kısmına geçmeden önce nefret etme kısmından kurtulması gerekiyor. Yine de, bütün dünya deli olduğumu düşünse bile, onu dize getireceğim, göreceksin.”</p>

  <p>“Onun peşinden gittiğin için deli olduğunu düşünmüyorum.”</p>

  <p>“Öyle mi?”</p>

  <p>“Evet. Lettie çok tatlı bir kız. Sen de iyi bir adamsın. İkiniz birbirinize, insanların düşündüğünden daha fazla benziyorsunuz. İkinizin de espri anlayışı var ve ikiniz de gülmekten hoşlanıyorsunuz. Lettie de sen de ikiyüzlülüğe tahammül edemezsiniz. Bence hayata bakış açınız da oldukça benzer. Siz iyi bir çiftsiniz, yani iyi bir çift olacaksınız. Lettie’nin sana saldırırken bile nasıl baktığını gördüm. Senden o kadar çok hoşlanıyor ki seni uzaklaştırıyor. Onun tarzı bu. Sen ısrarlı olmaya devam et, sonunda onu kazanacaksın.”</p>

  <p>“Lin... Dostum. İşte bu! Vay anasını! Seni seviyorum dostum. Bunlar duyduğum en güzel sözlerdi. Şu andan itibaren senin arkadaşınım, hatta senin kan kardeşinim. Eğer bir şeye ihtiyacın olursa beni arayacaksın, anlaştık mı?”</p>

  <p>“Elbette,” dedim gülümseyerek. “Anlaştık.”</p>

  <p>Vikram bir süreliğine sessiz kalarak yağmuru izlemeye koyuldu. Siyah kıvırcık saçları gömleğinin yakasına kadar uzamış, yanlardan ve önden kısaltılmıştı. Bıyığı özenle kesilmişti ve yüzünde keçeli bir kalemin bırakacağı izden biraz daha kalın bir iz bırakıyordu. Yandan bakılınca, suratı çok gösterişliydi. Geniş alnı, şahin gagasını andıran burnu, sıkıca kapalı bir ağzı ve dikkat çeken bir çenesi vardı. Bana bakmak için döndüğünde, yüzündeki en belirgin yerinin genç, meraklı ve iyilikle dolup taşan gözleri olduğunu farkettim.</p>

  <p>Vikram yumuşak bir ses tonuyla “Biliyorsun Lin, onu gerçekten seviyorum,” dedi. Bakışları kaldırıma kaydı, daha sonra çabucak tekrar bana baktı. “O İngiliz kızı gerçekten seviyorum.”</p>

  <p>Ben de Vikram’ın ses tonunu ve yüzündeki içten ifadeyi taklit ederek “Biliyor musun Vikram, bunu gerçekten seviyorum,” dedim. “Bu kovboy gömleğini gerçekten seviyorum.”</p>

  <p>Vikram benimle beraber gülerek “Ne, bu eski şeyi mi?” dedi. “Hadi dostum, al senin olsun!”</p>

  <p>Vikram tabureden ayağa fırladı ve gömleğinin düğmelerini açmaya başladı.</p>

  <p>“Hayır, hayır! Sadece şaka yapıyordum!”</p>

  <p>“Bu da ne demek? Yani, gömleğimi beğenmiyor musun?”</p>

  <p>“Bunu demek istemedim.”</p>

  <p>“O zaman gömleğimin nesi var?”</p>

  <p>“Gömleğinin hiçbir şeyi yok, sadece onu istemiyorum.”</p>

  <p>Gömleği üzerinden çıkarıp bana doğru atarken “Çok geç kaldın!” dedi. “Hem de çok geç kaldın!”</p>

  <p>Gömleğinin altına siyah bir atlet giymişti. Siyah şapkası da hala boynundan sarkıyordu. Meyve suyu satan dükkanın tezgahında taşınabilir bir teyp vardı ve o anda yeni bir Hint filminin müziği çalmaya başladı.</p>

  <p>Vikram “Hey, ben bu şarkıya bayılıyorum <i>yaar</i>” diye yüksek sesle bakırdı. “Müziğin sesini aç baba! <i>Arre, karro!</i>”</p>

  <p>Adam itaatkar bir edayla sesi maksimuma getirdi ve Vikram dans edip şarkıyı söylemeye başladı. Şaşırtıcı derecede zarif hareketler yaparak kalabalığın arasından dışarı çıkıp hafifçe yağan yağmurun altında dans etti. Bir dakika içinde kaldırımdaki beş-altı genç adam da bu gösteriden etkilendi ve biz onlara el çırpıp tezahürat yaparken onlar da Vikram’la beraber dans etmeye koyuldu.</p>

  <p>Vikram yanıma geldi ve iki eliyle bileğimi kaparak beni de dans etmem için sokağa sürükledi. İtiraz edip karşı koymaya çalışmama rağmen diğerleri de beni tutunca, kendimi dans edenlerin içinde buldum. O anda, her zamanki gibi Hindistan’a teslim oldum ve kalabalığın teşvikiyle Vikram’ın adımlarını taklit ederek dans etmeye başladım.</p>

  <p>Birkaç dakika sonra şarkı bitince Lettie’nin tentenin altında durmuş, hayretler içinde bizi izlediğini gördük. Vikram, onu karşılamak için koştu. Ben de üzerime düşen yağmur damlacıklarını silkeleyerek yanlarına gittim.</p>

  <p>Lettie gülümserken elini kaldırdı ve Vikram’ın bir şey söylemesine engel olarak “Sakın söyleme, bilmek istemiyorum!” dedi. “Ne yapmak istiyorsan yapabilirsin. Merhaba Lin. Nasılsın?”</p>

  <p>“İyiyim Lettie. Yeterince ıslanmış mıyım?”</p>

  <p>“Evet, yağmur dansınız çok zevkliydi. Karla da birazdan Vikram’la bana katılacaktı, hep birlikte Mahrim’deki caz konserine gidecektik ama Taç’da su baskını yüzünden rehin kalmış. Demin arayıp haber verdi. Gateway tamamen sularla kaplanmış. Taksiler ve limuzinler suyun üzerinde kağıttan gemiler gibi yüzüyormuş. Hiç kimse dışarı çıkamamış. Karla ve diğer herkes otelde mahsur kalmış.”</p>

  <p>Çabucak etrafıma bakındım ve Prabaker’in kuzeni Shantu’nun, diğer taksiciler gibi restoranların dışında, arabasının içinde oturmakta olduğunu gördüm. Saatime baktım. Üç buçuktu. Balıkçılar bugün yakaladıkları Balıklarla kıyıya çıkmak üzereydi. Vikram ile Lettie’ye döndüm.</p>

  <p>“Üzgünüm çocuklar, gitmeliyim!” Gömleği tekrar Vikram’a uzatıp “Gömlek için teşekkürler. Bir dahaki sefere alırım, olur mu? Benim için sakla!” dedim.</p>

  <p>Shantu’nun taksisine atlamadan hemen önce pencereden taksimetreyi açtım. Biz önlerinden geçerken Lettie ve Vikram el salladı. Gecekondumuzun bitişiğinde bulunan balıkçıların yerine doğru yol alırken planımı Shantu’ya anlattım. Shantu’nun koyu, yer yer çizgilerle kaplı yüzünü bir gülümseme kapladı ve hayretle başını salladı. Sonra da yağmurlu yolda gaz pedalına biraz daha asıldı.</p>

  <p>Balıkçıların yerinde, Prabaker’in yakın arkadaşlarından biri olan ve hastalandığı zaman kliniğime gelen Vinod’dan yardım istedim. Vinod kısa kayıklardan birini seçti. Düz, hafif kayığı taksinin üzerine bağlayıp Radyo Kulübü’ne doğru yola çıktık.</p>

  <p>Shantu haftanın altı günü, on altı saat takside çalışıyordu. Oğlunun ve iki kızının kendisininkinden daha iyi bir hayat sürmeleri için uğraşıyordu. Hem eğitimleri için hem de kızlar iyi birer evlilik yaptığında gerekli olacak yüksek miktardaki drahoma için para biriktiriyordu. Her zaman aşırı yorgundu ve fakir bir yaşamın çilelerine katlanıyordu. Vinod ise zayıf ama güçlü kollarıyla tuttuğu balıklarla annesi ile babasına, karısına ve beş çocuğuna bakıyordu. Diğer yirmi fakir balıkçıyla birleşerek bir komite kurmuşlardı. Kaynaklarını ortak kullanmaları onları bir bakıma güvence altına alıyordu ama gelir nadiren yeni bir çift sandalete, okul kitaplarına ya da günde üçüncü öğün yemeğe yetiyordu. Bütün bunlara rağmen amacımı öğrendiklerinde ne Shantu ne Vinod benden para istedi. Onlara ödeme yapmaya çalışmama, hatta parayı gömleklerinden içeri atmak için uğraşmama rağmen buna izin vermediler. İkisi de fakir, yorgun ve endişeliydi ama ikisi de tam bir Hintliydi. Aşk, Hindistan’da yaratılmamıştı ama kesinlikle burada mükemmelleştirilmişti ve bunu size bütün Hintliler söyleyebilirdi.</p>

  <p>Anand’ın, Hindistan Konukevi’nin yakınındaki Radyo Kulübü’nün yanından geçen su basmış yola kayığı indirdik. Shantu taksi bozulduğu zamanlar kullandığı yağmurlukla ona iyi şans getiren şoför şapkasını bana verdi. Biz Vinod’la Taç Mahal Oteli’ne ilerlerken bize el sallamayı da ihmal etmedi. Genelde taksilerle, kamyonlarla, motosiklet ve özel arabalarla dolu olan yolda ilerlemeye başladık. Kürekleri her atışımızda su giderek derinleşti, Best Sokağı’nın köşesine geldiğimizde su artık bel hizasındaydı.</p>

  <p>Taç, kendini çevreleyen sokaklarda bu tip su baskınlarıyla oldukça çok karşılaşmıştı. Otel granit bloklardan oluşan yüksek bir platformun üzerine kurulmuştu, her girişe on mermer basamak çıkarak ulaşıyordunuz. O sene sel suları oldukça derindi, üstten ikinci basamağa kadar ulaşmıştı. Arabalar suda sürükleniyor, Hindistan Anıtı’nı çevreleyen büyük duvara ve birbirlerine çarpıp duruyorlardı. Biz kayıkla doğrudan otelin ana girişine gittik. Giriş ve kapıların önü, limuzinlerinin suda sürüklenmesini izleyen zengin işadamları, tasarımcı giysileri giymiş kadınlar, aktörler, politikacılar ve onların son moda giyinmiş kızları ve oğullarıyla doluydu.</p>

  <p>Karla sanki beni bekliyormuş gibi öne adım attı. Uzattığım eli kabul edip kayığa bindi. Kayığın ortasına oturduğunda yağmurluğu üzerine örttüm ve şapkayı da ona verdim. Karla şapkayı yana yatırarak taktı ve ilerlemeye başladık. Gateway Anıtının muhteşem kemerli bölümünden geçerken Vinod şaırkı söylemeye başladı. Anıtın oradaki akustik çok iyiydi. Vinod’un söylediği şarkı yankı yaparak onu duyan her kalpte bir coşku uyandırdı.</p>

  <p>Vinod bizi Radyo Kulübü Oteli’nin önündeki taksi durağına bıraktı. Kayıktan inerken Karla’ya yardım etmek için ona elimi uzattım fakat o kaldırıma atladı ve bir süreliğine birbirimize tutunduk. Şapkanın gölgesinde gözleri daha da koyu bir yeşil gibi görünüyordu. Siyah saçları yağmur damlalarıyla parlıyordu. Nefesi kimyon tohumu ve tarçın kokuyordu.</p>

  <p>Sonunda ayrıldık ve onun için bir taksinin kapısını açtım. Karla bana yağmurluğu ve şapkayı verdi ve arabada arka koltuğa oturdu. Kayıkla onun yanına geldiğimden beri tek kelime etmemişti ama taksiciye gideceği adresi hemen söyledi.</p>

  <p>“Mahim,” dedi. “<i>Challo!</i> Mahim bölgesine. Gidelim!”</p>

  <p>Taksi yola çıkarken dönüp bir kere bana baktı. Bakışlarında bir emir ya da bir talep vardı, ne olduğuna karar veremedim ve taksiyi uzaklaşana kadar izledim. Vinod ve Shantu da yanımdaydı ve ellerini omzuma koymuşlardı. Vinod’un kayığını tekrar taksinin üstüne yerleştirdik. Shantu’nun yanına oturup kayığı bir elimle tutmak için kolumu dışarı çıkarırken kalabalıkta bir yüz gözüme ilişti. Gördüğüm Madam Zhou’nun hadım hizmetçisi Rajan’dı. Bana bakıyordu ve yüzünden öfke ve nefret okunuyordu.</p>

  <p>Gördüğüm bu manzara balıkçıların mahallesine gidene kadar kafamı meşgul etti ama kayığı indirip de akşam yemeği için Vinod ve Shantu’yla sözleşince Rajan’ın hiddet dolu suratını unuttum. Yerel bir restorandan sipariş ettiğim yemekler metal kapların içinde dumanları tüterken oturduğumuz yere, sahile getirildi. Kapları yere serdiğimiz eski bir yelken bezinin üzerinde açtık ve yemek yemek için plastik bir tentenin altında oturduk. Vinod’un ailesi, eşi ve beş çocuğu da Shantu ile benim yanımda yerlerini aldılar. Yağmur yağmaya devam ediyordu ama hava ılıktı ve körfezden esen hafif bir rüzgar akşamın nemini biraz alıyordu. Çok sayıda uzun kayığın yanındaki kumlu sahilde oturduğumuz yer denize bakıyordu. Tavuklu pilav, Malai köftesi, karışık sebze, pilav, köri soslu sebze, kabak kızartması, patates, soğan, karnabahar, tereyağlı ekmek, mercimek ve yeşil mango turşusu yedik. Bu tam bir ziyafetti ve yemeklerini yerken çocukların gözlerinden taşan sevinç, onları seyreden bizlerin yüzünü koca gülüşlerle aydınlattı.</p>

  <p>Gece olunca bir taksiyle Coloba’nın turist dolu sokaklarına geri döndüm. Birkaç saatliğine Hindistan Konukevinde bir oda tutmak istiyordum. Otelde doldurmam gereken form konusunda endişelenmiyordum, çünkü Anand’ın adımı yazmayacağını, bir şey imzalamama gerek kalmayacağını biliyordum. Şehirdeki birçok ucuz otelde yapıldığı gibi, biz de aylarca önce bir anlaşma yapmıştık. Bu sayede odayı saat başı fiyatına tutuyor, böylelikle zaman zaman bu odalarda duş alabiliyor ya da özel işlerimi halledebiliyordum. Tıraş olmak, haddinden fazla şampuan ve sabun kullanıp yarım saat duşun altında kalmak istiyordum. Kolera salgınının aklıma gelmeyeceği beyaz fayans döşeli tuvalette oturacak, son birkaç haftayı derimden kazıyacaktım.</p>

  <p>Kapıdan içeri girerken beni gören Anand dişlerini sıkarak “Lin, seni görmek çok güzel,” dedi. Gözlerinden sinirli olduğu okunuyordu. Uzun, yakışıklı suratı oldukça ciddiydi. “Bir sorunumuz var. Çabuk gel!”</p>

  <p>Anand beni ana koridordaki bir odaya götürdü. Kapıyı bir kız açtı ve bize İtalyanca bir şeyler söyledi. Oldukça perişan ve dağınık bir hali vardı. Saçı darmadağındı ve içinde yemek kırıntıları kalmış gibiydi. Geceliği üzerinden kaymış, kaburgalarını belli ediyordu. Kız bir uyuşturucu bağımlısıydı ve neredeyse uyurgezer bir haldeydi ama uyuşuk halinde bile bir panik vardı.</p>

  <p>Yatağın üzerinde genç bir adam yatıyordu. Beline kadar çıplaktı ve pantolonunun önü açıktı. Çizmelerinden biri yerde, biri hala ayağındaydı. Aşağı yukarı yirmi sekiz yaşlarındaydı ve ölmüştü.</p>

  <p>Nabzı atmıyordu ve kalp atışı durmuştu. Nefes almıyordu. Aşırı doz onu karanlık kuyunun en dibine savurmuştu ve yüzü kışın en karanlık gününde, sabaha karşı saat beşte gökyüzünün aldığı renk kadar maviydi. Adamın vücudunu yatağa yerleştirdim ve boynunun altına yatak çarşafını katlayıp koydum.</p>

  <p>Anand “Pis iş,” dedi kısaca. Sırtını kapalı kapıya dayamış, kimsenin içeri girmemesini sağlamaya çalışıyordu.</p>

  <p>Anand’ı duymazdan gelerek genç adama kalp masajı yapmaya başladım. Bu işi gayet iyi biliyordum. Kendim de bir uyuşturucu bağımlısıyken pek çok bağımlıyı aşırı dozdan ölmekten kurtarmıştım. Kendi ülkemde bu işi elli, seksen kez yapmış, yaşayan ölüleri suni teneffüs ve kalp masajıyla hayata döndürmeye çalışmıştım. Genç adamın kalbinin atmasını ve ciğerlerinin çalışmasını umarak on dakika boyunca kalp masajı yaptım. Sonunda öksürerek tekrar nefes aldı. Dizlerimin üstünde durarak kendi kendine nefes alıp verecek kadar güçlü mü diye baktım. Nefes alıp vermesi oldukça yavaştı, daha da yavaşlayarak çok hafif bir hal alınca tekrar kalp masajına başladım. Yaptığım iş çok yorucuydu, kollarımın ve ciğerlerimin bütün gücüyle onun cansız bedenini düştüğü o karanlık kuyunun en dibinden geri çıkarmaya çalışıyordum.</p>

  <p>Ben erkek arkadaşı üzerinde çalışırken kız da iki kere kendinden geçti. Anand ona tokat attı ve kendine gelene kadar kızı sarstı. Odaya ayak basışımızdan üç saat sonra tekrar dışarı çıkabilmiştik. Anand da, ben de sanki yağmurun altında durmuş gibi terden sırılsıklam olmuştuk. Bağımlı çift ayılmıştı ve bizden yardım isteyen kız olduğu halde zevk almalarını önledik diye bize kızgınlardı. Kapıyı üzerlerine kaparken çok yakın bir zaman sonra şehirde bir yerlerde bir kapının onların üzerine son kez kapanacağını biliyordum. Uyuşturucu bağımlıları kuyudan aşağı gittikleri her seferinde biraz daha derine düşer ve her seferinde onları oradan çıkarmak biraz daha zorlaşır.</p>

  <p>Anand bana borçlanmıştı. Duş alıp tıraş oldum ve yeni yıkanıp ütülenmiş bir gömleği hediye olarak kabul ettim. Daha sonra Anand ile girişte oturarak birer çay içtik. Bazı insanlar size borçlanınca sizden daha az hoşlanmaya başlar, bazılarıysa ancak borçlandıklarında sizi gerçekten sever. Anand bana olan borcundan dolayı gayet rahat gözüküyordu, elimi sıkışı da iyi arkadaşların hiçbir söze ihtiyaç bırakmayan tokalaşmasına benziyordu.</p>

  <p>Sokağa adımımı attığımda yanıma bir taksi yanaştı. Arka koltukta Ulla oturmaktaydı.</p>

  <p>“Lin! Lütfen arabaya biner misin?”</p>

  <p>Ulla’nın endişesi, sesinin inilti gibi çıkmasına neden oluyordu. Solgun, güzel yüzü, korku dolu bir ifadeye bürünmüştü.</p>

  <p>Onun yanına oturdum ve taksi yavaşça hareket etmeye başladı. Arabanın içi Ulla’nın parfümü ve sürekli içtiği sigaraların kokusuyla dolmuştu.</p>

  <p>Şoföre “<i>Seedha jao!</i>” dedi. <i>Düz git!</i> “Bir sorunum var Lin. Yardıma ihtiyacım var.”</p>

  <p>Bu gece şövalye olma gecemdi. Ulla’nın iri mavi gözlerine baktım ve bir şaka ya da ona takılan bir yorum yapmamak için kendimi tuttum. Korkmuştu ve onu korkutan her neyse, etkisi hala gözlerinden okunuyordu. Bana bakıyordu ama aslında korkuyu görüyordu.</p>

  <p>Hıçkırarak “Üzgünüm,” dedi ve çabucak toparlandı. “Sana merhaba bile demedim. Nasılsın? Seni uzun zamandan beri görmedim. İyi misin? Oldukça iyi görünüyorsun.”</p>

  <p>Ulla’nın kıvrak Alman aksanı kulağıma hoş gelen bir ezgi yaratıyordu. Ona gülümsedim.</p>

  <p>“Ben iyiyim. Sorun nedir?”</p>

  <p>“Geceyarısı saat birde benimle olacak birine ihtiyacım var. Leopold’un Yeri’nde. Orada olacağım ve... Senin de yanımda olmanı istiyorum. Bunu yapabilir misin? Orada olur musun?”</p>

  <p>“Leopold’un Yeri geceyarısı kapalı.”</p>

  <p>“Evet,” derken Ulla’nın sesi bir kez daha titredi. “Ben orada park etmiş bir taksinin içinde olacağım. Biriyle buluşacağım ve yalnız olmak istemiyorum. Benimle orada olur musun?”</p>

  <p>“Neden ben? Neden Modena ya da Maurizio değil?”</p>

  <p>“Sana güveniyorum Lin. Zaten çok uzun sürmeyecek. Sana para da ödeyeceğim. Bana bir hiç uğruna yardım etmeni istemiyorum. Eğer benim yanımda olursan sana bu iş için beş yüz dolar ödeyeceğim. Olur mu?”</p>

  <p>Hayal ettiğimizden daha da kötü bir şey bizi bekliyorken içimizde beliren o duygunun beni uyardığını hissettim. Kader, duyduğumuz ama hiçbir zaman dinlemediğimiz uyarılar vererek bizi adil bir savaşa sürükler. Elbette Ulla’ya yardım edecektim. O, Karla’nın arkadaşıydı, ben de Karla’ya aşıktım. Ondan hoşlanmasam bile Karla için Ulla’ya yardım ederdim. Üstelik Ulla’dan da hoşlanırdım. O güzeldi ve saftı ama saflığı ona acımayacağınız bir sınırdaydı. Tekrar gülümsedim ve şoförden durmasını istedim.</p>

  <p>“Merak etme. Orada olacağım.”</p>

  <p>Ulla eğildi ve yanağımdan öptü. Taksiden çıktım. Ulla da ellerini taksinin camına koyarak dışarı uzandı. Yağmur damlaları uzun kirpiklerine düşüp gözlerini kırpmasına neden oluyordu.</p>

  <p>“Orada olacaksın değil mi? Söz mü?”</p>

  <p>“Sabaha karşı birde,” dedim ciddiyetle. “Leopold’un Yeri’nde. Orada olacağım.”</p>

  <p>“Söz mü?”</p>

  <p>Gülerek “Evet, söz,” dedim.</p>

  <p>Taksi uzaklaşırken Ulla gayet sert, neredeyse histerik bir sesle seslendi.</p>

  <p>“Beni hayalkırıklığına uğratma Lin!”</p>

  <p>Turist bölgesinde amaçsızca yürürken Ulla’yı ve erkek arkadaşı Modenanın Maurizio ile birlikte yürüttüğü işi düşündüm. Didier bana onların başarılı olduğunu ve iyi para kazandığını söylemişti ama Ulla korkmuş ve mutsuz görünüyordu. Didier tehlike ile ilgili bir şeyler daha söylemişti. Kullandığı kelimeleri hatırlamaya çalıştım. Ne demişti? <i>Büyük risk... Tam hir vahşet...</i></p>

  <p>Karla’nın oturduğu sokağa geldiğimi farkedene kadar düşüncelere kapılmış gidiyordum. Onun zemin kattaki dairesinin önünden geçtim. Geniş Fransız kapıları açıktı. Gelişigüzel bir esinti tül perdelerini havalandırdı ve içeride yanan bir mumun ışığını gördüm.</p>

  <p>Yağmur artmıştı ama anlam veremediğim bir huzursuzluk, yürümeye devam etmeme neden oluyordu. Vinod’un Gateway Anıtının orada söylediği aşk şarkısı aklımdan geçip duruyordu. Muson yağmurunun göle çevirdiği yolda kayıkla gidişimiz gözümün önüne geldi. Karla’nın gözlerindeki emir veren, bir şeyler talep eden bakış, içimdeki huzursuzluğu öfkeye dönüştürüyordu. Ara sıra derin derin nefes almak için yağmurun altında duruyordum. İçimde öfke ve acı vardı. Yumruklarımı sıkmıştım. Kollarımdaki, göğsümdeki ve sırtımdaki kaslar gergindi. Anand’ın otelindeki uyuşturucu bağımlısı İtalyan çifti, ölümü, ölmeyi düşündüm. Siyah gökyüzü sonunda çatlamıştı. Yıldırım, Umman Denizi’nin üzerine atıldı ve kulakları sağır eden bir ses duyuldu.</p>

  <p>Koşmaya başladım. Ağaçlar karanlıktı ve yaprakları ıslaktı. Onlar da küçük siyah bulutlar gibi duruyordu. Yollar bomboştu. Hızla akan ve şimşekler çakan gökyüzünü yansıtan su birikintilerinin üzerinden geçiyordum. Bildiğim bütün yalnızlık ve sevgi o an bende toplanmış, kalbim yağmurla şişen bulutlar gibi Karla’nın aşkıyla dolup taşmıştı. Koşmaya devam ettim. Bir şekilde kendimi yeniden o sokakta, onun kapısının önünde buldum. Orada, yıldırımlarla aydınlanarak, göğsüm içimde akan tutkuyla inip çıkarken öylece durdum.</p>

  <p>Karla gökyüzüne bakmak için açık kapıların yanına gelmişti. İnce, kolsuz bir gecelik giyiyordu. Beni orada dikilirken gördü ve gözlerimiz birleşti. Kapıdan çıktı, iki basamak indi ve bana doğru yürüdü. Gök gürültüsü sokağı inletti ve Karla’nın gözleri şimşekle doldu. Kendini kollarıma attı.</p>

  <p>Öpüştük. Dudaklarımız kelimelere gerek kalmadan hisleri dile getirdi. Dillerimiz zevkle birbirine dolandı. Onlar ne olduğumuzu bildiriyordu. İnsan aşık. Karla’yı aşka boğarken kendim de aşkta boğuldum.</p>

  <p>Onu kaldırdım ve kucağımda taşıyarak eve, parfümüyle dolu odaya götürdüm. Karolarla döşeli yere kıyafetlerimizi çıkarıp attık ve Karla beni yatağına aldı. Birbirimize dokunmadan yan yana yattık. Yıldırımın aydınlattığı odada, kolundaki yağmur damlaları tıpkı parıldayan yıldızlara benziyordu. Teni, gökyüzü gibiydi.</p>

  <p>Dudaklarımı gökyüzüne götürdüm ve oradaki yıldızları içime çektim. Karla beni içine aldı ve her an büyülü bir hale dönüştü. Nefes alıp verirken sanki dünya da nefes alıyordu. Her anımız bir çağlayan gibiydi. Sarsılarak, birbirimizi iterek, aklın başlattığı ama vücudun kazandığı sıcaklık içinde titredik. Ben onundum. O benimdi. Bedenim onun arabasıydı ve Karla onu güneşe sürüyordu. Onun bedeni benim nehrimdi, ben de denize dönüştüm. Dudaklarımızı birleştiren inilti, sonunda aşıkların ruhlarını kutsayan bir hazza dönüştü.</p>

  <p>Bizi içine alan, yavaş yavaş nefes alıp verdiğimiz o sessizlikte, aşkın keskinliği dışında ihtiyaç, arzu, açlık, acı ve diğer her şey anlamsız kaldı.</p>

  <p>“Ah, kahretsin!”</p>

  <p>“Ne oldu?”</p>

  <p>“Tanrım! Saate bak!”</p>

  <p>“Ne? Ne oldu?”</p>

  <p>Yataktan atlayıp ıslak giysilerime uzanırken “Gitmeliyim,” dedim. “Leopold’un Yeri’nde biriyle buluşmam gerekiyor ve sadece beş dakikam var.”</p>

  <p>“Şimdi mi? Şimdi mi gidiyorsun?”</p>

  <p>“Gitmeliyim.”</p>

  <p>Karla suratını asarak doğruldu. “Leopold’un Yeri bu saatte kapalıdır.”</p>

  <p>Botlarımı alıp bağlarken “Biliyorum,” diye mırıldandım. Botlarım ve giysilerim sırılsıklamdı ama gece nemli ve sıcaktı. Fırtına ve rüzgar hafifliyordu. Yatağın yanında eğildim ve Karla’nın kalçasını öptüm. “Gitmem lazım. Söz verdim.”</p>

  <p>“Bu kadar önemli mi?”</p>

  <p>Hafifçe sinir olarak alnımı buruşturdum. Ona söz verdiğimi söylememe rağmen meseleyi uzatmasına bir an için kızmıştım. Aysız gecede Karla çok güzeldi. Ve kızmaya hakkı olan oydu, ben değildim.</p>

  <p>Karla’nın kalın, siyah saçlarını okşayarak yumuşak bir tonla “Üzgünüm,” dedim. Birlikte yan yana durduğumuzda kaç defa içimden bu hareketi yapmak geçmişti?</p>

  <p>Karla beni dikkatle süzerek alçak sesle “Hadi git,” diye cevap verdi.</p>

  <p>Bomboş pazaryerinden geçerek Arthur Bunder Yolu’na koştum. Pazar tezgahlarının üzerine örtülmüş beyaz bezler, soğuk bir morgdaki kadavralara benziyordu. Koşarken ayak seslerim, sanki hayaletler de benimle birlikte koşuyormuş gibi yankılanıyordu. Arthur Bender Yolu’nu geçip Mereweather Yolu’na gelerek büyük malikaneler ve ağaçlarla çevrili bulvarda ilerlemeye devam ettim. Bu saatte, her gün buradan geçen insan kalabalığından eser yoktu.</p>

  <p>İlk yol kesişiminde, su baskınına uğrayan sokaklardan kaçınmak için hemen yoldan saptım ve önümde bisiklete binmiş bir polis gördüm. Yolun ortasına doğru koşarken önümden bir bisikletli polis daha geçti. Hemen sonra da yolun sonundaki polis cipini gördüm. Arkamdan yaklaşan ikinci bir cipi ve diğer bisikletli polisleri farketmem uzun sürmedi. Polis cipi yanıma yanaştı, ben de durdum. Cipin içinden çıkan beş adam etrafımı sardı ve birkaç saniyelik bir sessizlik oldu. Polisler sessizliğin içinde adeta onları sarhoş eden tehditkar bir bakışla bakıyor ve hafifçe yağan yağmurun altında gözleri isyanla parlıyordu.</p>

  <p>Marathi dilinde “Ne oluyor?” diye sordum. “Ne istiyorsunuz?”</p>

  <p>Polislerin başı İngilizce “Cipe bin,” diye emir verdi.</p>

  <p>“Bakın, ben Marathi dilini biliyorum sizce de...” diye lafa başlamıştım ki polis şefi sert bir kahkahayla lafımı kesti.</p>

  <p>Marathi dilinde “Evet, Marathi dilinde konuşabildiğini biliyoruz namussuz herif,” dedi. Diğer polisler de güldü. “Her şeyi biliyoruz. Şimdi şu cipe bin aşağılık herif, yoksa seni sopalarla iyice dövüp kendimiz bindiririz.”</p>

  <p>Üstü örtülü cipe binince beni yere oturttular. Cipte altı adam vardı ve hepsinin elleri benim üzerimdeydi.</p>

  <p>Leopold’un Yeri’nin karşısındaki Coloba Polis Merkezi’ne giden iki kısa bloğu geçtik. Polis merkezine girerken Leopold’un Yeri’nin önündeki sokağın boş olduğunu gördüm. Ulla olacağını söylediği yerde değildi. <i>Bana tuzak mı kurmuştu?</i> Kalbim korkuyla çarparken bunu düşündüm. Bu çok anlamsızdı ama yine de ne yaparsam yapayım kafamı kurcalayan bu düşünceydi.</p>

  <p>Nöbetçi memur bücür ve aşırı kilolu bir Maharashtria’lıydı. O da, diğer arkadaşları gibi kendine iki beden küçük gelen bir polis üniforması giymişti. Bu kadar kötü niyetli olmasının nedeni, belki de içinde bulunduğu rahatsız durumdu. Onda da, etrafımdaki diğer on polis memurunda da iyi huydan eser yoktu ve onların bu somurtkan, çatık kaşlı havaları, bende kahkahalarla gülme isteği yarattı. Ama görevli memur adamlarına hitap ettiğinde, içimdeki bütün kahkaha dürtüsü anında uçup gitti.</p>

  <p>Gayet ciddi bir havayla “Şu uğursuz herifi aşağı götürün ve iyice bir dövün,” dedi. Eğer benim Marathi dilini konuştuğumu ve onu anladığımı biliyorsa da bunu belli edecek hiçbir şey yapmadı. Adamlarıyla, sanki ben orada değilmişim gibi konuşuyordu. “Onu şöyle güzelce pataklayın. Eğer mümkünse kemiklerini kırmamaya gayret edin ama iyi dövün. Sonra da hücreye, diğerlerinin yanına atın.”</p>

  <p>Koştum. Beni çevreleyen polisleri iteledim ve bir sıçrayışta sahanlığı geçip merkezin çakıl döşeli bahçesine çıktım. Bu yaptığım aptalca bir hataydı ve önümdeki birkaç ay boyunca yapacağım aptalca hatalardan ilkiydi. Karla bir keresinde <i>Hatalar kötü aşıklardır. Onlardan bir şeyler öğrendikçe, öğrenmemiş olmayı daha da çok dilersin,</i> demişti. O geceki yanlışım beni merkezin ön bahçesine çıkarmış, ben de elleri kolları bağlanmış çaresiz bir grup adama toslamıştım.</p>

  <p>Polisler beni yol boyunca yumruklayıp tekmeleyerek odaya geri sürükledi. Ellerimi kenevir ipiyle bağladılar ve ayaklarımı birbirine bağlamadan önce botlarımı çıkardılar. Kısa, şişko nöbetçi memur, kalın bir ip çıkardı ve adamlarından beni onunla, bileklerimden omuzlarıma kadar bağlamalarını istedi. Sonra da öfkeden kudurarak benim iplerle bir Mısır mumyası haline sokulmamı izledi. Ardından polisler beni bitişikteki bir odaya götürdü ve yüzüm aşağı bakacak şekilde bir kancaya iplerimden astılar.</p>

  <p>Nöbetçi memur dişlerini sıkarak “Uçak...” diye homurdandı.</p>

  <p>Polisler beni hızla döndürmeye başladı. Kanca, iplerin arasındaki ellerimi geride tutuyor, kafam aşağı düşüyordu. Orada, aşağı yukarı kavramımı kaybedene kadar sallanıp durdum. Daha sonra da dayak faslı başladı.</p>

  <p>Beş ya da altı adam dönmekte olan bedenime ellerinden geldiğince hızlı bir şekilde ve tüm güçleriyle vuruyor, sopalarını vücuduma indiriyordu. Darbeler dayanılmaz bir acıyla yüzüme, kollarıma, bacaklarıma, ayaklarıma inip duruyordu. Bağırmak istiyordum ama dişlerimi sıkıp çenemi kenetledim ve hiç ses çıkarmadım. Bağırdığımı duymalarına izin veremezdim. Sessizlik, işkence gören adamın intikamıdır. Daha sonra eller uzandı ve dönmekte olan bedenimi durdurdu. Yine de oda dönmeye devam ediyordu. Hemen ardından bu sefer beni ters yöne doğru döndürmeye başladılar ve dayak faslı kaldığı yerden devam etti.</p>

  <p>İşlerini bitirince beni demir basamaklardan, ayı oynatıcılarına yardım etmek için Prabaker ile çıktığımız demir merdivenlerden sürükleyerek çıkardılar. <i>Biri bana yardım etmeye gelecek mi,</i> diye kendi kendime sordum. Kimse o boş sokakta tutuklandığımı görmemişti ve nerede olduğumu bilmiyordu. Eğer Ulla, Leopold’un Yeri’ne geldiyse ve eğer tutuklanmamda parmağı yoksa, burada olduğumu bilemezdi. Peki ya Karla, seviştikten sonra ortadan kaybolmamla ilgili ne düşünecekti? Beni bulamazdı. Hapishaneler, insanlar için kara deliklerdir. Oralardan ne bir ışık ne de bir haber dışarı sızar. Bu esrarengiz tutuklanmayla birlikte, şehrin en karanlık deliklerinden birinde kaybolmuştum. Afrika’ya giden bir uçağa atlamış ve şehirden kaçmış bile olabilirdim.</p>

  <p>Peki, neden tutuklanmıştım? Bu sorular kafamda dönüp duruyordu. Benim kim olduğumu gerçekten biliyorlar mıydı? Eğer kim olduğumu bilmiyorlarsa, eğer bunun nedeni benimle hiçbir ilgisi olmayan başka bir şeyse bile, yine de bazı sorular soracak, kimliğimi soruşturacak, parmak izimi alacaklardı. Parmak izim, İnterpol aracılığıyla bütün dünyaya dağıtılmıştı. Gerçek kimliğimi tespit etmeleri an meselesiydi. Birine bir mesaj iletmeliydim ama kime? Bana kim yardım edebilirdi? Kim bana yardım edecek kadar güçlüydü? Kadirbhai. Lord Abdül Kadir Han. Şehrin dört yanında, özellikle de Coloba bölgesindeki bağlantıları sayesinde tutuklandığımı kesin öğrenirdi. Kısa bir süre içinde Kadirbhai bunu haber alırdı. Ona bir mesaj iletmek için elimden geleni yapmalıydım.</p>

  <p>Her yanımı uyuşturan iplerle bağlı halde, her seferinde yeni bir darbeyle merdivenlerden yukarı itilirken aklımdan hep aynı cümleyi geçirmeye çalıştım. <i>Kadirbhai’ye mesaj ulaştır... Kadirbhai’ye mesaj ulaştır...</i></p>

  <p>Merdivenleri çıkınca beni uzun hapishane koridoruna doğru fırlattılar, görevli memur, mahkumlardan iplerimi çözmelerini istedi ve yumruklarını kalçasına dayayarak hücrenin girişinde durup emrinin yerine getirilişini izledi. Bu sefer de mahkumlar biraz daha çabuk olsunlar diye beni iki-üç kere tekmeledi. İplerden sonuncusu da çözülüp gardiyanlara verilince, beni ayağa kaldırmalarını istedi. Artık bir ölü gibi olan bedenimi tutuşlarını hissettim ve gözlerimi açınca görevli memurun yüzünü buruşturarak güldüğünü gördüm.</p>

  <p>Bana Marathi dilinde bir şeyler söyleyip suratıma tükürdü. Ona vurmak için kolumu kaldırdım ama diğer mahkumlar beni tuttu. Mahkumlar beni nazikçe ama aynı zamanda sıkıca yakalamıştı. Beni, kapısı açık ilk hücreye kadar tuttular ve beton yere bıraktılar. Polisin yüzüne bakmak için kafamı kaldırdığımda, adam hemen hücrenin kapısını kilitledi. <i>Bana işin bitti. Kendini ölmüş say,</i> gibi bir şeyler söylemişti.</p>

  <p>Çelik parmaklıkların kapandığını görünce kalbimi bir soğukluğun sardığını hissettim. Anahtarlar şıngırdadı ve yuvasında döndü. Etrafımdaki adamların gözlerine baktım. Korku ve hınç dolu ölü bakışlar. İçimde bir yerlerde bir davul çalmaya başladı. Sanki bütün vücudum bir yumruk gibi geriliyordu. Ağzımın gerisinde yoğun ve acı bir tat vardı. Onu yutmak için kuvvetli bir şekilde yutkundum ve o zaman hatırladım. Bu nefretin tadıydı. Benim, onların, gardiyanların ve dünyanın nefreti. Hapishaneler, şeytanların dua etmeyi öğrendiği mabetlerdir. Anahtarı çevirdiğimiz anda kaderin bıçağının yönünü de değiştiririz, çünkü bir adamı kafese kapattığımız her sefer, onu nefrete teslim ederiz.</p>
</body>
</html>
