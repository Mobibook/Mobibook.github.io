<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>İKİNCİ BÖLÜM</h2>

  <p>Karla her zamanki saatinde Leopold’un Yeri’nden içeri girip arkadaşlarıyla konuşmak için yakınımdaki masalardan birinde durunca, bir kez daha yeşil gözlerinin yakıcı parlaklığını anlatmak için doğru kelimeleri bulmaya çalıştım. Yaprakları, opali, tropik adalardaki denizin rengini düşündüm. Ama Karla’nın zümrüt yeşili gözleri ve gözbebeklerinin etrafındaki ışık saçan altın renkli hareler, bütün bu görüntülerden çok daha güzeldi. Sonunda doğada gözlerindeki yeşile uyan bir renk bulabilmeyi başardım ama bunun için Leopold’daki gecenin üzerinden aylar geçmesi gerekti. İşin garip yanı ise ona bundan bahsetmemem oldu. Şimdi keşke aksini yapsaydım diyorum. Geçmiş, iki aynanın arasında durmadan yansıyıp duruyor. Parlak ayna başardığımız işleri ve dile getirdiğimiz sözleri yansıtırken karanlık olan yapmadığımız ya da söylemediğimiz şeyleri temsil ediyor. Onu tanıdığım ilk haftalarda, hatta o ilk gecede, sözcüklerin ağzımdan dökülmesini ve ondan hoşlandığımı söylemeyi dilerdim.</p>

  <p>Gerçekten de onunla ilgili her şeyden hoşlanıyordum. İsviçreli, Amerikalı karışımı aksanının tınısını, bir şeyden rahatsız olduğunda başparmağı ve işaretparmağıyla saçını geriye atışını seviyordum. Sohbetlerdeki sivri dilini, hoşlandığı ya da sevdiği insanların yanından geçerken onlara dokunmasını, kendimi rahatsız hissedene kadar gözlerini bana dikip bakmasını, daha sonra saldırısını biraz yumuşatmasını ama asla gözlerini üzerimden ayırmamasını da seviyordum.</p>

  <p>Dünyanın gözünün tam içine bakıyor ve ona kafa tutuyordu. Onun bu huyuna bayılıyordum, çünkü o zamanlar dünyadan pek haz etmiyordum. Bütün dünya beni öldürmek ya da yakalamak peşindeydi. Dünya beni kaçtığım o kafese, hapishane üniforması içinde doğru şeyi yapmak için para alan iyi adamların beni duvara zincirleyip kemiklerimi kırana dek dövdükleri o yere geri koymak istiyordu. Bilmiyorum, belki de dünya bunu istemekte haklıydı. Belki de hakettiğim buydu. Baskının bazılarında dirence yol açtığını söylerler. Ben de yaşadığım her dakika dünyaya karşı koyuyordum.</p>

  <p>Onu tanıdığım ilk birkaç ay içinde Karla bir defasında bana <i>Dünyayla ben konuşup anlaşma safhasında değiliz,</i> demişti. D<i>ünya beni geri kazanmaya çalışıyor ama bu bir işe yaramıyor. Sanırım her şeyi unutup affedebilen biri değilim.</i> Onu ilk gördüğüm anda bunu anlamıştım zaten. Bana ne kadar benzediğini hemen farketmiştim. Neredeyse merhametsizlik derecesindeki kararlılığını, delice cesaretini ve içindeki öfkeyle, yalnızlıkla karışık sevilme isteğini tanıyordum. Bütün bunları bilmeme rağmen ona tek kelime etmedim. Ondan ne kadar hoşlandığımı söylemedim. Kaçışımdan sonraki ilk birkaç yıl uyuşmuş haldeydim. Yaşadığım felaketler beni şoka uğratmıştı. Hayatım sessiz ve derin bir denizin dibine doğra gidiyordu. Hiç kimse ve hiçbir şey beni incitemez ya da mutlu edemezdi. O zamanlar hayata karşı çok serttim. Ki bu bir insan için söyleyebileceğiniz en üzücü laftır.</p>

  <p>Karla masama otururken bir eliyle de saçlarımla oynadı ve “Buranın müdavimlerinden biri oluyorsun,” diye bana takıldı.</p>

  <p>Bunu yapmasına bayılıyordum. Bu hareketi beni anladığını ve alınmayacağımı bildiğini gösteriyordu. O zamanlar otuz yaşındaydım. Çirkindim, boyum uzundu, omuzlarım geniş, kollarım ise kalındı. İnsanların saçımla oynaması pek görülmüş olay değildi.</p>

  <p>“Sanırım haklısın.”</p>

  <p>“Yine Prabaker’le turladın demek. Bugün nasıl geçti?”</p>

  <p>“Beni mağaraları görmeye, Elephanta Adası’na götürdü.”</p>

  <p>“Güzel bir yerdir,” dedi sessizce. Karla bana bakarken başka şeyler düşünüyor gibiydi. “Eğer vaktin olursa şehrin kuzeyindeki Ajanta ve Ellora mağaralarını da ziyaret etmelisin. Bir keresinde Ajanta’daki mağaralardan birinde geceyi geçirmiştim. Beni oraya patronum götürmüştü.”</p>

  <p>“Patronun mu?”</p>

  <p>“Evet, patronum.”</p>

  <p>“Patronun Avrupalı mı, yoksa Hintli mi?”</p>

  <p>“Aslında ikisi de sayılmaz. ”</p>

  <p>“Bana ondan bahsetsene.”</p>

  <p>Karla kaşlarını çatıp doğruca gözlerimin içine bakarak “Neden?” dedi. Biraz daha yanımda kalması için onu konuşturmaya çalışıyordum. Sesinin tedbirli tonu beni şaşırttı.</p>

  <p>“Önemli bir nedeni yoktu,” dedim gülümseyerek. “Sadece insanların burada nasıl çalıştığını, hayatlarını nasıl sürdürdüğünü merak etmiştim.”</p>

  <p>Karla ellerine bakıp cevabım üzerine rahatlamış gibi “Onunla beş sene önce uzun bir uçak yolculuğu esnasında tanıştım,” dedi. “İkimiz de uçağa Zürih’te binmiştik. Ben aslında Singapur’a gidiyordum ama Bombay’a vardığımızda beni uçaktan inip onun için çalışmaya ikna etti. Mağaralara yaptığımız gezi... Çok özeldi. Patronum bir şekilde yetkililerden izin almayı başardı, ben de onunla birlikte gidip geceyi Buda’nın koca heykelleriyle ve binlerce yarasayla dolu büyük bir mağarada geçirdim. Güvendeydim. Dışarıda bir güvenlik görevlisi nöbet tutuyordu. İnanılmaz, harika bir deneyimdi. Gerçekten de işleri yoluna koymamda o gecenin çok yararı oldu. Bazen kalbinin kırılmasını göze almalısın. Ne demek istediğimi biliyorsundur.”</p>

  <p>Karla’nın ne demek istediğinden emin değildim fakat bir yanıt bekler gibi konuşmasına ara verince sanki anlamış gibi başımı salladım.</p>

  <p>“Kalbin kırıldığında yeni bir şey öğrenirsin ya da daha önce hiç hissetmediğin bir şey hissedersin,” dedi. “Sadece senin bilip hissedebileceğin bir şeydir bu. O geceden sonra Hindistan’dan başka hiçbir yerde öyle hissedemeyeceğimi anladım. Bunu biliyordum. Nasıl bildiğimi açıklayamam ama biliyordum işte. Evimdeydim ve güvendeydim. Ve hala buradayım.”</p>

  <p>“Patronun ne tür bir iş yapıyor?”</p>

  <p>“İthalat ve ihracat.”</p>

  <p>Karla sessizliğe gömüldü ve diğer masalara bakmak için başını çevirdi.</p>

  <p>“Evini özlüyor musun?”</p>

  <p>“Evimi mi?”</p>

  <p>“Evet, öteki evini yani. Hiç İsviçre’yi özlemiyor musun?”</p>

  <p>“Bir bakıma özlüyorum. Ben Basel’den geliyorum. Oraya hiç gittin mi?”</p>

  <p>“Hayır, aslında Avrupa’da hiç bulunmadım.”</p>

  <p>“Mutlaka Avrupa’ya gitmelisin, gidince de Basel’i görmelisin. Gerçekten de tam bir Avrupa şehridir. Ortasından Ren Nehri geçer, Büyük Basel ve Küçük Basel diye kenti ikiye ayırır. Şehrin iki tarafı birbirinden gerçekten farklıdır. İnsan kendini aynı zamanda iki şehirde birden yaşıyormuş gibi hisseder. Bir zamanlar bu çok hoşuma giderdi. Aynı zamanda üç ülkenin ortasında yer alır Basel. İstersen sınırdan Almanya’ya ya da Fransa’ya yürüyerek geçebilirsin. Şehirden sadece bir-iki kilometre öteye giderek Fransa’da kahve ve baton ekmekli bir kahvaltı yapabilir, öğle yemeğini İsviçre’de, akşam yemeğini Almanya’da yiyebilirsin. İsviçre’den çok, Basel’i özlüyorum diyebilirim.”</p>

  <p>Nefes almak için durdu ve boyanmamış, yumuşak kirpiklerinin altından bana baktı.</p>

  <p>“Üzgünüm, sana coğrafya dersi vermeye başladım.”</p>

  <p>“Hayır, lütfen devam et. Anlattıkların gerçekten çok ilginç.”</p>

  <p>Karla yumuşak bir ses tonuyla, aniden “Biliyorsun, senden hoşlanıyorum Lin,” dedi.</p>

  <p>O yeşil ve yakıcı gözlerini bana dikmişti. Hafifçe kızardığımı hissettim. Beni utandıran, ben ona bunu söyleyecek gücü bulamazken onun kolaylıkla <i>senden hoşlanıyorum</i> diyebilmesiydi.</p>

  <p>“Öyle mi?” dedim pek de önemli bir şey değilmiş gibi yapmaya çalışarak. Dudaklarının hafif bir gülümsemeyle inceldiğini gördüm.</p>

  <p>“Evet. Sen iyi bir dinleyicisin. Bu çok tehlikeli bir şey, çünkü çok cazip. Birinin seni gerçekten dinlemesi dünyadaki en iyi ikinci şey.”</p>

  <p>“En iyi şey ne peki?”</p>

  <p>“Bunu herkes bilir. Dünyadaki en iyi şey güçtür.”</p>

  <p>Güldüm. “Ya?” dedim. “Peki seks?”</p>

  <p>“Biyolojik yanını saymazsak seks de güce dayanır. İşte bu yüzden hep aceleye gelir.”</p>

  <p>Tekrar güldüm.</p>

  <p>“Peki ya sevgi? Birçok insan gücün değil, sevginin dünyadaki en iyi şey olduğunu söylüyor.”</p>

  <p>“Yanılıyorlar,” dedi Karla kendinden emin bir sesle. “Sevgi, gücün tersidir. İşte bu yüzden ondan bu kadar korkarız.”</p>

  <p>Didier Levy yanımıza gelip Karla’nın yanındaki koltuğa otururken “Ah, Karla,” dedi, “tatlım, senin söylediğin şu şeyler yok mu! Lin için kötü emeller beslediğin sonucuna varacağım şimdi.”</p>

  <p>Karla onu azarladı. “Konuştuklarımızın tek kelimesini bile duymadın.”</p>

  <p>“Seni duymama gerek yok ki. Onun suratındaki ifadeye bakmam yeterli. Bilmecelerinle Lin’in başını döndürüyorsun. Seni çok iyi tanıdığımı unutuyorsun Karla. Al bakalım Lin, seni hemen iyileştirelim!”</p>

  <p>Kırmızı ceketli garsonlardan birine bağırdı ve adamı ceketinin göğüs kısmına işlenmiş dört rakamıyla çağırdı. “Hey! <i>Char numara,! Do batlee beer!</i> Sen ne alırsın Karla? Kahve mi? <i>Char! Ek coffee aur. Jaldi karo!</i>”</p>

  <p>Didier Levy sadece otuz beş yaşındaydı ama yüzündeki pütürler ve derin çizgiler yüzünden çok daha yaşlı ve bitkin görünüyordu. Nemli iklime rağmen o her zaman bol bir keten pantolon, kot kumaşından gömlek ve buruşuk, yünlü bir spor ceket giyerdi. Kıvırcık, siyah saçları hep yakasının hizasında olurdu ve tıraşı her daim üç günlükmüş izlenimini verirdi. Yoğun aksanlı bir İngilizce konuşur, arkadaşlarını da, yabancıları da aynı düşmanca dille eleştirirdi. Kabalıklarından ve insanları paylar gibi konuşmasından dolayı ona içerleyenler vardı fakat çoğu zaman işlerine yaradığı, hatta bazen vazgeçilmez biri haline geldiği için herkes ona katlanıyordu. Silah, mücevher, eroin, her ne olursa olsun her şeyin nereden temin edileceğini bilirdi. Rahatını ve güvenliğini tehlikeye düşürmediği sürece, yeterli miktarda para karşılığında yapmayacağı şey yoktu ve bununla övünürdü.</p>

  <p>“İnsanların dünyadaki en iyi şey hakkındaki farklı yorumlarından bahsediyorduk,” dedi Karla. “Ama sana bu konuda ne düşündüğünü sormak bile istemiyorum.”</p>

  <p>Didier tembel bir edayla “Paranın dünyadaki en iyi şey olduğunu söyleyeceğimi düşünüyorsun,” dedi. “Aslında doğru düşünüyorsun. Her aklı başında ve mantıklı insan bir gün paranın neredeyse her şey anlamına geldiğini anlar. İnsanların tarih boyunca yüksek idealler ve asil hedefler peşinde koşması güzel bir şey ama bizi ayakta tutan paradır. Paramız olmadığında kaderin çarkları arasında eziliriz. Peki ya sen ne diyorsun Lin?”</p>

  <p>“Henüz bir şey söylememişti, artık sen de bize katıldığına göre konuşmak için pek şansı da kalmadı.”</p>

  <p>“Hadi ama Karla, haksızlık yapma. Anlatsana Lin. Duymak isterim.”</p>

  <p>“Madem ısrar ediyorsun, ben dünyadaki en iyi şey özgürlük derim.”</p>

  <p>Didier “Ne yapmak için özgür olmaktan bahsediyorsun?” derken cümlesinin sonuna doğru hafifçe güldü.</p>

  <p>“Bilemiyorum. Belki de sadece hayır diyebilme özgürlüğünden bahsediyorum. Eğer gerçekten o kadar özgürlüğe sahip olursan daha fazlasına ihtiyaç duymazsın.”</p>

  <p>O sırada bira ve kahve geldi. Garson saygısız bir tavırla içecekleri masaya gürültüyle bıraktı. Bombay’daki restoranlarda, dükkanlarda ve otellerde gördüğünüz muamele yaltaklanmaya varan bir kibarlıktan düşmanca tavırlara varabilen bir kabalığa kadar büyük bir çeşitlilik gösteriyordu. Leopold’un Yeri’ndeki garsonların kabalığı bir efsaneydi. Bir keresinde Karla, “Burası bana bir pislikmişim gibi davranılmasından en çok hoşlandığım yer,” demişti.</p>

  <p>Didier kadehini benimkiyle tokuşturmak için havaya kaldırırken “Şerefe!” dedi. “İçme özgürlüğüne! <i>Salut!</i>”</p>

  <p>Didier uzunca bardağın yarısını içtikten sonra keyifle iç çekti ve bardakta kalan içkisini bitirmeye koyuldu. Kendine ikinci bir bardak içki dolduruyordu ki grubumuza bir kadınla bir erkek katıldı ve Karla’yla benim arama oturdular. Kara kuru, iyi beslenmemiş gibi duran, düşünceli genç adamın adı Modena’ydı. Fransız, İtalyan ve Afrikalı turistlerle karaborsa aşk yapan asık suratlı ve sessiz bir İspanyol. Yanındaki güzel, ince uzun Alman hayat kadınının adı Ulla’ydı ve bir süreliğine Modena’nın sevgilisi olmasına izin vermişti.</p>

  <p>Didier, Karla’nın üzerinden Modena’nın omzuna vurmak için uzanırken “Modena, bir sonraki içkileri ısmarlamak için tam vaktinde geldin,” dedi. “Ben bir viski soda alayım lütfen.”</p>

  <p>Kısa boylu Modena, Didier’in vuruşundan kaçınmak için yana eğildi ve sert bir bakış attı ama yine de garsonu çağırıp içki siparişi verdi. Ulla, Karla’yla İngilizce ve Almanca karışımı bir dilde konuşuyordu. Bilerek ya da hiç farkında olmadan, sohbetlerinin en ilginç kısımlarım Almanca anlatıp anlaşılmaz kılıyordu.</p>

  <p>“Nasıl bilebilirdim ki? Onun bir <i>Spinner</i> olduğunu nereden anlayacaktım? <i>Total verruckt</i>. İlk başlarda gözüme gayet normal görünmüştü oysa. Belki de bu bir işaretti. Belki de fazlasıyla normal görünüyordu. <i>Na ja</i>, odada on dakika geçirdik ki <i>er wollte auf der Klamotten kommen</i>. Hem de en güzel elbisemin üzerine! Kıyafetlerimi kurtarmak için onunla savaşmak zorunda kaldım. <i>Der Sprintficker! Spritzen wollte er</i>, tüm kıyafetlerimin üzerine! <i>Gibt’s ja nicht</i>. Daha sonra azıcık kokain için banyoya gidip geri geldiğimde ise, <i>das er seinen Schwanz ganz tief in einer meiner Schuhe hat!</i> Buna inanabiliyor musun? Ayakkabımın içine! <i>Nicht zu fassen</i>.”</p>

  <p>Karla “Doğruya doğru, kaçıklar her zaman seni buluyor Ulla,” dedi.</p>

  <p>“<i>Ja, leider</i>. Ne diyebilirim ki? Deliler beni seviyor.”</p>

  <p>Didier, Ulla’yı teselli edercesine “Onu dinleme Ulla,” dedi. “Güzel giden birçok ilişkide delilik vardır. Hatta delilik her güzel ilişkinin temel taşıdır!”</p>

  <p>“Didier,” dedi Ulla son derece tatlı bir şekilde gülümseyerek. “Sana siktir git demedim mi ben daha?”</p>

  <p>Didier “Hayır!” deyip güldü. “Ama bunun için seni affediyorum. Birbirimize ima ettiklerimizi her zaman anlamışızdır. ”</p>

  <p>Viski dört küçük şişede geldi. Garson kemerine zincirle bağlı bir şişe açacağıyla iki soda şişesinin kapağını açtı. Şişelerin kapakları masanın üzerine düşüp oradan yere yuvarlandı. Daha sonra elindeki kirli bezle masanın üzerini sildi. Her yanı nem kaplattığından hepimiz geri çekilmek zorunda kaldık.</p>

  <p>Restoranın farklı köşelerinden yanımıza biri Didier’le, diğeri ise Modena’yla konuşmaya iki adam geldi. Ulla bu fırsatı bana yaklaşmak için kullandı. Masanın altından elime bir şey tutuşturdu. Bir tomar paraya benziyordu. Dikkati oraya çekmemem için bana yalvaran gözlerle baktı. Ulla benimle konuşurken ben de parayı hemen cebime attım.</p>

  <p>“Burada ne kadar kalacağına karar verdin mi?”</p>

  <p>“Bilmiyorum. Aslında bir acelem yok.”</p>

  <p>Ulla “Bir yerlerde seni bekleyen biri ya da dönmen gereken bir yer yok mu?” derken gülümsüyordu ama tutkusuz bir cilvesi vardı. İnsanları baştan çıkarmak onun için bir alışkanlıktı. Müşterilerine, arkadaşlarına, garsonlara, sevgilisi Modena’ya, hatta açık açık hoşlanmadığını belirttiği Didier’e bile böyle gülümsüyordu. İlerleyen aylar ve yıllarda, herkesle flört ettiği için Ulla’yı bazen çok acımasızca eleştirdiklerine şahit oldum. Onlarla aynı fikirde değilim. Onu daha yakından tanıdıkça, bildiği tek şefkat gösterisi bu olduğu için tüm dünyayla flört ettiğini anladım. Bu, onun iyi olma yoluydu. Böylece insanların, tabii özellikle de erkeklerin ona karşı iyi davranmasını sağlıyordu. Dünyada yeterince iyilik olmadığına inanıyordu. Bunu bana defalarca, tam da bu kelimelerle söylemişti. Bu öyle çok derin bir düşünce ya da his sayılmazdı belki ama neticede doğruydu. Ulla da böyle davranarak kimseye zarar vermiyordu. Hem kime ne ki, Ulla güzel bir kadındı ve gülüşü de çok hoştu.</p>

  <p>“Hayır,” diye Ulla’ya yalan söyledim. “Beni bekleyen biri ya da dönmem gereken bir yer yok.”</p>

  <p>“Peki, senin hiç, <i>wie soll ich das sagen</i>, bir programın, planın yok mu?”</p>

  <p>“Pek sayılmaz. Bir kitap üstüne çalışıyorum.”</p>

  <p>Kaçışımdan bu yana geçen zamanda, insanlara yazar olduğumu söylemenin işe yaradığım farketmiştim. Yazar olmak, hem plansız programsız uzayan ziyaretlerime hem de bir gün aniden basıp gidişime mantıklı bir açıklama getiriyordu. ‘Araştırma’ dediğimde de akan sular duruyordu. Böylece ulaşım, seyahat ya da sahte belgeler gibi konularda rahatça bilgi edinebiliyordum. Ayrıca yazarlık bana belli ölçüde bir mahremiyet de sağlıyordu, çünkü çoğu kimse için bu bir tehditti.</p>

  <p>Üstelik yalan da değildi, bir zamanlar gerçekten de bir yazardım. Avustralya’dayken yirmili yaşlarımın başında yazmaya başlamıştım. İlk kitabım yayınlandığında evliliğim bozuldu, kızımın velayetini kaybettim ve hayatımı uyuşturucu, suç, hapishane ve kaçış üzerine kurdum. Ama bir kaçak olarak yaşarken de, yazı yazmak benim için günlük bir alışkanlık ve içgüdüsel bir davranış olmaya devam etti. Şu anda Leopold’un Yeri’nde otururken bile cebim peçetelere, faturalara, kağıt parçalarına karalanmış notlarla doluydu. Yazmaya hiç ara vermedim. Nerede ya da hangi koşullar altında olursam olayım, bunu hep yaptım. Bombay’da geçirdiğim ilk ayları bu kadar iyi hatırlamamın nedenlerinden biri de her yalnız kaldığımda yeni arkadaşlarımı ve onlarla konuştuklarımı yazmamdı. Beni kurtaran şeylerden biri de yazı yazmaktı. Hayatı her gün kelimelere dökmenin gerektirdiği disiplin ve soyutlama, utanç ve umutsuzlukla baş edebilmemi sağladı.</p>

  <p>“<i>Scheisse</i>, Bombay’da yazacak bir şey göremiyorum. Burası pek güzel bir yer sayılmaz. Arkadaşım Lisa, sözlükte ‘berbat’ kelimesinin karşısında Bombay yazdığını söylüyor. Bence sen en iyisi Rajastan gibi bir yerleri yaz. Rajastan’ın farklı olduğunu duymuştum.”</p>

  <p>Karla “Ulla haklı Lin,” diye onayladı. “Burası Hindistan değil. Burada Hindistan’ın dört yanından gelmiş insanlar var ama Bombay, Hindistan sayılmaz. Bombay kendi başına bir dünyadır. Gerçek Hindistan ise buranın dışında.”</p>

  <p>“Dışında mı?”</p>

  <p>“Evet, ışığın olmadığı yerde.”</p>

  <p>“Eminim haklısındır,” dedim Karla’ya gülümseyerek. “Ama şimdilik burayı sevdim. Büyük şehirleri severim, burası da dünyanın üçüncü büyük şehri.”</p>

  <p>Karla “Aynı tur rehberin gibi konuşmaya başladın,” diyerek takıldı. “Sanırım Prabaker sana gereğinden fazla şey öğretiyor.”</p>

  <p>“Galiba. Prabaker iki haftadır her gün kafamı çeşitli bilgiler ve sayılarla doldurup duruyor. Yedi yaşında okulu bırakıp sokaklarda okuma yazmayı kendi başına öğrenen biri için oldukça şaşırtıcı.”</p>

  <p>Ulla “Nasıl bilgiler ve sayılar veriyor ki sana?”</p>

  <p>“Mesela, Bombay’ın resmi nüfusu on bir milyon fakat Prabaker’e göre yasadışı kayıt tutanların ellerindeki gerçek nüfus sayısı on üç ile on beş milyon arasında değişiyor. Ayrıca şehirde iki yüz kadar şive ve yabancı dil konuşuluyormuş. Tanrı aşkına, iki yüz! Bu, dünyanın merkezinde olmak gibi bir şey.”</p>

  <p>Ben dillerden bahsederken Ulla da Karla’yla Almanca konuşmaya başladı. Modena’nın bir işaretiyle de ayağa kalkıp çantasını ve sigarasını aldı. Sessiz İspanyol hiçbir şey demeden masadan kalktı ve sokağa açılan kapıya doğru yürüdü.</p>

  <p>Ulla sevimli bir şekilde “Benim bir işim var,” dedi. “Seninle yarın on bir gibi görüşürüz Karla, hı? Eğer buralarda olursan seninle de bir akşam yemeği yeriz belki Lin. Hiç fena olmaz. Hoşçakalın! Tschus!”</p>

  <p>Ulla, Modena’nın arkasından giderken bardaki adamların çoğu hayranlık dolu bakışlarla ona baktı. Didier de o sırada başka bir masadaki tanıdıklarının yanına gitti. Karla ile yalnız kaldık.</p>

  <p>“Yapmayacak biliyorsun.”</p>

  <p>“Ne yapmayacak?”</p>

  <p>“Seninle akşam yemeği yemeyecek.”</p>

  <p>Sırıttım. “Biliyorum,” dedim.</p>

  <p>“Ondan hoşlanıyorsun değil mi?”</p>

  <p>“Evet, hoşlanıyorum. Ne? Sence bu çok mu komik?”</p>

  <p>“Bir bakıma öyle, evet. O da senden hoşlanıyor.”</p>

  <p>Karla bir an duraksadı. Bana bunu neden bu kadar komik bulduğunu açıklayacağını sandım ama tekrar konuşmaya başladığında konuyu değiştirdi.</p>

  <p>“Sana para verdi. Amerikan Doları. Modena anlamasın diye bana Almanca söyledi. Parayı bana vermen gerekiyor. Ulla yarın on birde bana uğrayıp parasını alacak.”</p>

  <p>“Tamam, parayı şimdi vereyim mi?”</p>

  <p>“Hayır, burada verme. Şimdi gitmem lazım, bir randevum var. Bir saate kadar geri dönerim. O zamana kadar bekleyebilir misin? Ya da buraya geri gel ve benimle buluş. Eğer istersen, sonra beni eve bırakırsın.”</p>

  <p>“Elbette, burada olacağım.”</p>

  <p>Karla gitmek için ayağa kalkınca ben de kalkıp sandalyesini geri çektim. Hafifçe gülümseyip tek kaşını havaya kaldırarak bana alaycı bir bakış attı.</p>

  <p>“Biraz önce söylediğim şaka değildi. Gerçekten de Bombay’dan ayrılmalısın.”</p>

  <p>Sokağa çıkıp Karla’nın kendisini bekleyen özel arabaya binmesini izledim. Krem rengi araba akşam trafiğinin yavaş akıntısına kapılmışken yolcu penceresinin oradan bir erkeğin eli çıktı. Adamın kalın parmaklarının arasında yeşil renkli bir tespih vardı ve ellerini sallayıp yayaları yoldan uzaklaştırıyordu.</p>

  <p>Tekrar yalnız kalınca sandalyemi duvara doğru yasladım ve Leopold’un Yeri’ndeki hareketliliği ve gürültücü müşterileri izlemeye koyuldum. Leopold’un Yeri, Colaba’daki en büyük bar ve restorandı. Şehirdeki benzerleri arasında da ilk sıralarda geliyordu. Dikdörtgen zemin katı, dört restorana eşdeğer bir alan kaplıyordu. Colaba’nın en yoğun ve renkli sokağı Causeway’e açılan iki metal kapısı vardı. İlk katta daha küçük, tenha ve klimalı bir bar, sağlam görünüşlü kolonlarla desteklenmişti. Bu kolonlar giriş katını neredeyse dört eşit parçaya bölüyordu ve masaların çoğu bunların etrafına dizilmişti. Duvardaki her boşlukta ve sütunların üzerinde karşınıza çıkan aynalar, müşterilere birbirini inceleme ve süzme imkanı veriyordu. Barın en cazip yanlarından biri de buydu. İki veya daha fazla ayna üzerinde birden kendini görmek çoğu insan için modası geçmez bir zevkti. Leopold’un Yeri insanların kendilerini gösterme, başkalarını görme ve kendilerini başkaları tarafından gözlenirken görebilme şansını yakaladıkları bir yerdi.</p>

  <p>İçerideki yaklaşık otuz masanın hepsi inci renkli Hindistan mermeriyle kaplıydı. Her masada en az dört tane sedir ağacından sandalye vardı. Karla bunlara ‘altmış dakikalık sandalyeler’ derdi. Öyle rahatsızdılar ki müşteriler bir saatten uzun süre oturamazdı. Yüksek tavandaki tavan vantilatörleri vızıltıya benzer bir ses çıkarır, aşağı sarkan beyaz camdan lambaları yavaşça sallardı. Pencerelerin, kapıların ve birçok aynanın çerçevesinde Akaju renkli ahşap kullanılmıştı. Papaya, hintayvası, portakal, üzüm, karpuz, muz, mango gibi tatlılarda ve içeceklerde kullanılan zengin meyveler bir duvarın üzerinde göz alıcı bir şekilde sergilenirdi. Müdürün devasa ahşap masası üstte, bir kaptan köprüsü gibi restoranın yoğun güvertesine bakan bir konumda dururdu. Onun arkasında, dar bir koridorun sonunda garsonların koşuşturması ve buhar bulutları içinde çok yoğun bir mutfak, arada sırada seçilebiliyordu.</p>

  <p>Biraz solmuş ama halen görkemli bir zarafete sahip olan Leopold’un Yeri, kapısından içeri giren herkesi kendi küçük dünyasının ışığına, rengine ve oymalı ahşaplarının zenginliğine çeker, göz kamaştırırdı. Yine de buranın asıl güzelliğini zavallı temizlikçiler dışında kimse farketmezdi. Çünkü ancak bar kapandığında ve temizlik için bütün masalar ve sandalyeler kaldırıldığında zemininin güzelliği ortaya çıkardı. Gayet ince bir işçiliğin eseri olan krem rengi, siyah ve kahverengi altıgen şeklindeki karolar, Hindistan’ın kuzeyinde bulunan bir şatonun kopyasıydı ve güneş ışınlarıyla göz alıcı hale gelirdi. Prensler için tasarlanmış böyle muhteşem bir zemini turistler göremez, onlar aynalarda kendi görüntülerini izlerken Leopold’un Yeri en debdebeli güzeliğini Hindistan’ın en fakir ve uysal işçilerinin, yani temizlikçilerin çıplak ayakları altına sererdi.</p>

  <p>Bar, temizlendikten ve açıldıktan sonraki bir saatlik o güzel ve değerli anda can çekişen şehrin ortasında bir sessizlik vahası gibi olurdu. O zamandan gece kapanana kadar geçen zamanda ise yüzlerce değişik ülkeden gelmiş turistin ve ister yabancı ister Hintli olsun işlerini yürütmek için şehrin dört bir yanından gelmiş yerel halkın alanına uğrardı. Burada her tür ticaret yapılırdı, uyuşturucu, sahte pasaport, altın, seks ve elle tutulamayan ama oldukça karlı olan güç ticareti. Hindistan’da birçok randevu, terfi ve sözleşme rüşvet yoluyla gerçekleştirilirdi.</p>

  <p>Leopold’un Yeri’nin bir tür dokunulmazlığı var gibiydi. Burada bağlanan işler, aslında gayet dikkatli ve titiz olan Colaba Polis Merkezi’ndeki memurlar tarafından görmezden gelinirdi. Yine de mekanda, yukarıdakilerle aşağıdakiler, restoranın içindekilerle dışındakiler arasında garip bir ayrım vardı ve bu ayrım burada dönen işlerin hepsinde etkili olurdu. Örneğin yasemin çiçekleriyle ve parlak taşlarla süslü sariler giyen Hintli fahişelerin aşağı inmesi yasaktı, yalnızca üst kattaki müşterilere eşlik edebilirlerdi. Avrupalı fahişeler ise yalnızca alt katta oturabilir, başka masalarda oturan adamların ya da sokaktan geçenlerin dikkatini çekerlerdi. Uyuşturucu ve kaçakçılıkla ilgili pazarlıklar masalarda açık açık konuşulurdu ama söz konusu mallar yalnızca barın dışında değiştokuş edilebilirdi. Satıcıyla alıcının fiyat konusunda anlaştıktan sonra parayı ve malı teslim etmek için dışarıya çıkıp daha sonra tekrar masalarına dönmesine sıkça rastlanırdı. Bürokratlar ve imtiyaz sahibi insanlar bile bu yazılı olmayan kurallara uymak zorundaydı. Yukarıda, barın karanlık köşelerinde yapılan anlaşmalar sonucunda dışarıda el sıkışılır ve ödeme yapılırdı. Böylece kimse Leopold’un Yeri’nde rüşvet aldığını ya da verdiğini söyleyemezdi.</p>

  <p>Yasal ile yasadışı olanı ayıran ve birleştiren çizgiler başka hiçbir yerde bu kadar zarifçe belirlenmemiştir fakat bu sadece Leopold’un Yeri’nin müdavimlerine özgü bir şey değildir. Sokak satıcıları tezgahta Lacoste, Cardin ve Cartier’nin sahtelerini apaçık ve yüzsüz bir cakayla satar, yol kenarına park etmiş taksi sürücüleri arka koltuklarında yapılan yasak ya da kanunlara aykırı eylemlere göz yumup dikiz aynalarını başka yöne çevirmek karşılığında bahşiş ister ve sokağın karşısındaki polis merkezinde sebatla çalışan polislerden bir kısmı şehir merkezindeki bu yerde çalışma ayrıcalığı için yüklü rüşvetler öderler.</p>

  <p>Her gece Leopold’un Yeri’nde oturup etrafımdaki masalarda konuşulanları dinlerken birçok yabancının ve bir o kadar da Hintli’nin, Bombay’daki kamu ve ticaret yaşamına hakim olan bu yozlaşmadan şikayet ettiğini duydum. Şehirde birkaç hafta geçirdikten sonra bu şikayetlerdeki haklılık payını bizzat gördüm. Ama dünyada yozlaşmamış tek bir ulus bile yok. Paranın kötüye kullanılmasına bağışıklığı olan bir sistem yok. Her yerde ayrıcalıklı ve güçlü elitler, o pek asil toplantılarında ödenen komisyonlar ve kampanyalarına yapılan yardımlarla ekmeklerine yağ sürüyorlar. Dünyanın her yerinde zenginler, fakirlere göre daha uzun ve daha mutlu bir hayat sürüyor. Didier Levy bir keresinde bana <i>Dürüst olmayan rüşvet ile dürüst rüşvet arasında fark vardır</i>, demişti. <i>Dürüst olmayan rüşvet dünyanın her yanında aynı ama dürüst olan sadece Hindistan’a özgü</i>. Didier bana bunu söylediğinde gülmüştüm, çünkü ne demek istediğini anlamıştım. Hindistan açıktı. Hindistan dürüsttü. Bunu burada geçirdiğim ilk günden itibaren sevdim. İçgüdülerim bana bunu eleştirmememi söylüyordu. Sevmeyi öğrendiğim bu şehirde gözlemliyor, bir şeylere dahil oluyor ve mümkün olduğunca eğlenmeye bakıyordum. Önümdeki aylar ve yıllarda, özgürlüğümün ve hatta hayatımın, Hintlilerin bazı şeyleri görmezden gelme konusundaki istekliliğine bağlı olacağını o zamanlar bilemezdim.</p>

  <p>Didier masaya dönüp “Yalnız mı kaldın?” dedi. “<i>C’est trop!</i> Burada yalnız olmanın çok iğrenç bir şey olduğunu bilmiyor musun dostum? Burada iğrençlik bana has bir ayrıcalıktır. Hadi bir şeyler içelim.”</p>

  <p>Didier yanımdaki sandalyeye oturdu ve içki sipariş etti. Onunla haftalardır neredeyse her gece Leopold’un Yeri’nde karşılaşıyor, konuşuyorduk ama hiç yalnız kalmamıştık. Ulla, Karla ya da diğer arkadaşlarından biri olmadan yanıma gelmesi beni şaşırtmıştı. Bu, beni kabul ettiğinin bir göstergesi sayılırdı. Buna sevinmiştim.</p>

  <p>Viski gelene kadar Didier parmaklarını masaya vurdu, içkisi gelir gelmez de açlıkla bardağını yarıladı ve rahatladı. Gözlerini kısıp gülümseyerek bana döndü.</p>

  <p>“Düşüncelere dalmıştın.”</p>

  <p>“Leopold’un Yeri’ni düşünüyordum. Etrafıma bakıyor ve gördüklerimi sindiriyordum.”</p>

  <p>Didier kafasını salladığında kıvırcık saçları da sallandı. “Burası korkunç bir yer. Buradan bu kadar hoşlandığım için kendimden nefret ediyorum.”</p>

  <p>O esnada bilekte paçaları daralan, bol birer pantolon ve uzun kollu gömleklerinin üzerine koyu yeşil yelekler giymiş iki adam yanımıza yaklaştı. Didier hemen dikkatini o tarafa yöneltti. Adamlar selam verdiler ve bizimkine yakın bir masada oturan arkadaşlarının yanına gittiler.</p>

  <p>Didier adamların arkasından gülümseyerek bakarken “Tehlikeli tipler,” diye mırıldandı. “Afganlar. Kısa boylusu, Rafik, defterlerde karaborsa işini yürütürdü.”</p>

  <p>“Defterlerde mi?”</p>

  <p>“Yani pasaportlarda. Eskiden çok nüfuzlu bir adamdı. Şimdilerde Pakistan’dan esmer şeker getirtiyor. Esmer şekerden bir sürü para kazanıyor ama pasaport işini kaybettiğine de yanıyor. Çıkan çatışmada birçok adam öldü. Ölenlerin çoğu da onun adamlarıydı.”</p>

  <p>Adamların söylenenleri duymasına olanak yoktu fakat tam o anda iki Afgan, sanki söylenenleri işitmiş gibi dönerek bizi ciddi ifadelerle süzmeye başladı. Masadaki arkadaşlarından biri onlara doğru eğilip kulaklarına bir şey söyledi. Adam önce Didier’i, sonra da beni işaret edince, doğruca gözlerimin içine bakmaya başladılar.</p>

  <p>“Öldürüldüler...” diye tekrar etti Didier ve iki adam arkalarına dönünceye kadar gülümsemeye devam etti. “Bu kadar iyi işler getirmeselerdi onlarla çalışmayı kabul etmezdim.”</p>

  <p>Didier tıpkı bir gardiyanın gözetimi altındaki mahkum gibi ağzının kenarından konuşuyordu. Bu bana komik gelmişti. Avustralya hapishanelerinde böyle fısıldama tekniğine <i>yandan kaçırma</i> derler. Deyiş birdenbire zihnimde canlandı ve Didier’in hareketiyle de birleşince kendimi tekrar hapishane hücresindeymiş gibi hissettim. Ucuz dezenfektanın kokusunu alabiliyor, anahtarların şıngırtısını duyuyor, parmaklarımın altındaki duvarı hissedebiliyordum. Travma geçirmiş eski hükümlüler, polisler, askerler, ambulans şoförleri, itfaiyeciler gibi kimseler için böyle geçmişe dönmeler olağandır. Bazen kendinizi ansızın, öyle olmadık bir yerdeyken geçmişte bulursunuz ki tek yapabileceğiniz şey gülmektir.</p>

  <p>“Şaka yaptığımı mı sanıyorsun?” dedi Didier öfkelenerek.</p>

  <p>“Hayır, hiç de değil.”</p>

  <p>“Emin ol, tüm söylediklerim gerçek. Bu işi almak için küçük çaplı bir savaş çıktı. Biz konuşurken savaşın galipleri de geldi işte. Bayram ve adamları. Bayram, İranlı. O, kuralların uygulanmasını sağlayan biridir. Abdül Gani için çalışır. Abdül Gani, şehrin en büyük suç patronlarından biri olan Abdül Kadir Han’a hizmet eder. Savaşı onlar kazandı ve pasaport işini yönetmeye başladılar.”</p>

  <p>Didier, Batılı tarzda kotlar ve ceketler giymiş, kapıdan henüz girmekte olan bir grup genç adamı kafasıyla belli belirsiz işaret etti. Adamlar odanın diğer ucundaki masalardan birine oturmadan önce Leopold’un Yeri’nin sahiplerini sıcak bir şekilde selamladılar. Grubun lideri otuzlu yaşlarının başında, uzun boylu, iri yapılı bir adamdı. Adam kafasını kaldırdı ve neşeli, dolgun yüzüyle salonu baştan sona süzdü. Diğer masalardaki ahbapları da ona dostça gülümseyip selam verdi. Adamın bakışları üzerimize kilitlenince Didier onu eliyle selamladı.</p>

  <p>Gülümserken yavaşça “Kan,” dedi. “Bir süreliğine o pasaportlar kanla damgalanacak. Benim için hiçbir önemi yok. Yiyecek söz konusu olduğunda bir Fransız, aşk söz konusu olduğunda bir İtalyan, iş söz konusu olduğunda ise İsviçreliyim. Tam bir İsviçreli gibi tarafsızım. Yine de o pasaportlar için daha çok kan dökülecek. Buna eminim.”</p>

  <p>Didier bana döndü, sanki bir rüyadan uyanmaya çalışıyormuş gibi bir-iki kez kalın kirpiklerini kırpıştırdı.</p>

  <p>Söylediğinden zevk alıyormuş gibi “Sarhoş oldum herhalde,” dedi. “Bir kadeh daha içelim.”</p>

  <p>“Sen devam et. Ben içtiğimle yetineceğim. Şu pasaportlar ne kadara mal oluyor?”</p>

  <p>“Yüz dolardan bin dolara kadar değişiyor. Bir pasaport mu almak istiyorsun?”</p>

  <p>“Hayır...”</p>

  <p>“Hım. Bu, Bombay’ın kuyumcularının ‘hayır’larına benziyordu. ‘Belki' anlamına gelen bir hayır. ‘Hayır’ ne kadar tutkuyla söylenirse, ‘belki’ o kadar güçlüdür. Bir pasaporta ihtiyacın olduğunda bana gel. Küçük bir komisyon karşılığında ayarlarım.”</p>

  <p>“Sen oldukça iyi komisyon alıyor olmalısın.”</p>

  <p>Didier alkolden yaşarmış, pembeleşmiş gözleriyle bakıp “Şikayetim yok,” derken sırıttı. “İki yakamı bir araya getirebiliyorum denebilir. İki yaka bir araya gelince de ikisinden de komisyon alıyorum. Bu gece iki kilo Manali haşhaşının satışını ayarladım. Meyvelerin yanında duran uzun saçlı sarışın adamla kırmızı elbiseli kızı görüyor musun? İtalyan turistler. Haşhaşı onlar satın almak istiyor. Sokakta kirli gömlekli, ayağında ayakkabısı olmayan biri de komisyonunu bekliyor. O, turistleri bana yönlendirdi. Ben de onları Ajay’a yönlendirdim. Ajay burada haşhaş işlerini yönetir, harika bir suçludur. Bak, şimdi turistlerle oturuyor, hepsinin de yüzünde bir gülücük var. Anlaşma yapıldı. Bu gecelik işim de bitti. Artık özgür bir adamım!”</p>

  <p>Didier bir içki daha isterken masaya vurdu. Küçük şişedeki içki gelince bir süre şişeyi iki eliyle kavradı ve dalgın dalgın süzdü.</p>

  <p>Bana bakmadan “Bombay’da ne kadar kalacaksın?” diye sordu. “Bilmiyorum. Komik, son birkaç gündür herkes bana aynı soruyu soruyor.”</p>

  <p>“Şimdiden alışılandan daha uzun süre kaldın. Çoğu insan şehri çabucak terketmeye bakar.”</p>

  <p>“Prabaker adında bir rehber var, onu tanıyor musun?”</p>

  <p>“Prabaker Kharre mi? Koca gülümsemesi olan adam?”</p>

  <p>“İşte o. Bana haftalardır etrafı gezdiriyor. Bütün tapınakları, müzeleri, sanat galerilerini ve pazarları gördüm. Yarın sabahtan itibaren bana şehrin diğer yüzünü, onun deyişiyle gerçek yüzünü göstereceğine söz verdi. Bu sanki ilginç olacakmış gibi bir izlenim bıraktı bende. Yani bir süre daha burada kalacağım. Sonra da nereye gideceğime karar vereceğim. Acelem yok.”</p>

  <p>Didier gözünü şişeden ayırmadan “İnsanın acelesi olmaması üzücü bir durum. Senin yerinde olsam bunu itiraf etmekten kaçınırım,” dedi. Gülmediği zamanlarda suratı sarkık ve çok solgun görünüyordu. Hasta gibiydi ama bunu sadece onu gerçekten incelediğinizde görebiliyordunuz. “Marsilya’da bir deyiş vardır. <i>Acelesi olmayan bir adam hiçbir yere kolay kolay gidemez</i>. Benim de sekiz senedir hiç acelem yok.”</p>

  <p>Birdenbire Didier’in ruh hali değişti. Şişeden kadehine içki doldurdu, gülümseyerek bana baktı ve kadehini kaldırdı.</p>

  <p>“Öyleyse içelim! Bombay’a, acele etmemek için güzel bir yere! Ve kanun için değilse bile, düzen için rüşvet alan polise. Bahşişe!”</p>

  <p>Kadehimi onunkiyle tokuşturarak “Buna içerim,” dedim. “Söylesene Didier, seni Bombay’da tutan şey ne?”</p>

  <p>Didier kaldırdığı kadehindeki buğulanmaya hayranlıkla bakarken “Ben Fransız’ım, eşcinselim, Yahudi’yim ve bir suçluyum. Aşağı yukarı böyle bir sıralama var yani. Bombay, bu dört özelliğimi de aynı anda ortaya koymama izin veren tek yer.”</p>

  <p>Bunun üzerine güldük ve içmeye devam ettik. Didier’in bakışları geniş odada dolaşırken girişin önünde oturan bir grup Hintli adamın üzerine odaklandı. Yavaşça içkisini yudumlarken onları inceledi.</p>

  <p>“Şey, eğer kalmaya karar verirsen, iyi bir zamanlama seçmiş olacaksın. Şanslı bir dönemdeyiz. Büyük bir iştahla yemek yiyen şu adamları görüyor musun? Onlar Shiv Sena için çalışan Sainik’ler. Sanırım İngilizcede onlara ‘kiralık katil’ deniyor. Rehberin sana Sena’dan bahsetti mi?”</p>

  <p>“Hayır, sanmıyorum.”</p>

  <p>“Bilerek atlamıştır. Shiv Sena Partisi, Bombay’ın geleceğinin yüzüdür. Belki de politikaları her yerdeki geleceği gösteriyordur.”</p>

  <p>“Ne tür bir politikadan bahsediyoruz?”</p>

  <p>“Ah, bölgesel, dil odaklı, etnik ve onlara karşı biz türü bir politika,” diye cevap verirken alaycı bir şekilde güldü Didier ve sol elinin parmaklarıyla her söylediği özelliği bir bir gösterdi. Elleri oldukça beyaz ve yumuşaktı. Uzun tırnaklarının içleri siyahtı. “Korkutma politikası. Politikadan, en çok da politikacılardan nefret ederim. Açgözlülüğü din haline getirdiler. Bu affedilemez bir şey. Bir insanın açgözlülüğü tamamen kişisel bir konudur, öyle değil mi? Shiv Sena, polisi kontrol altında tutuyor. Çünkü Maharashtra’lılardan oluşan bir parti. Polisin alt kademelerindekilerin çoğu da Maharashtra’lı. Gecekonduların çoğunu, sendikalan ve basının bir kısmını da yönetiyorlar. Aslında para dışında her şeye sahipler. Bazı şeker baronlarının ve tüccarların desteğini aldılar ama endüstriden ve karaborsadan kazanılan esas para Hindular’ın, Parsiler’in ve pek de sevilmeyen Müslümanlar’ın elinde. İşte mücadele burada, <i>querre economique</i>, ırk, dil ve bölge politikalarının altındaki gerçek. Her gün şehri biraz daha değiştiriyorlar. Şehrin adı bile Bombay’dan Mumbai’ye çevrildi. Henüz haritaları değiştirmeyi başaramadılar ama bunu da yapacaklar. Ellerinden gelen her şeyi yapacak, herkesle birleşecekler. Şimdi bazı fırsatlar doğuyor. Çok büyük para var ortada. Son birkaç ayda bazı Sainik’ler -tabii yüksek mevkilerde olanları değil- Rafik ve Afganları’yla ve polisle anlaşma yaptılar. Polis, belli bir para ve bazı imtiyazlar karşılığında, birkaçı hariç şehirdeki bütün afyon yuvalarını kapadı. Haşhaş içilen ve uzun yıllardan beri hizmet veren düzinelerce mekan bir hafta içinde kapatıldı. Hem de sonsuza kadar! Normalde, politikanın pis işlerine bulaşmam. Politikanın pis işlerinden daha acımasız ve ahlaksız olan tek şey, büyük işlerin politikasıdır. Ama burada politika ve kirli işler birlikte yürüyor. Afyon içilen yerlerin kapatılması beni de kızdırıyor. Sorarım sana <i>chandu</i>’su, yani afyonu olmayan bir Bombay nedir ki? Dünya nereye gidiyor böyle? Ne utanç verici bir tablo!”</p>

  <p>Didier’in sözünü ettiği adamlar yemeklerine yumulmuşken onları izledim. Masada pilav, tavuk ve tabak tabak sebze yemeği vardı. Adamlardan hiçbiri konuşmuyor, yemek yerken birbirlerine bile bakmıyorlardı. Hepsi de tabağına eğilmiş, yemeklerini hızlı hızlı yemekle meşguldü.</p>

  <p>Yüzümde büyük bir tebessümle “İyi söyledin,” dedim. “Hani şu politikanın işleriyle, büyük işlerin politikası konusu. Bunu sevdim.”</p>

  <p>“Dostum, aslına bakarsan bunun benim sözüm olduğunu iddia edemem. Bunu bana söyleyen Karla’ydı. Ben de ilk duyduğum günden bu yana ağzımdan düşürmem. Birçok suç işledim, itiraf ediyorum ama bana ait olmayan akıllıca bir sözü asla sahiplenmedim.”</p>

  <p>“Takdire değer,” diyerek güldüm.</p>

  <p>'“İnsan haddini bilmeli. Sonuçta uygarlık seviyesi neye izin verdiğimizle değil, neyi yasakladığımızla belirleniyor,” diye mırıldandı Didier.</p>

  <p>Daha sonra da sağ elinin parmaklarıyla masanın soğuk mermerinin üzerine vurmaya başladı. Birazdan dönüp tekrar bana baktı.</p>

  <p>Söylediğine dikkat etmediğime alındığından olsa gerek, “Bu laf bana aitti,” dedi. Benden tepki gelmeyince Didier tekrar konuştu. “Uygarlık seviyesiyle ilgili olan... Benim lafımdı.”</p>

  <p>“Çok zekice bir laftı,” dedim hemen.</p>

  <p>Didier alçakgönüllülükle “Önemli bir şey değil,” dedi ve bana baktı. İkimiz de kahkahalarla gülmeye başladık.</p>

  <p>“Eğer sormamda sakınca yoksa bütün afyon yataklarının kapatılmasında Rafik’in çıkarı neydi? Neden buna göz yumdu?”</p>

  <p>Didier kaşlarını çatarak “Göz yummak mı?” dedi. “Bu fikir onundu. <i>Garad</i>’dan, yani esmer şeker eroininden, afyondan kazanılandan çok daha iyi para kazanılıyor. Şimdi afyon içen fakirlerin hepsi garad içmeye başladı. Esmer şekeri, yani garad’ı, kontrol eden de Rafik. Tabii bütün satışı değil. Kimse Afganistan’dan Pakistan’a, oradan da Hindistan’a gelen binlerce kilo esmer şekeri tek başına kontrol altında tutamaz. Yine de Bombay’ın eroininin çoğu Rafik’in yönetiminde. Bu işte büyük para var dostum, çok büyük para.”</p>

  <p>“Peki, politikacılar neden buna izin veriyor?”</p>

  <p>Didier sesini alçaltıp bir kez daha ağzının kenarından konuşmaya başladı. “Ah, Afganistan’dan Hindistan’a gelenler esmer şeker ve haşhaştan ibaret değil. Onlar dışında silahlar, ağır tüfekler ve patlayıcılar da geliyor. Şimdilerde Pencap’taki Sihler ve Keşmir’deki Müslüman bölücüler bu silahları kullanıyor. Silah olduğunda güç de var demektir. Böylece Shiv Sena’nın düşmanı olan pek çok fakir Müslüman’ın konuşma hakkı oluyor. Eğer uyuşturucu ticaretini kontrol etmeye başlarsan silah ticaretini de etkileyebilirsin. Sena Partisi de kendi bölgelerindeki silah akışını kontrol etmek için yanıp tutuşuyor. Para ve güç. Rafik ve adamlarının olduğu masanın yanındaki masaya bir bak. Oradaki üç Afrikalı’yı, iki adamla bir kadını görüyor musun?”</p>

  <p>“Evet. Kadını daha önce farkettim. Çok güzel.”</p>

  <p>Çıkık elmacık kemikleri, hafif kalkık burnu, dolgun dudakları ile sanki nehir suyunun oyup şekil verdiği volkanik bir taştı. Saçları boncuklarla örülmüştü. Kadın arkadaşlarının yaptığı espriye gülerken büyük ve bembeyaz dişleri açığa çıktı.</p>

  <p>“Güzel mi? Bence değil. Bana göre Afrikalı erkekler güzel ama kadınlar yalnızca çekici. Avrupalılar içinse tam tersi geçerli. Mesela Karla güzel bir kadın. Ben onun gibi bir Avrupalı erkekle karşılaşmadım. Neyse, bu bambaşka bir konu. Ben sadece onların Rafik’in müşterileri olan Nijeryalılar olduğunu söyleyecektim. Lagos’la Bombay arasında yapılan bu anlaşmada da Sainik’ler konusunda ayrıcalık tanınıyor. Sena’nın Bombay gümrüğünde adamı var. Çok büyük paralar elden ele dolaşıyor. Rafik’in küçük planı Afganistan ile Hindistan’ı, Nijerya ile Pakistan’ı, oradaki polisleri ve gümrük memurlarını da içine alan bir düzen kurmak. Bütün bunlar, sevgili Bombay’ımızda gücü ele geçirmekle ilgili.”</p>

  <p>“Şu Rafik de ne adammış,” derken sesim düşündüğümden daha alaylı çıkmıştı.</p>

  <p>“O bir Afgan. Ülkesi savaşta. Bu durum, Amerikalılar’ın deyişiyle ona bir tür avantaj sağlıyor. Aynı zamanda en güçlü mafya örgütlerinden biri ulan Walidlalla’nın da üyesi. En yakın iş arkadaşı Bombay’ın en tehlikeli adamı Chuha. Ama şehrin bu bölgesinde en güçlü olan kişi Abdül Kadir Han. O bir şair, filozof ve suç lordu. Ona Kadir <i>bhai</i> derler. Yani Kadir ağabey. Kadirbhai’den daha çok silahı ve parası olanlar vardır ama bunun nedeni Abdül Kadir’in prensip sahibi olması ve çok karlı pek çok işe bulaşmamasıdır. Bunu sizin dilinizde nasıl söyleyeceğimi bilemiyorum fakat bu prensipler onu yüksek bir mertebeye taşımıştır. Bombay’ın bu kısmında ondan daha güçlü hiç kimse yoktur. Birçok insan onun doğaüstü güçlere sahip bir aziz olduğunu düşünür. Ben onu tanıyorum, sana söyleyebileceğim tek şey Kadirbhai’nin hayatımda tanıştığım en inanılmaz adam olduğudur. Küstahlığımı mazur gör ama hayatımda pek çok ilginç adamla tanıştım ve eğer ben bunu söylüyorsam, o gerçekten de olağanüstü biri demektir.”</p>

  <p>Didier sözleri etkili olsun diye bir süre bir şey söylemeden bana baktı. “Hadi ama, sen doğru düzgün içmiyorsun! İnsanların bir kadeh içki için bu kadar zaman harcamasından nefret ederim. Bu, mastürbasyon yapmak için prezervatif takmaya benziyor.”</p>

  <p>“Hayır, gerçekten,” diyerek güldüm. “Ee, ben Karla’nın geri dönmesini bekliyorum da. Her an gelebilir.”</p>

  <p>Didier kelimeleri ağzında uzun uzun geveleyerek “Hım, Karla...” dedi. “Peki, bizim esrarlı Karla’mıza karşı ne gibi bir niyet besliyorsun?”</p>

  <p>“Efendim?”</p>

  <p>“Tabii, belki de onun senin için ne gibi emeller beslediğini öğrenmek gerek.</p>

  <p>Didier bir litrelik şişenin dibinde kalanı da kadehine doldurdu ve üzerine soda ekledi. Bir saattir ara vermeden içiyordu. Gözleri bir boksörün yumruğu kadar kanlı ve damarlıydı ama bakışları hala canlıydı. Elleri de hareket ederken zorluk çekmiyordu.</p>

  <p>Kendimi “Onu Bombay’a indikten saatler sonra gördüm,” derken buldum. “Onda öyle bir şey vardı ki... Sanırım burada bu kadar uzun süre kalmamın nedenlerinden biri de o. O ve Prabaker. Onları ilk görüşte sevdim. Ben insancılımdır, ne demek istediğimi anlarsın. Eğer içinde ilginç insanlar varsa, Taç Mahal yerine dökük bir barakada oturmayı tercih ederim. Gerçi Taç Mahal’i daha görmedim ama.”</p>

  <p>Didier “Su sızdırıyor,” diyerek dillere destan mimari yapıyı iki kelimede özetledi. “İlginç mi dedin? Karla mı ilginç?”</p>

  <p>Didier tekrar kahkahayla güldü. Gülüşü neredeyse histerikti ve oldukça tiz bir tınısı vardı. Omzuma vururken içkisinden birazını döktü.</p>

  <p>“Lin, benim övgüm pek rağbet görmez ama seni gerçekten takdir ediyorum.”</p>

  <p>Didier kadehinde kalanı kafasına dikti, bitirince masanın üzerine koyup elinin tersiyle bıyığını sildi. Benim şaşkın ifademi görünce yüzlerimizin arasındaki mesafe birkaç santimi bulana dek bana yaklaştı.</p>

  <p>“Sana bir şey açıklamama izin ver. Etrafına bir bak. Kaç insan var?”</p>

  <p>“Yetmiş, seksen kadar.”</p>

  <p>“Seksen kişi. Yunanlılar, Almanlar, İtalyanlar, Fransızlar, Amerikalılar. Dünyanın dört bir yanından gelen turistler. Hepsi yiyor, içiyor, konuşuyor, gülüyor. Bombay’dan Hintliler, İranlılar, Afganlar, Araplar ve Afrikalılar. Peki, bu insanlardan kaç tanesinin gerçek bir gücü, nerede oldukları ve geçirdikleri zamanla, başkalarının hayatlarıyla ilgili söz hakları var? Sana söyleyeyim, sadece dört tanesinin. Bu odadaki dört insan gerçek güce sahip. Diğerleri ise dünyanın farklı yerlerindeki diğer insanlar gibi güçsüz, bir rüyada yaşıyorlar ve anonimler. Karla buraya geldiğinde odada güç sahibi beş kişi olmuş olacak. İşte o Karla, senin ilginç dediğin Karla. İfadenden anladığım kadarıyla ne demek istediğimi anlamıyorsun arkadaşım. Şöyle açıklayayım. Karla arkadaş olarak iyidir ama düşman olarak inanılmaz derecede iyidir. Bir insandaki güce bakarken onun arkadaş ve düşman olarak kapasitesine de bakmalısın. Bu şehirde Karla’dan daha kötü ve tehlikeli düşman olabilecek kimse yoktur.”</p>

  <p>Didier önce bir gözüme, sonra diğerine bakarak bende bir şeyler aramaya koyuldu.</p>

  <p>“Sana bahsettiğim gücü anlıyorsun değil mi? Gerçek gücü. İnsanı yıldız gibi parlatabilecek ya da onu küle çevirebilecek gücü. Sırların gücünü. Çok korkunç sırlar. Pişmanlık ya da vicdan azabı olmadan yaşama gücü. Hayatında pişman olduğun bir şey var mı Lin? Yaptığına pişman olduğun bir şey var mı?”</p>

  <p>“Evet, sanırım ben...”</p>

  <p>“Elbette vardır! Benim de yaptığımdan veya yapmadığımdan pişmanlık duyduğum şeyler oldu. Ama Karla böyle değildir. İşte bu yüzden de bu odada gerçek güce sahip insanlardan biridir. Senin ve benim sahip olmadığımız bir kalbe sahip. Bağışla beni, neredeyse sarhoşum, benim İtalyanlar da gidiyor. Ajay daha fazla beklemez. Tamamen sarhoş olmadan önce gidip küçük komisyonumu almalıyım.”</p>

  <p>Didier önce sandalyesine yaslandı, sonra beyaz ve yumuşak elleriyle masaya tutunarak ayağa kalktı. Başka bir şey söylemeden masadan ayrıldı. Usta bir içicinin dolanan ayaklarıyla masaların arasından geçip mutfağa doğru giderken onu izledim. Sırtını sandalyeye yasladığından spor ceketinin arkası buruşmuş, pantolonunun arka kısmı bollaşmıştı. Onu daha yakından tanımadan önce, yani Bombay’da suç dünyasının göbeğinde yaşayıp da sekiz sene boyunca tek bir düşman bile edinmeyip bir kuruş borçlanmamanın ne demek olduğunu anlamadan önce, Didier’i eğlenceli ama umutsuz bir sarhoş olarak görüyordum. Aslında bu yanlışa kolayca düşülebilirdi, çünkü Didier özellikle böyle düşünmenize neden oluyordu.</p>

  <p>Kaçakçılığın her yerde geçerli olan altın kuralı, <i>Kimsenin ne düşündüğünü anlamasına izin verme</i>’dir. Didier’in bu kurala karşı kendi yorumu da <i>Her zaman başkalarının hakkında ne düşündüğünü bil</i>’di. Dökük kıyafetleri, saçının yataktan kalktığı gibi taranmamış hali, alkole düşkünlüğü bile kendi geliştirdiği bir imajın ürünüydü. Ve yarattığı bu karakteri profesyonel bir aktör gibi canlandırıyordu. İnsanları zararsız ve güçsüz olduğuna inandırmaya çalışıyordu, çünkü aslında bunun tam tersiydi.</p>

  <p>Didier’i ve kafa karıştırıcı yorumlarını düşünecek pek vaktim olmadı, çünkü çok geçmeden Karla geri geldi. O gelir gelmez restorandan çıktık. Evine uzun yoldan gitmeyi tercih ettik. Geniş cadde boştu. Sağımızda, çınar ağaçlarının arkasında oteller ve apartmanlar vardı. Şurada burada yanan birkaç ışık, o odalardaki görüntüleri seçilebilir kılıyordu. Bir duvarda bir heykel, bir diğerinde kitaplık, Hindistan tanrılarından birinin posteri ve sokak hizasındaki bir camdan gözüken, dua etmek için zayıf ellerini kavuşturmuş bir figür.</p>

  <p>Solumuzda ise dünyanın en geniş limanının bir kısmı görülüyordu. Koyu renlkli su, demirleyen yüzlerce geminin ışığı altında aydınlanıyordu. Onların gerisinde, uzaktaki rafinerilerden çıkan alevler göğe uzanıyordu. Ay yoktu. Neredeyse geceyarısıydı ama hava hala öğleden sonraki kadar sıcaktı. Umman Denizi’ndeki gel-git, denizle kıyı şeridi arasına çekilmiş seti arada bir dalgalarla ıslatıyordu.</p>

  <p>Yavaşça yürüdük. Kafamı kaldırıp yıldızlarla dolu gökyüzüne baktım. Hapis hayatı yıllarca günbatımından, gündoğumundan veya gece vakti gökyüzünün görüntüsünden mahrum kalmak anlamına gelir. Her gün öğlenin erken saatlerinden sabahın geç saatlerine dek tam on altı saat boyunca bir hücrede kilitli kalmaktır. Hapishaneler güneşi, ayı ve yıldızları elinizden alır. Hapishane bir cehennem değildir ama içinde cennete dair bir şey de bulunmaz. Bu da yeterince kötüdür.</p>

  <p>“Şu iyi dinleyici sıfatını bazen abartıyorsun, biliyor musun?”</p>

  <p>“Efendim? Ah, afedersin, bir şeyler düşünüyordum,” diye özür dileyip kendime geldim. “Hey, unutmadan önce Ulla’nın bana verdiği şu parayı vereyim.”</p>

  <p>Karla, bakmadan uzattığım ruloyu alıp cebine koydu.</p>

  <p>“Biliyor musun, olanlar çok garip. Ulla, ona köle gibi davranan birinden kurtulmak için Modena’ya sığındı. Şimdi de bir bakıma Modena’nın kölesi oldu denebilir. Yine de onu seviyor ve kendine biraz para ayırdığı ve ona yalan söylediği için kendini suçlu hissediyor.”</p>

  <p>“Bazı insanlar efendi-köle ilişkisine ihtiyaç duyar.”</p>

  <p>Karla sert bir şekilde “Sadece <i>bazı</i> insanlar değil,” dedi. “Didier’le özgürlük üzerine konuşurken sana ne yapma özgürlüğü diye sormuştu. Sen de hayır deme özgürlüğü diye yanıtladın. Komik ama ben evet deme özgürlüğünün daha önemli olduğunu düşünüyorum.”</p>

  <p>Karla’nın neşesini yerine getirmek için konuyu değiştirmeye çalıştım. “Didier’den bahsetmişken, bu gece seni beklerken onunla uzunca bir sohbet etme imkanı buldum.”</p>

  <p>“Sanırım konuşmanın büyük kısmını Didier yapmıştır.”</p>

  <p>“Evet ama oldukça ilginçti. Doğrusu konuşmamızdan zevk aldım. İlk defa böyle konuştuk.”</p>

  <p>“Sana ne anlattı?”</p>

  <p>“Ne mi anlattı?” Bu soru dikkatimi çekti, çünkü anlatmaması gereken şeyler olduğu izlenimi veriyordu. “Leopold’un Yeri’ndeki bazı insanlar hakkında bilgi verdi. Afganlar, İranlılar ve Shiv Sainik’ler ve bir de yerel mafya patronları hakkında konuştu.”</p>

  <p>Karla hafifçe gülümsedi.</p>

  <p>“Senin yerinde olsam Didier’in söylediklerine pek aldırmazdım. Ciddiyken çok üstünkörü konuşur. O direkt olup biteni söyler, nedenini anlatmaz. Bir keresinde ona çok yüzeysel olduğundan tek yapabileceğinin <i>single entendre</i> olduğunu söyledim. İşin garibi bu söylediğimden hoşlandı. Didier’e hakaret edemezsin.”</p>

  <p>Didier’in Karla için söylediklerinden bahsetmemeye karar vererek “İkinizin arkadaş olduğunu sanıyordum,” dedim.</p>

  <p>“Arkadaş mı? Evet, bazen. Arkadaşlığın ne anlama geldiğinden emin değilim. Birbirimizi yıllardır tanırız. Bir zamanlar birlikte yaşamıştık, sana söyledi mi?”</p>

  <p>“Hayır, söylemedi.”</p>

  <p>“Evet, Bombay’a yeni geldiğimde bir sene kadar birlikte yaşadık. Kale bölgesinde duvarları çatlak, küçük bir daire paylaştık. Bina neredeyse yerle bir olacaktı. Her sabah yüzümüzde sıvayla uyanırdık ve koridorda her seferinde yeni bir parça ahşap veya taş yığını olurdu. Birkaç sene önce muson esnasında bütün bina çöktü ve birkaç kişi öldü. Bazen oradan geçerken eskiden yatak odamın olduğu boşluğa bakarım. Sanırım Didier’le benim yakın olduğumuz söylenebilir. Ama arkadaş... Arkadaşlık her geçen yıl benim için anlaması zorlaşan bir şey. Hiç kimsenin geçemediği bir matematik testi gibi. Bence söylenebilecek en iyi şey, arkadaşın ‘nefret etmediğin kimse’ olduğudur.”</p>

  <p>Karla ciddi bir ses tonuyla konuşuyordu ama hafifçe güldüm.</p>

  <p>“Sanırım bu biraz abartılı bir yorum oldu.”</p>

  <p>Karla kaşlarını çatarak bana baktı, sonra o da güldü.</p>

  <p>“Belki de öyledir. Çok yorgunum. Son birkaç gecedir doğru dürüst uyumadım. Didier’e haksızlık etmek istemem. Sadece bazen sinir bozucu olabiliyor. Hakkımda herhangi bir şey söyledi mi?”</p>

  <p>“Senin... Güzel olduğunu söyledi.”</p>

  <p>“Böyle mi söyledi?”</p>

  <p>“Evet, beyazlarda ve siyahlarda güzellikten bahsederken Karla güzeldir, dedi.”</p>

  <p>Karla şaşırmış ve duyduğu hoşuna gitmişçesine kaşlarını havaya kaldırdı. “Şey, Didier’in iflah olmaz bir yalancı olduğunu göz ardı edip bunu bir iltifat olarak kabul edeceğim.”</p>

  <p>“Didier’i sevdim.”</p>

  <p>Karla hemen “Neden ki?” diye sordu.</p>

  <p>“Bilmem. Sanırım profesyonelliğinden. Yaptıkları işte iyi olan insanları severim. Ayrıca onda beni etkileyen bir... Hüzün var. Bana tanıdığım bir kaç kişiyi hatırlatıyor. Eski arkadaşlarımı.”</p>

  <p>“En azından kendini daha farklı biri gibi göstermiyor.” Karla konuşurken Didier’in onun ve sırların gücü hakkında söyledikleri aklıma geldi. “Belki de Didier’le ortak noktamız budur. İkimiz de ikiyüzlülükten nefret ediyoruz. İkiyüzlülük zalimliğin bir başka çeşidi. Didier asla bir zalim değil. Kabul, biraz vahşi ama zalim değil. Son zamanlarda pek göze batmıyor ama bir zamanlar tutkulu ilişkileri şehirde ya da en azından burada yaşayan yabancıların arasında skandal olmuştu. Faslı genç sevgilisi bir keresinde onu kılıçla kovalamıştı. İkisi de çırılçıplaktı. Bombay için oldukça şaşırtıcı bir olaydı ve tam görülecek manzaraydı. Didier, Colaba Polis Merkezi’ne sığınıp kurtulabilmişti ancak. Hindistan’da böyle konularda çok tutucudurlar ama Didier’in her zaman bir kuralı olmuştur. Hintlilerle birlikte olmaz. Sanırım Hintliler de bunu saygıyla karşılıyor. Yabancılardan birçoğu buraya genç Hintli erkeklerle birlikte olmaya gelir. Didier onlardan nefret eder. Bu gece sana diğer insanların işlerinden bu kadar bahsetmesinin nedenlerinden biri de bu olabilir. Seni karanlık işler ve insanlarla ilgili bilgisi ile baştan çıkarmaya çalıştı belki de. Hey, merhaba! <i>Katzeli</i>! Sen nereden çıktın?”</p>

  <p>Karşımıza, birisinin duvara bıraktığı poşet içindeki yemek artığını yiyen bir kedi çıkmıştı. Zayıf, gri hayvan aşağı atladı ve aynı zamanda hırlamaya ve mırıldanmaya başladı ama Karla’nın sırtını okşamasına da izin verdi. Bir kulağı gül goncası şeklinde çiğnenmiş, buruşuk ve kabuk kabuk derisi olan, üzerinde siyah, henüz iyileşmemiş yaralar bulunan bir yaratıktı. Böylesine yabani, sıska bir kedinin kendini bir yabancıya okşatması şaşırtıcıydı. Daha da şaşırtıcı olan, kedinin acılı sosta pişmiş sebze ve pilav seviyormuş gibi görünmesiydi.</p>

  <p>“Şuna bir baksana, çok güzel değil mi?” diye mırıldandı Karla.</p>

  <p>“Şey...”</p>

  <p>“Cesaretini, hayatta kalma azmini takdir etmiyor musun?”</p>

  <p>“Ne yazık ki kedilerden pek hoşlanmam. Köpekleri severim ama kedileri...”</p>

  <p>“Ama kedileri sevmelisin! Mükemmel bir dünyada bütün insanlar kedilerin öğleden sonra saat ikideki hali gibi olurdu.”</p>

  <p>Buna güldüm.</p>

  <p>“Sana daha önce hiç olayları tarif etmekte alışılmamış bir tarzın olduğunu söylediler mi?”</p>

  <p>Karla hızla bana döndü. “Ne demek istiyorsun?”</p>

  <p>Sokak lambasının loş ışığı altında bile yüzünün kızardığını ve öfkelendiğini görebiliyordum. O zamanlar İngilizce’nin onda bir saplantı olduğunu ve o akıllıca lafları etmek için oturup çalıştığını bilmiyordum.</p>

  <p>“Sadece kendini ifade etme biçimin değişik. Beni yanlış anlama, bu çok hoşuma gidiyor. Örneğin dünü ele alalım, gerçekten bahsediyorduk.</p>

  <p>Tamamen, yüzde yüz gerçekten. Gerçek olan bir şey var mı, gerçek diye bir şey var mı diye konuşuyorduk. Didier’in, Ulla’nın, Maurizio’nun, hatta Modena’nın bile bu konu hakkında söyleyecekleri vardı. Sen ise durdun oturdun ve <i>Gerçek hoşlanıyormuş gibi yaptığımız bir saçmalık</i>, dedin. Bu sözün beni serseme çevirdi. Bunu bir kitapta mı okudun, yoksa bir oyunda ya da filmde mi duydun?”</p>

  <p>“Hayır. Kendim buldum.”</p>

  <p>“İşte, demek istediğim de bu. Diğerlerinin söylediği bir şeyi hatırlayıp kelimesi kelimesine tekrar edebileceğimi sanmıyorum fakat senin söylediğin pek çok şeyi hiç unutmayacağım.”</p>

  <p>“Peki, söylediğime katılıyor musun?”</p>

  <p>“Gerçeğin hoşlanıyor gibi yaptığımız bir saçmalık olduğuna mı?”</p>

  <p>“Uvet.”</p>

  <p>“Hayır, katılmıyorum. Yine de bu düşünceyi ve onu ortaya koyuş şeklini sevdim.”</p>

  <p>Karla yarım ağız gülümsedi. Birkaç dakika sessiz kaldıktan sonra, o başka tarafa bakmaya başladığında dikkatini çekmek için tekrar konuşmaya haşladım.</p>

  <p>“Biarritz’i neden seviyorsun?”</p>

  <p>“Ne?”</p>

  <p>“Önceki gün Biarritz’in en sevdiğin yerlerden biri olduğunu söyledin. Ben oraya daha önce gitmediğimden bilmiyorum ama senin orayı neden bu kadar sevdiğini bilmek isterim doğrusu.”</p>

  <p>Karla küçümsediğinden mi, yoksa hoşuna gittiğinden mi bilmiyorum ama burnunu buruşturdu.</p>

  <p>“Bunu hatırlıyor musun? O zaman sanırım nedenini açıklamalıyım. Bence Biarritz’i sevmemin nedeni okyanus. Atlantik Okyanusu. Biarritz’i kışın, turistlerin hepsi gitmişken ve deniz insanları korkudan taşa çevirecekmiş gibiyken seviyorum. Onları terkedilmiş kumsallarda durup denize bakarken görebilirsin, okyanusa bakarken yaşadıkları dehşetle yerlerine çivilenmişlerdir. Atlantik Okyanusu, Pasifik’e ya da Hint Okyanusu’na benzemez. Kışın Atlantik gerçekten acımasızdır ve hiçbir şeyi affetmez. Sana seslendiğini duyabilirsin. Seni içine çekmek istediğini bilirsin. O kadar güzeldir ki onu ilk gördüğüm zaman gözyaşlarına boğulup ona gitmek istemiştim. Kendimi koca, kızgın dalgaların kucağına bırakmak istemiştim. Atlantik son derece korkutucudur. Fakat Biarritz’deki insanlar Avrupa’daki en uyumlu ve hoşgörülü insanlar. Gözlerini hiçbir şey korkutmaz. Aslında bu oldukça garip. Birçok tatil yöresinde insanlar kızgın ama deniz sakindir. Biarritz’de ise tam tersi.”</p>

  <p>“Oraya bir gün dönmeyi düşünüyor musun?”</p>

  <p>Karla hemen “Hayır,” dedi. “Eğer buradan ayrılırsam Amerika’ya gitmem gerek, çünkü ailem öldükten sonra orada yaşadım. Bir gün oraya geri dönmeyi isterim. Her şeyden öte Amerika’yı seviyorum. Orada ve oranın insanında kendine güven, açıklık ve cesaret var. Kendimi bir Amerikalı gibi hissetmememe rağmen en çok onların yanında rahatım.”</p>

  <p>Karla’yı biraz daha konuşturmaya çalışarak “Bana diğerlerinden bahset,” dedim.</p>

  <p>“Diğerleri mi?”</p>

  <p>“Leopold’un Yeri’ndeki ekip. Didier ve diğerleri. Mesela başlangıç olarak bana Letitia’dan bahset. Onunla nasıl tanıştın?”</p>

  <p>Karla biraz rahatladı ve bakışları caddenin diğer köşesindeki bir noktaya odaklandı. Biraz düşündükten sonra başını karanlık gökyüzüne doğru kaldırdı. Bir sokak lambasından gelen mavi-beyaz ışık, dudaklarında ve iri gözlerinde eriyip gidiyordu.</p>

  <p>Karla “Lettie bir süre Goa’da yaşadı,” diye söze başlarken sesi şefkatliydi. “Hindistan’a herkes gibi iki nedenle gelmişti o da. Partiler ve manevi yükseliş için. Sanırım aradığı tarzda partileri buldu ve tadını çıkardı ama işin ruhsal yönüyle ilgili kendini geliştirme şansını yakalayamadı. Aynı sene içerisinde iki defa Londra’ya döndü fakat her seferinde maneviyat bölümünü tekrar denemek için Hindistan’a geldi. Bence içimizde manevi yönü en kuvvedi olan kişi o.”</p>

  <p>“Hayatını nasıl sürdürüyor? Amacım başkasının özel yaşamına burnumu sokmak değil ama insanların Hindistan’da ne iş yaptıklarını merak ediyorum. Yani, buradaki yabancılar nasıl geçiniyorlar?”</p>

  <p>“Lettie mücevherler ve değerli taşlar konusunda uzmandır. Bazı yabancı alıcılar için çalışıyor ve onlardan komisyon alıyor. Ona bu işi bulan Didier’di. Didier’in Bombay’ın dört bir yanında bağlantıları vardır.”</p>

  <p>Gerçekten şaşırarak “Didier mi?” diye sordum. “Ben ikisinin birbirlerinden nefret ettiğini sanıyordum. Ya da daha doğrusu birbirlerine katlanamadıklarını.”</p>

  <p>“Tabii, birbirlerinin sinirine dokunuyorlar ama aralarında gerçek bir dostluk var. Birisine kötü bir şey olsa, öteki yıkılır.”</p>

  <p>Sesimin tonunu değiştirmemeye çalışarak “Peki ya Maurizio?” diye sordum. Uzun boylu İtalyan, çok yakışıklı ve kendine güvenliydi. Karla’yı benden daha iyi tanıdığından ve onunla iyi arkadaş olduğundan ötürü Maurizio’yu kıskanıyordum. “Onun hikayesi ne?”</p>

  <p>Karla kaşlarını çattı. “Hikayesi mi? Onun hikayesini bilemem,” dedi. “Ailesi ölmüş ve ona yüklü bir miras bırakmış. Maurizio bu parayı harcamış ama bu esnada para harcamak konusunda da ustalık kazanmış ve buna devam ediyor.”</p>

  <p>Başkalarının parasını mı harcıyor?” diye sordum. Bunun gerçek olmasını çok istiyor gibi gözükmüş olacağım ki Karla soruma soruyla yanıt verdi.</p>

  <p>Sen akreple kurbağanın hikayesini biliyor musun? Kurbağa, nehirden geçerken akrebi sırtında taşımayı kabul etmiş, çünkü akrep onu sokmamaya söz vermiş.</p>

  <p>“Evet, nehrin yarısını geçmişlerken akrep kurbağayı sokmuş. Boğulmakta olan kurbağa ona bunu neden yaptığını sormuş, çünkü sonuçta ikisi de boğulacakmış. Akrep de kendisinin bir akrep olduğunu ve sokmanın onun doğasında olduğunu söyleyerek yanıt vermiş.”</p>

  <p>Karla “Evet,” derken başını yavaşça salladı ve iç geçirdi. “Maurizio da böyledir. Bunu bilirsen sorun olmaz, çünkü onu sırtında taşımayı önermezsin. Ne demek istediğimi anlıyor musun?”</p>

  <p>Ben hapishaneye girmiş biriydim ve Karla’nın ne dediğini gayet iyi anlıyordum. Başımı salladım ve ona Ulla ile Modena’yı sordum.</p>

  <p>Karla hafifçe gülümseyerek “Ulla’yı severim,” dedi. “Deli ve güvenilmezdir ama yine de ona zaafım var. Almanya’da zengin bir kızmış ama eroine bulaşıp bağımlı olmuş. Ailesi mali desteğini çekince Hindistan’a gelmiş. Ulla, kendisi gibi uyuşturucu bağımlısı bir Alman’la beraberdi. Adam onu çok kötü bir mekanda çalıştırmaya başladı. Ulla adamı sevdiğinden bu işi onun için yaptı. Zaten adam ne istese yapardı. Bazı kadınlar ve bazı aşklar böyledir. Benim gördüğüm kadarıyla çoğu aşk böyle ya... Aşık kalpler, aşırı yüklenmiş bir cankurtaran sandalına benzer. Sandalı su yüzünde tutabilmek için gururunu, kendine saygını ve bağımsızlığını dışarı atarsın. Bir süre sonra ise tanıdıklarını, arkadaşlarını atmaya başlarsın. Yine de yeterli olmaz. Cankurtaran sandalı hala batıyordur ve seni de beraberinde batıracaktır. Bunun bir sürü kızın başına geldiğini gördüm. Sanırın işte bu yüzden aşk midemi bulandırıyor.”</p>

  <p>Karla kendi kendine mi, yoksa benimle mi konuşuyordu, emin olamadım. Her halükarda bunlar keskin sözlerdi ve dinlemek pek işime gelmiyordu.</p>

  <p>“Peki ya Kavita? O nasıl katıldı aranıza?”</p>

  <p>“Kavita harikadır! O serbest çalışan bir yazar. Gazeteci olmak istiyor, sanırım bu amacına da ulaşacak. Umarım ulaşır. Zeki, dürüst ve cesur biridir. Aynı zamanda güzel de. Sence de harika bir kız değil mi?”</p>

  <p>Kavita’nın uzun biçimli parmaklarını, dolgun dudaklarını ve bal rengi gözlerini düşünerek “Evet,” diye Karla’ya katıldım. “Hoş bir kız ama onların hepsi hoş. Didier’in bile bir Lord Byron havası var. Lettie çok sevimli bir kız. Gözlerinin içi hep gülüyor. Bu arada gözleri gerçekten buz mavisi, öyle değil mi? Ulla yuvarlak suratındaki o koca gözler ve dudaklarla oyuncak bebeği andırıyor. Maurizio bir dergi modeli gibi yakışıklı. Modena’nın daha farklı bir çekiciliği var. Bir boğa güreşçisine falan benziyor. Ve sen... Sen de hayatımda gördüğüm en güzel kadınsın.”</p>

  <p>İşte söylemiştim. Bu düşüncemi dile getirmenin şoku içerisindeyken bile beni anlayıp anlamadığını, kelimelerimin ilham kaynağını görüp görmediğini merak ettim. Çirkin bir adamın aşık olduğunda duyduğu ıstırabı yaşıyordum.</p>

  <p>Karla bir kahkaha atıp kolumu tuttu ve beni kaldırıma doğru çekti. Tam da o anda, sanki gölgelerin içinden Karla’nın sesini duyup gelmiş gibi metal tekerlekli tahta bir platformun üzerine binmiş bir dilenci kaldırımın diğer tarafından geçti. Adam terkedilmiş sokağın ortasına gelene kadar elleriyle kendini ileri doğru itti ve dönerek durdu. Acınacak denli ince bacaklarını, katlanmış bir gazeteden büyük olmayan tahta platformda altına almıştı. Üzerinde bir okul üniforması olan haki renkte şort ve açık mavi tişört vardı. Adam yirmili yaşlarında olmasına rağmen kıyafetler ona oldukça büyüktü.</p>

  <p>Karla onu selamladı ve adamın karşısında durduk. Bir süre Karla’yla ikisi Hintçe konuştu. Aramızdaki on metreden adamın kocaman ellerine şaşkınlıkla baktım.</p>

  <p>Bir dakika kadar sonra adam “İyi geceler!” diye seslendi ve bir elini büyük bir zarafetle önce alnına, sonra kalbine götürdü. Yine dönerek yol boyunca ilerlemeye başladı. Yokuş aşağı gittiği için hızlanmıştı.</p>

  <p>Dilenci gözden kaybolana kadar onu izledik, daha sonra Karla tekrar kolumdan çekerek beni sürüklemeye başladı. Beni sürüklemesine izin verdim. Sesinin nağmesine, kara gökyüzüne ve saçının daha da kara gecesine, uyuyan sokağın yosun kokusuna ve sıcak tenindeki parfüme kendimi bıraktım. Kendimi şehrin ve Karla’nın yaşamına teslim ettim. Onu eve bıraktım ve iyi geceler diledim. Geniş ve sessiz sokaktan otelime dönerken bir şarkı mırıldanıyordum.</p>
</body>
</html>
