<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>YİRMİ İKİNCİ BÖLÜM</h2>

  <p>Abdül Kadir Han için çalışmak, organize suçlarla ilk tanışmam olmuştu. O zamana dek aptal bir eroin bağımlısı olarak kendini doyurmak için korkakça ve sersemce işler yapan ümitsiz bir adamdan, daha sonra da şansına yaptığı anlaşmalardan küçük komisyonlar kazanan çaresiz bir kaçaktan başka bir şey değildim. Bunlar suç sayılsa da, hatta bazıları gerçekten ciddi suçlar olsa da, Kadirbhai’yi öğretmenim olarak görmeye başladığım ana kadar gerçek bir suçludan ziyade yalnızca suç işleyen bir adamdım ve bu ikisi arasında oldukça büyük bir fark vardır. Bu fark da hayatta birçok şeyde olduğu gibi, neden ve niçin kısmındadır. Arthur Yolu Hapishanesi’nde işkence görmek, sınırın öbür tarafına geçmem için yeterli bir nedendi. Benden daha akıllı bir adam, hapishaneden çıkar çıkmaz ülkeden kaçardı. Ben böyle yapmadım. Yapamadım. Beni oraya kimin, ne sebeple tıktığını bilmek istiyordum. İntikam istiyordum. Öç almanın en hızlı ve en güvenli yolu ise Kadirbhai’nin mafya örgütüne katılmaktı.</p>

  <p>Kadirbhai karaborsa ticaretini öğreneyim diye beni Filistinli Khaled Ansari’nin yanına gönderdi. Hiçbir zaman olmayı denemediğim ve istemediğim birine, profesyonel bir suçluya dönüşmeme sebep olacak ilk bilgileri ondan öğrendim. İyi hissediyordum. Kardeşlik yemini etmiş adamların koruyucu çemberi içinde olmak, insana kendini çok iyi hissettiriyordu. Tıkır tıkır hareket eden bir trenin vagonunun kapısından sarkmış, sıcak ve kuru esen rüzgarda diğer genç adamlarla birlikte her gün Khaled’in apartmanına yolculuk ederken kalbim özgürlüğün dizginlenemez, pervasız heyecanıyla dolup taşıyordu.</p>

  <p>İlk öğretmenim Khaled, gözlerinin alevinde geçmişini taşıyan ve kırık kalbiyle bu ateşi besleyen bir adamdı. Khaled gibi adamlarla hapishaneler de, savaş meydanlarında ve kaçakçılar, savaşçılar ve diğer sürgünlerin buluştuğu inlerde daha önce de karşılaşmıştım. Hepsinin de ortak bazı özellikleri olurdu. Sert adamlardı, çünkü onlarda en beter acıların içinde rastlanan bir sertlik vardı. Dürüstlerdi, çünkü başlarına gelen gerçekler yalan söylemelerine izin vermiyordu. Öfkelilerdi, çünkü geçmişi ne unutabiliyor ne de bağışlayabiliyorlardı. Ve bir de yalnızdılar. Çoğumuz, yaşadığımız anın paylaşılabilir bir şey olduğu konusunda az çok rol yaparız. Fakat her birimiz için geçmiş, terkedilmiş bir ada gibidir. Khaled gibiler, kendilerini bu adada hapsolmuş bulduklarından her zaman yalnızdırlar.</p>

  <p>Kadirbhai alacağım ilk derslerden bahsederken bana Khaled’in hayatını da biraz anlatmıştı. Khaled’in yalnızca otuz beş yaşındayken bu dünyada yapayalnız kaldığını öğrenmiştim. Ünlü birer akademisyen olan annesiyle babası, Filistin’in bağımsız bir devlet olması uğruna savaşan öncülerdendi. Khaled’in babası İsrail’de bir hapishanede ölmüştü. Annesi, iki kızkardeşi, teyzeleri ve amcaları ile büyükannesi ile büyükbabası Lübnan’daki toplama kampı Shatila’daki katliamlarda öldürülmüştü. Filistinli gerilla birlikleriyle Tunus, Libya, Suriye gibi ülkelerde eğitim gören ve çatışma bölgelerinde düzinelerce operasyonda dokuz yıl boyunca görev yapan Khaled, annesinin ve diğer tüm akrabalarının toplama kampındaki kanlı ölümlerinin ardından yıkılmıştı. Fattah grubundaki komutanı da bu yıkımın farkında olduğundan ve yol açabileceği tehlikeleri bildiğinden, Khaled’i görevden almıştı.</p>

  <p>Khaled kendine göre hala Filistin davasına bağlı olsa da, aslında yaşadığı acıdan başka bir davaya bağlı değildi. Bombay’a, onu Kadirbhai’ye tavsiye eden üst rütbeli bir gerilla savaşçısı sayesinde gelmişti. Mafya babası da onu kabul etmişti. Khaled’in eğitimi, yabancı dildeki yeteneği ve neredeyse takıntı derecesinde kendini adamasından etkilenen Kadirbhai’nin daimi konsey üyeleri, genç Filistinliyi art arda terfi ettirmişti. Shatila’dan üç yıl sonra, onunla tanıştığım sırada Khaled Ansari, Kadirbhai’nin karaborsadaki döviz işlemlerinden sorumluydu. Bu mevki ona aynı zamanda konseyde bir yer de veriyordu. Arthur Yolu Hapishanesinden çıktıktan kısa süre sonra, kendimi bütün bir gün çalışacak kadar kuvvetli hissettiğimde, yalnız ve kederli Filistinli beni eğitme işine başladı.</p>

  <p>“İnsanlar paranın bütün kötülüklerin kaynağı olduğunu söyler,” dedi Khaled, dairesinde buluştuğumuzda. İngilizcesi New York aksanının, Arapçanın ve gayet iyi konuştuğu Hintçenin bir karışımıydı. “Ama bu doğru değildir. Para bütün kötülüklerin kaynağı değildir. Asıl kötülük paranın kaynağıdır. Temiz para diye bir şey yoktur. Dünyada geçerli her para bir şekilde kirlidir, çünkü onu kazanmamın temiz bir yolu yoktur. Eğer çalışmanın karşılığında para alıyorsan, bir yerlerde birileri bu nedenle acı çekiyordur. İşte bu nedenle, hiçbir zaman kanuna karşı gelmemiş insanlar bile, karaborsada birkaç kuruş kar etmekten ötürü memnun olur.”</p>

  <p>Khaled’in nasıl cevap vereceğini merak ederek “Sen de geçimini bu yolla kazanıyorsun,” dedim.</p>

  <p>“Yani?”</p>

  <p>“Yani, bu konuda nasıl hissediyorsun?”</p>

  <p>“Bu konuda hiçbir şey hissetmiyorum. Gerçek olan tek şey acıdır. Acı çekmek, yalan değildir. Sana bunu daha önce de bir kez söylemiştim. Dünya bundan ibarettir.”</p>

  <p>“Yine de kazanılan bir kısım parada daha az ve bir kısım parada ise daha çok ıstırap vardır,” diye ısrar ettim.</p>

  <p>“Para sadece iki şekilde gelir Lin... <i>Senin paran ile benim param</i> şeklinde.”</p>

  <p>“Ya da bu durumda Kadir’in parası.”</p>

  <p>Khaled güldü. Kısa, hüzünlü gülüşü, Khaled’in içinde kalan tek gülüştü.</p>

  <p>“Abdül Kadir sayesinde para kazanıyoruz, bu doğru. Ama bir yandan da kazandığımız her şey bizimdir. Bize ait olan her şey bizi oyunda tutar, öyle değil mi? Pekala, hadi başlayalım. Para karaborsaları niye vardır?”</p>

  <p>“Ne demek istediğini anlamadım.”</p>

  <p>Khaled güldü ve “Başka şekilde sorayım,” dedi. Sol kulağının altından, boğazından başlayan ve ağzının kenarına kadar uzanan yara izi gülümsemesine çarpık, insanı tedirgin eden bir kıvrım katıyordu. Yüzünün yara izli kısmı hiç gülümsemediğinden, kibar olmak için çaba gösterdiğinde yüzünün diğer yarısında tehditkar ya da acılı bir ifade beliriyordu. “Sence bankalar bir Amerikan Doları’na on beş ya da on altı rupi verirken biz nasıl oluyor da turistlere on sekiz rupi verebiliyoruz?”</p>

  <p>“Çünkü biz onu on sekiz rupiden daha fazlaya satabiliyoruz,” diye bir tahminde bulundum.</p>

  <p>“Evet, güzel. Peki, nasıl oluyor da böyle bir şey yapabiliyoruz?”</p>

  <p>“Sanırım birileri daha yüksek para vermeye razı.”</p>

  <p>“Kesinlikle. O zaman parayı kime satıyoruz?”</p>

  <p>“Benim yaptığım tek şey turistleri karaborsacılarla bir araya getirmek ve payıma düşeni almaktı. Ondan sonra dolarlara ne olduğunu bilmiyorum. Hiç bu kadar ilerisini düşünmedim.”</p>

  <p>“Her şeyin karaborsası var,” dedi Khaled. Ticari bir gerçekten çok, kişisel bir sır paylaşır gibiydi. “Çünkü yasal piyasalar çok katı. Döviz olayında, hükümet ve Hindistan Merkez Bankası piyasaları kontrol altında tutuyor ve bu konuda çok katılar. Bütün mesele açgözlülük ve kontrol. Ticari suçun ortaya çıkmasına sebep olan iki unsurdur bunlar. İkisi de tek başına yeterli değildir. Diyelim ki insanlar hamurişinden elde edilen kazanç konusunda açgözlüler. Hamurişlerini pişirme konusunda sıkı bir kontrol olmadığı müddetçe elmalı turta için bir karaborsa oluşmaz. Hükümetin kanalizasyon suyunun atımı konusunda sıkı kontrolleri olsa bile, kazanç için açgözlülük olmadan lağım karaborsası kurulmaz. Açgözlülükle kontrol bir araya gelince ortaya karaborsa çıkar.”</p>

  <p>“Buna iyi kafa yormuşsun,” dedim gülerek. Bir yandan da bana sadece bu suçu nasıl işleyeceğimi değil, aynı zamanda döviz karaborsasının ortaya çıkış nedenini açıklamasından ötürü etkilenmiştim ve gerçekten çok memnundum.</p>

  <p>Khaled alçakgönüllülükle “Pek sayılmaz,” dedi.</p>

  <p>“Ben ciddiyim. Kadirbhai beni buraya yolladığında, senin sadece sayılardan oluşan birkaç tablo göstereceğini düşünmüştüm. Bilirsin, bugünün döviz alım satım oranları gibi bir şey...”</p>

  <p>Khaled tekrar gülümseyerek “Ah, çok yakında onlara da geleceğiz,” derken kaygısız tutumuyla tam bir Amerikalı gibi konuşmuştu. Çok daha gençken New York’ta okuduğunu biliyordum. Kadirbhai, onun bir süreliğine Amerika’da mutlu olduğunu söylemişti. Sesli harfleri ağzında yuvarlamasından ve konuşmasındaki Amerikanvari tarzdan o mutluluğun bir kısmını hala içinde barındırdığını anlıyordum. “Uygulamadan kazançlı çıkmayı öğrenmeden önce teoriyi öğrenmelisin.”</p>

  <p>Khaled’in anlattığına göre Hindistan rupisi sınırlamalar getirilmiş bir para birimiydi. Hindistan’dan dışarı çıkarılamaz ve yasal olarak Hindistan’dan başka bir yerde dolarla değiştirilemezdi. Geniş nüfusu nedeniyle Hindistan her gün ülke dışına binlerce işkadını, işadamı ve turist yolluyordu. Bu insanlar yanlarına sadece belli oranda Amerikan Doları alabiliyordu. Belirli miktarda rupiyi Amerikan Doları’na çevirebilir, paralarının diğer kısmını ise seyahat çeki olarak yanlarında götürebilirlerdi.</p>

  <p>Yasa çeşitli yollarla uygulanmaktaydı. Birisi ülkeden ayrılmak ve rupisini yasal limit oranında dolara çevirmek istediğinde bankaya bir pasaport ile uçak bileti göstermek zorundaydı. Veznedeki görevli biletteki kalkış tarihini teyit ettirir ve biletle pasaportun üzerine seyahat edecek kişinin rupi karşılığında Amerikan Doları aldığını belirten işaretten koyardı. Bu işlem ikinci kez yapılamazdı. Seyahat edecek olan kişi yasal olarak hiçbir şekilde daha fazla Amerikan Doları alamazdı.</p>

  <p>Hindistan’da hemen herkesin yastığının altında az da olsa kara parası olurdu. Çalışan bir adamın kazandığı ve vergi dairesine bildirmediği birkaç yüz rupiden başlayarak suç işleyerek kazanılan milyarlarca rupiye kadar olan bu kara parayla dönen karaborsa, yasal ekonominin neredeyse yarısı büyüklüğündeydi. Bombay’da her gün milyonlarca rupi değerinde Amerikan Doları, İngiliz Poundu, Alman Markı, İsveç Frankı ve diğer para birimleri karaborsada alınıp satılırdı.</p>

  <p>“Bankada döviz kuru on beş iken ben bir turistten bin doları on sekiz bin rupi karşılığında alırım,” diye özetledi Khaled. “Turist memnun olur, çünkü bankadan alabileceğinden üç bin rupi fazlasını almıştır. Daha sonra da aldığım doları, Hintli bir işadamına yirmi bir bin rupiye satarım. O da memnundur, çünkü o da dolarları beyan edemeyeceği kara para ile almıştır. Böylece ben de üç bin rupiyi kasama atar ve bir diğer turistten yine on sekiz bin rupiye bin dolar daha alırım. Bu döviz karaborsasının temelini oluşturan basit bir denklemdir.”</p>

  <p>Turistleri bulmak ve onları paralarını değiştirmek için ikna etmek amacıyla Kadirbhai’nin mafya konseyi, karaborsacılardan, rehberlerden, dilencilerden, otel müdürlerinden, komilerden, restoran sahiplerinden, garsonlardan, mağaza çalışanlarından, havayolu memurlarından, seyahat acentelerinden, gece kulübü sahiplerinden, fahişelerden ve taksi şoförlerinden oluşan bir orduyu işe almıştı. Onları gözlem altında tutmak Khaled’in işlerinden biriydi. Sabahları bütün işyerlerine, önemli para birimleri için döviz kurlarını belirlemek amacıyla telefon ederdi. Gün içinde her iki saatte bir en son veriler için irtibata geçilir, kurlardaki dalgalanmalar hakkında uyarılarda bulunulurdu. Khaled’in emrinde her daim vardiyalı çalışan iki şoförlü bir taksi vardı. Khaled her sabah bölgedeki satıcıları ziyaret eder, piyasada kullanabilecekleri tomarlarca rupiyi sokak simsarlarına teslim ederdi. Karaborsacılar ve diğer dolandırıcılar, turistleri ve işadamlarını borsa simsarlarına yönlendirirdi. Simsarlar parayı değiştirir, dövizleri teslim edilmek üzere tomarlar halinde ayırırdı. Gezgin satıcılar gün içinde simsarları dolaşır, ihtiyaç üzerine onlara nakit sağlardı. Tahsildarlar gece gündüz dolaşır, döviz tomarlarını toplardı.</p>

  <p>Khaled otellerde, havayollarında, acentelerde ve dikkat gerektiren diğer işyerlerinde yapılan özel tahsilatlar ve değiştokuşla ilgilenirdi. Anahtar noktalarda tahsildarlarından biri öğlen, diğeri geceyarısı olmak üzere, iki kez teslimat alırdı. Her bölgede görev alan polislere hassas bazı durumları görmezden gelmeleri için para ödenirdi. Bunun karşılığında ise Kadirbhai eğer birisi adamlarını soymaya kalkar ya da onlara direnirse, alacağı tedbirlerin hiçbir şekilde polise yansımayacağına ve onları tehlikeye düşürmeyeceğine dair söz vermişti. Disiplini korumak ve Kadir’in otoritesini güçlendirmek, Abdullah Taheri’nin işiydi. Hintli gangsterlerden ve İranlı eski askerlerden oluşan adamları sıradışı durumların olmasını engelliyor, olduğunda da kişileri acımasızca cezalandırıyordu.</p>

  <p>“Tahsilat işinde benimle birlikte çalışacaksın,” dedi Khaled. “Aslında zamanla her şeyi öğreneceksin ama senin asıl beş yıldızlı oteller ve havayolları gibi ustalık isteyen yerlere odaklanmanı istiyorum. Takım elbise giymen gereken işler bunlar. İlk başlarda ben de seninle geleceğim fakat bu yerlerde iyi giyimli beyaz bir adamın teslimat yapmasının daha iyi olacağını düşünüyorum. Senin yüzüne ikinci defa dönüp bakmazlar. Bağlantılarımız da seninle iş yapmaktan memnun olacaktır. Sonra seni seyahat alanına kaydırabilirim. Orada da beyaz bir adamın yardımı olabilir.”</p>

  <p>“Seyahat alanı mı?”</p>

  <p>“Ah, buna bayılacaksın,” dedi Khaled hüzünlü gülümsemesiyle gözlerimin içine bakarak. “Arthur Yolu’nda katlandığın sefaleti telafi edecektir. Çünkü bu iş her açıdan birinci sınıf.”</p>

  <p>Khaled’in söylediğine göre seyahat işi, döviz piyasasındaki en kazançlı işlerden biriydi. Suudi Arabistan, Dubai, Abu Dabi, Bahreyn, Muscat, Kuveyt ve Arap Yarımadası’ndaki diğer ülkelerde çalışan milyonlarca Hintliyi kapsayan bir işti bu. Üç, altı ya da on iki aylığına yapılan kontratlarla hizmetçi, temizlikçi ya da işçi olarak alınan Hintlilere genellikle yabancı para birimleriyle ödeme yapılırdı. Çalışanların çoğu Hindistan’a gelir gelmez aldıkları parayı fazladan birkaç rupi kazanmak için karaborsada değiştirirdi. Kadir’in mafya konseyi, işçilere ve işverenlere kestirme bir yol sunuyordu. Adamlar ellerindeki yabancı paraları topluca Kadirbhai’ye sattıklarında, Arap işverenler biraz daha iyi bir orandan döviz bozdurabiliyor ve Hindistan’da karaborsa fiyatı üzerinden çalışanlarına rupi olarak ödeme yapabiliyordu. Böylece ellerinde fazladan rupi kalıyor, çalışanlara yaptıkları ödeme sonucunda karlı çıkıyorlardı.</p>

  <p>Birçok Arap ülkesi işvereni için böylesi bir suç karşı konulamaz çekicilikteydi. Onların da yastıklarının altında beyan edilmemiş, vergilendirilmemiş para olurdu. Sendikalar, geçici işçi olarak çalışan Hintlilerin Hindistan’a dönünce maaşlarını rupi olarak alması için ödeme şeklini organize ediyordu. İşçiler memnundu, çünkü karaborsacılarla şahsen pazarlık etmelirine gerek kalmadan paralarını karaborsa oranından alıyorlardı. Patronlar memnundu, çünkü sendikaları aracılığıyla yaptıkları ödemelerden kar elde ediyorlardı. Karaborsacılar memnundu, çünkü dolarlar, marklar, riyaller ve dirhemler düzenli bir şekilde ellerine geçiyordu ve böylece Hintli işadamlarının taleplerine karşılık verebiliyorlardı. Bu işte tek kaybeden hükümetti ama ticaretin içinde yer alan on binlerce insan bu durumdan çok da utanç duymuyordu.</p>

  <p>Gayet uzun süren ilk dersimizin sonunda “Ben... Bu iş bir zamanlar bana özeldi...” dedi Khaled. Bir şeyleri mi hatırladı ya da daha fazlasını söylemek mi istemedi, emin olamamıştım. Konuşmasını bekledim.</p>

  <p>“New York’ta okurken bir tez üzerinde çalışıyordum,” diye söze başladı nihayet. “Eski dünyada yapılan organize olmayan ticaret hakkında bir tez yazdım. Bunu 67 savaşından önce annem araştırıyordu. Henüz bir çocukken annem sayesinde Asur, Akad ve Sümerlerin karaborsası, ticaret yolları, vergileri ve diğer imparatorluklarla ilişkileriyle ilgilenmeye başlamıştım. Yazmaya başladığım kitaba <i>Kara Babil</i> adını koydum.”</p>

  <p>“Akılda kalıcı bir başlık.”</p>

  <p>Khaled dalga geçmediğimden emin olmak istermiş gibi çabucak bana baktı.</p>

  <p>“Ciddiyim,” diyerek onu rahatlatmak istedim hemen, çünkü Khaled’den hoşlanmaya başlamıştım. “Bence bir tez için oldukça iyi bir konu. Başlık da oldukça merak uyandırıcı. Bence çalışmaya devam etmeli ve tezini bitirmelisin.”</p>

  <p>Khaled bir kez daha gülümsedi.</p>

  <p>“Şey, Lin, hayatta birçok sürpriz vardır. New York’taki amcamın da dediği gibi, bu sürprizlerin çoğu da çalışan kesim için pek iyi değildir. Şimdi bir kitap üzerinde çalışmaktan ziyade karaborsa için çalışıyorum. Artık başlık <i>Kara Bombay.</i>”</p>

  <p>Khaled’in sesindeki acılık tedirgin ediciydi. Kavuşturduğu ellerine bakarken ifadesi katı, hatta kızgın bir hal almıştı. Sohbeti değiştirmek ve onu geçmişten çıkarıp almak için kımıldandım.</p>

  <p>“Biliyor musun, karaborsanın ilgini çekebilecek bir ayağıyla tanıştım Daha önce hiç cüzamlıların ilaç pazarını duymuş muydun?”</p>

  <p>Khaled’in gözleri merakla açılmıştı. “Elbette,” dedi. Elini yüzünde ve asker tıraşı yapılmış, vaktinden önce beyazlamaya başlamış saçlarında gezdirdi. Yaptığı bu hareket onu geçmişten kopardı ve tüm dikkatiyle beni dinlemeye koyuldu. “Ranjit’le tanıştığını duydum. İnanılmaz biri, değil mi?”</p>

  <p>Oturup cüzamlılardan oluşan küçük grubun kralı Ranjitbhai ve onun ülke çapında oluşturduğu karaborsa hakkında konuştuk. Cüzamlıların gizemli ticaretleri ikimizin de ilgisini çekiyordu. Bir tarihçi olarak, ya da akademisyen annesi gibi bir zamanlar tarihçi olmanın hayalini kurmuş biri olarak, Khaled cüzamlıların gizli organizasyonunun kuruluşu ve zaman içinde gelişimi hakkında oldukça meraklanmıştı. Ben ise bir yazar olarak onların acıları ve bu acılara karşı verdikleri benzersiz tepkiden etkilenmiştim. Yirmi dakika süren heyecanlı ve hararetli bir sohbetten sonra Khaled’le Ranjit’i ziyaret etmeye ve ilaç karaborsası hakkında daha çok şey öğrenmeye karar verdik.</p>

  <p>iki sürgün, bir akademisyen ile yazar arasında sessiz bir anlaşma sağlanmıştı. Khaled’le basit ama karşılıklı bir entelektüel bağ kurduk. Suçluların, askerlerin ve kazazedelerin arkadaşlığı gibi hızlı ve sorgusuz sualsiz bir arkadaşlıktı bu. Onun Andheri İstasyonu’nun yakınındaki sade, az mobilyalı apartmanına her gün gittim. Sohbetlerimiz beş-altı saat sürüyordu. Konularımız kadim tarihten bankaların faiz oranlarına, antropolojiden sabit ve dalgalanan para birimine dek uzanıyordu. Bu çok sık rastlanan ama karmaşık suç hakkında sokak simsarlarının bir senede öğrenebileceklerini, Khaled Ansari sayesinde bir ayda öğrendim.</p>

  <p>Derslerin ardından haftanın yedi günü her sabah ve akşam Khaled’le birlikte işe gittim. Maaşım iyiydi. Kazandığım para doğruca bankadan, kalın rupi tomarları halinde ödeniyordu. Komşularım, arkadaşlarım ve hastalarım olarak gördüğüm gecekondu sakinleriyle kıyaslanınca şimdiden zengin bir adam sayılırdım.</p>

  <p>Yaralarım mümkün olduğunca çabuk iyileşsin diye Kadirbhai hesabına Hindistan Konukevi’nde bir oda tuttum. Temiz, fayans döşeli banyo ve yumuşak yatak iyileşmeme yardımcı oluyordu ama fiziksel yaralarımın düzelmesinden daha fazlası söz konusuydu. İşin gerçeği, Arthur Yolu Hapishanesinde geçirdiğim aylar vücudumdan çok ruhuma zarar vermişti. Kolera salgınında komşum Radha’yı ve İngilizce sınıfımdaki iki çocuğu kaybetmenin verdiği dinmeyen utanç da bana huzur vermiyordu. Hapishanedeki işkence ve kolera salgınındaki başarısızlığım... Bu ikisinden sadece biri başıma gelmiş olsaydı, belki kendimi toplayıp o sevgi dolu, perişan topraklara geri dönebilirdim ama ikisi kırılgan özsaygımın kaldırabileceğinden fazlaydı. Gecekonduda kalamıyor, orada bir gece daha uyuyamıyordum.</p>

  <p>Sıklıkla Prabaker’i, Johnny’yi, Kazım’ı ve Jeetendra’yı ziyaret ediyor, haftanın iki günü öğleden sonra klinikte hastalara yardım etmeye devam ediyordum. Yine de gecekondu doktoru olmamı sağlayan kendini beğenmişliğin ve kaygısızlığın o garip karışımı yok olmuştu ve bir daha da geri gelmesini beklemiyordum. Her iyi yüreğin derinlerinde az da olsa kendini beğenmişlik olur. Benim kendini beğenmişliğim ise komşumun hayatını kurtaramadığım, hatta hastalığından bile haberdar olmadığımı öğrendiğim gün gitmişti. Hizmet etme isteğinin altında ise gerekli ve değişmez bir saflık vardır. Saflığım da ayağıma vurulan prangaları hatırlayarak aksayan gülüşüm ve adımlarım gibi, hapishaneden çıktığımda gitti. Gecekondudan taşınmam vücudumdaki yaralar kadar ruhumun içinde bulunduğu durumla da ilgiliydi.</p>

  <p>Gecekondudan arkadaşlarım bu kararımı sorgulamadan, hiçbir yorum yapmadan kabul etti. Ne zaman onları ziyaret etsem beni sıcakkanlılıkla karşıladılar ve beni gecekondunun günlük işlerine, düğün, festival, toplantı, kriket maçı gibi kutlamalarına davet ettiler. Bir deri bir kemik halimi, vücudumda nezaretçilerin açtığı yaraları gördüklerinde yaşadıkları şoka ve üzüntüye rağmen de bir kez bile hapishane konusunu açmadılar. Bunun bir açıdan duyduğumdan emin oldukları, eğer kendileri hapse atılsa duyacakları utançtan olduğunu sanıyorum. Başka bir açıdan da Prabaker, Johnny Cigar, hatta Kazım Ali bile içten içe suçluluk duyuyor olabilirdi. Bana yardım edememişlerdi, çünkü beni aramayı akıllarına getirmemişlerdi. Hiçbiri tutuklandığımı farketmemişti. Tanıdıkları diğer bütün turistler gibi, benim de gecekondudaki hayattan sıkılıp rahat ülkemdeki rahat yaşamıma geri döndüğümü düşünmüşlerdi.</p>

  <p>Gecekonduya dönme konusundaki isteksizliğimin nedenlerinden biri de buydu. Orada yapağım onca şeyden sonra böyle düşünülmesi beni çok şaşırtmış ve incitmişti. Beni çileli yaşamlarına kabul ettikten ve aralarına aldıktan sonra bile, canım ne zaman isterse tek bir kelime veya veda bile etmeden onları bırakabileceğimi düşünüyorlardı.</p>

  <p>Bu nedenle sağlığım düzelmeye ve iyi para kazanmaya başladığımda da gecekonduya geri dönmedim. Bunun yerine Kadirbhai’nin yardımıyla Best Sokağı’nın karaya doğru uzanan kısmında, Leopold’un Yeri’nin yakınında bir daire tuttum. Burası Hindistan’daki ilk dairemdi ve aynı zamanda kendime ait, sıcak duş ve mutfak gibi belirli lüksleri içinde barındıran bir yerdi. İyi yiyor, yüksek protein ve karbonhidrat içeren yemekler yapıyor, her gün bir kutu dondurma bitirmek için kendimi zorluyordum. Kilo almıştım. Her gece on saat uyuyor, uykunun iyileştirici gücünden faydalanıyordum. Yine de sık sık kollarımı savurarak, dövüşerek, gördüğüm kabusun etkisiyle kan kokusu alarak uyanıyordum.</p>

  <p>Abdullah ile son derece gözde bir yer olan Breach Candy banliyösünde ki spor salonunda karate ve ağırlık kaldırma çalışıyordum. Salman Musta.ııı ve Sanjay adlı iki genç gangster çoğunlukla bize katılıyordu. İkisi de yirmili yaşlarının sonunda, güçlü, sağlıklı adamlardı ve tıpkı seksi sevdikleri gibi, dövüşmeyi de seviyorlardı. Bir film yıldızı gibi görünen Sanjay esas adamdı. Salman ise daha sessiz ve ciddiydi. Çocukluktan beri aynlmaz birer arkadaş olan bu adamlar ringe çıkınca, birbirlerine karşı da en az Abdullah ile bana olduklan kadar sert olurlardı. Haftada beş gün çalışır, iki gün de şişmiş ve yırtılmış kaslarımız kendilerini onarsın diye dinlenirdik. Gerçekten işe yarıyordu. Ağırlık kaldırmak vahşi adamlar için bir nevi yogaydı. Gün geçtikçe vücudum eski gücüne, kaslı yapısına ve direncine kavuştu.</p>

  <p>Yine de, ne kadar zinde olursam olayım polisle anlaşarak beni Arthur Yolu Hapishanesi’ne yollayanın kim olduğunu bulmadan aklımı huzura kavuşturamayacaktım. Bunu kimin yaptığını öğrenmeliydim. Nedenini bilmeliydim. Ulla şehirden gitmişti. Bazıları onun saklandığını söylüyordu ama kimden ve neden olduğunu kimse bilmiyordu. Karla gitmişti ve hiç kimse nerede olduğunu bilmiyordu. Didier ve birkaç arkadaşım benim için araştırma yapıyor, gerçeği bulmaya çalışıyordu ama bana tuzak kuranın kim olduğuna dair bir bilgi edinememişlerdi.</p>

  <p>Biri, herhangi bir suçlama bile olmadan beni tutuklasınlar ve Arthur Yolu’na tıksınlar diye kıdemli polis memurlarıyla anlaşmıştı. Aynı kişi hapishanedeyken sıklıkla ve vahşice dövülmem için de anlaşma yapmıştı. Bu bir ceza ya da intikamdı. Kadirbhai bu kadarını doğrulamıştı ama daha fazlasını söyleyememiş ya da söylememişti ve bana tuzak kuran kişinin benim bir kaçak olduğunu bilmediğini eklemişti. Avustralya’dan kaçışımla ilgili bilgi, parmak izi kontrolünde ortaya çıkmıştı. İşin içindeki polisler bu konuda sessiz kalmanın işlerine yarayabileceğini düşünmüş ve Vikram, Kadir adına hapse gelene kadar dosyamı saklamıştı.</p>

  <p>Khaled’in yanında döviz tahsildarı olarak çalışmaya başladıktan birkaç ay sonra bir öğleden sonra Vikram ile Leopold’un Yeri’nde otururken Vikram “O lanet olasıca polisler seni sevmişler dostum,” dedi.</p>

  <p>“Hı, hı.”</p>

  <p>“Gerçekten sevmişler. Zaten bu yüzden gitmene izin verdiler.”</p>

  <p>“Beni bırakan polisi hayatımda daha önce hiç görmedim Vikram. Adam beni tanımıyordu bile.”</p>

  <p>Vikram sabırlı bir şekilde “Anlamıyorsun,” dedi. Bardağına soğuk bir kutu Kingfisher birası daha döktü ve halinden memnun bir şekilde birasını yudumladı. “Seni oradan çıkarırken o polisle konuştum. Bana bütün hikayeyi anlattı. Parmak izi bölümündeki adam senin Avustralya’da aranan bir adam olduğunu öğrenince çıldırmış. Bu işi gizli tutarsa ne kadar çok para kazanabileceğini düşünüp hayallere dalmış. Böyle bir şans insanın eline her gün geçmez, öyle değil mi? Böylece adam kimseye bir şey söylemeden tanıdığı kıdemli polise gidip parmak izinden ulaştığı dosyanı göstermiş. Kıdemli polis de kafayı yemiş ve hapishanede gördüğümüz polise giderek dosyayı göstermiş. Hapishanedeki diğerlerine sessiz kalmalarını ve işin ucunda ne kadar para olduğunu öğrenme işini ona bırakmalarını istemiş.”</p>

  <p>Bu esnada bir garson bana kahvemi getirdi ve bir süreliğine benimle Marathi dilinde sohbet etti. Vikram tekrar konuşmak için yalnız kalmamızı bekledi.</p>

  <p>“Biliyor musun, bütün bu garsonlar, taksi şoförleri, postacılar, polisler, onlarla Marathi dilinde konuşmana bayılıyor. Siktir. Burada doğmama rağmen sen Marathi dilinde benden daha iyisin. Hiçbir zaman şu dili doğru düzgün konuşmayı öğrenemedim. Hiçbir zaman mecbur da kalmadım. İşte bu yüzden Marathililer bu kadar kızgın. Çoğumuz, Marathi dilini önemsemiyoruz <i>yaar</i>. Her neyse, nerede kalmıştım? Hı, evet, yani dosyan polisin eline geçmiş ve bu konuda sessiz kalmışlar ama adam herhangi bir şey yapmadan önce hapisten kaçan Avustralyalı namussuz hakkında bir şeyler öğrenmek istemiş <i>yaar.</i>”</p>

  <p>Vikram durdu ve gülümseyişi kahkahaya dönene kadar bana baktı. Otuz beş derece sıcağa rağmen beyaz ipek gömleğinin üzerine siyah deri bir yelek giymişti. Ağır siyah kotu ve gösterişli, siyah kovboy çizmeleri içinde oldukça terliyor olmalıydı ama hiç de böyle gözükmüyor, her zamanki serinkanlılığına uyacak şekilde duruyordu.</p>

  <p>Vikram “Bu harika bir şey dostum!” diyerek güldü. “Üst düzey güvenlikli bir hapishaneden kaçmışsın! Müthiş! Bu şimdiye dek duyduğum en olağanüstü şey Lin. Bunu kimseye söyleyememek yüreğimi parçalıyor.”</p>

  <p>“Bir gece burada otururken Karla’nın sırlar hakkında ne dediğini hatırlıyor musun?”</p>

  <p>“Hayır dostum. Ne demişti?”</p>

  <p>“Saklamanın acı vermediği şey sır sayılmaz.”</p>

  <p>“Esaslı bir laf,” dedi Vikram sırıtarak. “Nerede kalmıştım? Bugün aklımı kaçırıyorum. Hep şu Lettie olayı yüzünden. Beni delirtiyor Lin. Evet, yetkili polis, elinde dosyan olan polis, senin hakkında araştırma yapmak istemiş. İki adamını yollayıp seninle ilgili sorular sordurmuş. Çalıştığın bütün sokak satıcıları hakkında iyi konuşmuş. Hiçbir zaman birini aldatıp kazık atmadığını, paran olduğunda fakirlere yardım ettiğini söylemişler.”</p>

  <p>“Ama polisler kimseye Arthur Yolu’nda olduğumu söylememiş değil mi?”</p>

  <p>“Evet, senin güzelce hakkından gelip seni Avustralyalı polislere verip vermeme konusunu karara bağlamak istemişler. Dahası da var. Sokak simsarlarından biri, Eğer <i>Lin hakkında bir şeyler öğrenmek istiyorsanız zhopad-patti’ye gidin, çünkü Lin orada yaşıyor</i>, demiş. Polisler bir gora’nın gecekonduda yaşadığını duyunca oldukça şaşırmış. Oraya gidip etrafı kolaçan etmişler. Gecekondudaki kimseye başına gelenden bahsetmemişler ama senin hakkında sorular sormuşlar, insanlar da <i>Şu kliniği görüyor musunuz? Onu Lin kurdu. Uzun zamandır da orada çalışıp insanlara yardım ediyor...</i> gibi şeyler demişler. <i>Herkes Lin’in kliniğinde hiçbir şey ödemeden tedavi olur. Kolera salgınında da harika bir iş çıkardı...</i> Kurduğun küçük okuldan da bahsetmişler. İ<i>ngilizce eğitimi veren şu küçük okulu görüyor musunuz? Orayı Lin kurdu...</i> Polisler, Linbaba denen ve bir sürü güzel iş yapan bu yabancı hakkında çok şey öğrenmiş ve patronlarına gidip neler duyduklarını anlatmış.”</p>

  <p>“Hadi ama Vikram! Bunun gerçekten bir fark yarattığını düşünüyor musun? İş sadece ve sadece parada bitti. Onu ödediğin için de çok memnunum.”</p>

  <p>Vikram’ın gözleri şaşkınlıkla büyüdü, daha sonra da beni onaylamayan bir şekilde kaşlarını çattı. Boynundan geriye doğru asılı şapkayı kaldırdı ve onu ellerinin arasında çevirip üzerindeki tozları alarak incelemeye koyuldu.</p>

  <p>“Lin, bir süredir buradasın, dilimizi öğrendin, bir köye gittin, gecekonduda yaşadın, hatta hapishaneye bile girdin. Bütün bunlara rağmen hiç anlamıyorsun, değil mi?”</p>

  <p>“Anlamıyorum herhalde,” dedim. “Muhtemelen anlamıyorum.”</p>

  <p>“Gerçekten anlamıyorsun dostum. Burası İngiltere, Yeni Zelanda ya da Avustralya değil. Burası Hindistan. Hindistan dostum. Burası kalbin, yüreğin ülkesi. Burada yürek kraldır. Lanet olasıca yürek. İşte bu yüzden sen özgürsün. İşte bu yüzden polis sana sahte pasaportunu geri verdi. Kim olduğunu bildikleri halde özgürce dolaşmanın, polislerin seni yakalamamasının nedeni bu. Senin işini bitirebilirlerdi Lin. Paranı, Kadir’in parasını alıp seni serbest bırakır, daha sonra da seni başka polislere yakalatıp ülkene geri postalayabilirlerdi. Bunu yapmadılar ve yapmayacaklar, çünkü onların yüreğine, Hintli yüreklerine işledin dostum. Burada yaptıklarına, gecekondudakilerin seni ne kadar sevdiğine baktılar ve <i>Evet, Avustralya’da her şeyi yüzüne gözüne bulaştırmış ama burada güzel işler yapmış. Eğer karşılığını öderse namussuzu bırakalım,</i> dediler. Bu çılgın ülkeyi böyle ayakta tutarız biz, yürekle. İki yüz değişik lisan ve bir milyar insan. Hindistan kalptir. Bizi bir arada tutan kalplerimizdir. Hiçbir yerde benim insanım gibi insanlar yoktur Lin. Hindistan yüreği gibi bir yürek yoktur.”</p>

  <p>Vikram ağlıyordu. Donakalmış bir halde gözlerindeki yaşları silişini izledim ve elimi omzuna koydum. Elbette haklıydı. Bir Hindistan hapishanesinde işkence görmüş olmama, neredeyse orada hayatımı kaybedecek duruma düşmeme rağmen serbest bırakılmıştım ve ayrılırken eski pasaportumu bana geri vermişlerdi. Kendi kendime <i>Hindistan gibi beni serbest bırakabilecek bir başka ülke var mı,</i> diye sordum. Burada polisler beni araştırdıklarında Hintlileri kandırdığım, Hintli fahişeleri çalıştırdığım ya da savunmasız insanları dövdüğüm gibi daha farklı bir hikayeyle karşılaşsalar, parayı alıp beni Avustralya’ya geri gönderirlerdi. Burası yüreğin kral olduğu ülkeydi. Bunu Prabaker’den, annesinden, Kazım Ali’den, Joseph’in ödediği kefaretten biliyordum. Hatta hapisteyken bile Maheş Malhotra gibi adamlar beni gizlice beslemek uğruna dayak yediklerinde bunu görmüştüm.</p>

  <p>“Ne oluyor? aşıklar kavga mı ediyor yoksa?” dedi Didier yanımıza otururken.</p>

  <p>Vikram “Siktir git Didier!,” diyerek güldü ve oturduğu yerde toparlandı.</p>

  <p>“Ah, bu gerçekten etkileyici bir düşünce Vikram. Ama bence kendini biraz daha iyi hissettiğinde olur. Peki, sen bugün nasılsın Lin?”</p>

  <p>“İyiyim,” diyerek gülümsedim. Didier, Arthur Yolu Hapishanesi’nden çıkışımın üzerinden çok geçmeden benim bir deri bir kemik, yara beri içindeki halimi görünce gözyaşlarına boğulan üç insandan biriydi. Bir diğer kişi Prabaker’di ve o kadar şiddetli bir şekilde ağlamıştı ki onu teselli etmem bir saat sürmüştü. Üçüncü kişi ise beklemediğim bir şekilde Lord Abdül Kadir Han’dı. Ona teşekkür ettiğimde gözleri yaşlarla dolmuş, bana sarıldığında bu gözyaşları boynuma, omuzlarıma dökülmüştü.</p>

  <p>“Ne alırsın?” diye sordum.</p>

  <p>Didier hoşuna gitmiş bir şekilde “Ah, çok naziksin,” diye mırıldandı. “Viski, limon ve soğuk bir sodayla başlayayım. İyi bir <i>commençement</i> olur hı? İndira Gandhi’yle ilgili haberler çok üzücü değil mi?”</p>

  <p>“Hangi haberler?” diye sordu Vikram.</p>

  <p>“Az önce haberlerde İndira Gandhi’nin öldüğünü söylediler”</p>

  <p>“Bu doğru mu?” diye sordum.</p>

  <p>Didier içini çekti ve ondan beklenmeyecek bir ciddiyetle “Korkarım ki öyle,” dedi. “Haber onaylanmadı ama bence hiç şüphe yok.”</p>

  <p>“Sihler mi? Bluestar yüzünden mi?”</p>

  <p>“Evet Lin. Nereden bildin?”</p>

  <p>“Altın Tapınak’a Bhindranwale’yi almaya gittiğinde, bunun ona pahalıya mal olacağını hissetmiştim.”</p>

  <p>“Ne olmuş? Bunu KLF mi yapmış?” diye sordu Vikram. “Bomba mıymış?”</p>

  <p>Didier yavaşça “Hayır,” dedi. “Söylediklerine göre yapan Sih korumalarıymış.”</p>

  <p>Vikram yutkunarak “Aman Tanrım, kendi korumaları!” dedi. Ağzı açık kalmış, bakışlarıyla düşüncelere dalmıştı. “Çocuklar... Ben bir dakika içinde geri gelirim. Duyuyor musunuz? Şu an tezgahtaki radyoda olayı konuşuyorlar. Gidip dinleyip geri geleceğim.”</p>

  <p>Vikram tezgaha doğru koştu ve onlarca adamın birbirine yapışıp dinlemek için kulak kesildiği ve histerinin eşiğindeki bir sunucunun Hintçe olarak cinayetin detaylarını verdiği radyonun yanında durdu. Vikram yayını oturduğu yerden de dinleyebilirdi. Radyonun sesi sonuna kadar açık olduğundan her söyleneni duyuyorduk. Aslında onu kalabalık tezgaha sürükleyen başka bir şeydi. Bu dayanışma ve kardeşlikti. Kendi halkıyla bir olma, insanı hayretler içinde bırakan haberi onlarla birlikte dinleme ihtiyacıydı.</p>

  <p>“Senin içkini söyleyelim,” dedim.</p>

  <p>Didier “Evet, Lin,” diye yanıtlarken alt dudağını büktü ve iç karartıcı haberden kurtulmak ister gibi elini salladı fakat bu bir işe yaramadı. Dikkatlice önündeki masaya bakıyordu. “Buna inanamıyorum. İnanılır gibi değil. <i>İndira Gandhi öldü...</i> İnsan düşünemiyor bile. Lin, bunu aklıma bile getiremiyorum. Biliyorsun işte... Bu... İmkansız.”</p>

  <p>Didier için içki ısmarladım ve spikerin kederli sesini dinlerken düşüncelere daldım. Önce bencilce bir düşünceyle bu suikastın güvenliğim açısından ne anlama gelebileceğini, daha sonra da karaborsada kurları nasıl etkileyeceğini tarttım. İndira Gandhi birkaç ay önce Sihlerin kutsal yeri olan Amtirsar’daki, Altın Tapınak’a bir saldırı düzenlemişti. Amaç, tapınağa girmiş yakışıklı ve karizmatik bir bölücünün, Bhindranwale’nin liderliği altında bir araya gelmiş silahlı Sih militanları dışarı çıkarmaktı. Tapınağı bir üs gibi kullanan militanlar Hintlilere saldırmış, haftalar süren bu çatışmalarda <i>dikkafalı Sihler</i> olarak adlandırılmışlardı. İndira Gandhi kızgın bir rekabetin olduğu genel seçimler yaklaştığından, eğer tedbir almada başarısız olursa zayıf ve kararsız görünmekten korkuyordu. İndira da birçok insanın <i>yapılabileceklerin en kötüsü</i> diye adlandırdığı bir planla orduyu Sih militanlarla savaşmaya gönderdi.</p>

  <p>Militanlan Altın Tapınak’tan çıkarma amacı güden operasyonun adı Bluestar Operasyonu’ydu. Bhindramwale’nin kendilerini özgürlük savaşçıları ve Sih davasının şehitleri olarak gören militanları, ordu birlikleriyle pervasız ve ümitsiz bir mücadeleye girdi. Altı yüzden fazla kişi öldü ve yüzlerce insan yaralandı. Sonunda Altın Tapınak temizlenmişti ve artık hiç kimse İndira’nın zayıf ya da kararsız göründüğünü düşünemezdi. Oy verenlerin Hintli kalplerine seslenme amacında başarılı olmuştu ama Sihlerin Khalistan adında ayrı bir vatan kurma isteği yeni militanların yüreğinde var olmaya devam ediyordu. Dünyadaki bütün Sihler, kutsal mabetlerinin böylesine din dışı ve kanlı bir şekilde istila edilmesinin öcünü almak için yekvücut olmuştu.</p>

  <p>Tezgahtaki radyo daha fazla detay vermiyordu ama spiker İndira’nın öldürüldüğünü doğruluyordu. Bluestar’ın üzerinden yalnızca birkaç ay geçmişti ve İndira kendi Sih korumaları tarafından öldürülmüştü. Bazıları tarafından bir despot, diğerleri tarafından da ülkenin annesi olarak tanınan, ülkeyle, ülkenin geçmişi ve kaderiyle bir tutulan kadın gitmişti. Ölmüştü.</p>

  <p>Düşünmeliydim. Tehlikeyi hesaplamalıydım. Ülke çapında güvenlik güçleri alarmda olacaktı. İndira’nın ölümünden sorumlu tutulan Sih topluluklarından intikam almak için ayaklanmalar, yağmalamalar, kargaşa ve cinayetler yaşanacaktı. Biliyordum. Hindistan’daki herkes bunu biliyordu. Radyoda Delhi’de ve Pencap’ta ortaya çıkabilecek huzursuzlukları bastırmak için birliklerin toplandığı açıklanıyordu. Benim gibi aranan ve süresi dolmuş bir vizeyle ülkede kalıp mafya için çalışan bir adam için bu gerginlik yeni tehlikelere yol açabilirdi. Didier içkisini yudumlarken, restorandaki diğerleri sessizliğe gömülmüşken ve akşam yüzlerimizi turuncu renge boyarken kalbim korkuyla atmaya başladı. Zihnim <i>Kaç</i>, diyordu. <i>Kaçabiliyorken kaç. Bu senin son şansın...</i></p>

  <p>Şehirden kaçmayı açık açık düşünmeme rağmen o zaman bile kendimi bir yandan da yoğun ve kaderci bir rahatlığa bırakmıştım. Bombay’dan ayrılmayacaktım. Bundan, hayatımdaki diğer her şeyden daha çok emindim. İlk olarak Kadirbhai meselesi vardı. Khaled’le çalışırken kazandığım maaşla ona olan borcumun finansal kısmını ödemiştim ama ödemesi daha zor bir manevi borç da vardı. Ona hayatımı borçluydum ve bunu ikimiz de biliyorduk. Hapisten çıktığımda bana sarılmış ve içler acısı halime ağlayarak Bombay’da kaldığım sürece onun şahsi koruması altında olacağımı söylemişti. Arthur Yolu’nda başıma gelen gibi bir şey bir daha asla olmayacaktı. Kadir bana üzerinde Hintlilerin <i>om</i> sembolü ile Müslümanların hilal ay ve yıldızının olduğu, gümüş bir zincirle boynuma astığım altın bir madalyon verdi. Madalyonun arkasında Urduca, Hintçe ve İngilizce olarak Kadirbhai’nin ismi yazılıydı. Başım derde girerse madalyonu göstermeli ve hemen onunla bağlantıya geçmelerini istemeliydim. Kusursuz bir güvenlik yöntemi olmasa da sürgün hayatım başladığından bu yana karşıma çıkanların en iyisiydi. Kadir’in ona hizmet etmemi istemesi, ona olan dile gelmemiş borcum ve onun adamı olmanın getirdiği emniyetli durum benim şehirden ayrılmamamı sağlıyordu.</p>

  <p>Tabii bir de Karla vardı. Ben hapisteyken şehirden ayrılmıştı ve nereye gittiğini kimse bilmiyordu. Onu bu koca dünyada nerede arayacağımla ilgili hiçbir fikrim yoktu. Karla, Bombay’ı seviyordu. Bunu biliyordum. Buraya döneceğini ummak mantıklıydı. Ve ben de onu seviyordum. Bu bana acı veriyordu. Bu duygu yaşadığım son aylarda sevgimden bile daha öne geçmişti. Onu bıraktığımı düşünüyor olmalıydı. İstediğimi aldığımı, seviştikten sonra onu terkettiğimi sanıyordu. Onu bir kez daha görmeden ve o gece başıma gelenleri anlatmadan hiçbir yere gidemezdim. Şehirde, ilk defa karşılaştığımız sokağa bir dakika uzaktaki otelimde kalacak ve Karla’nın geri gelmesini bekleyecektim.</p>

  <p>Sessiz restorana bir göz gezdirdim ve Vikram’la göz göze geldim. Bana gülümsedi ve başını salladı. Gülümsemesi insanın içini acıtan cinstendi. Gözleri, dökemediği yaşlarla parlıyordu. Buna rağmen beni rahatlatmak ve acısına dahil etmek için gülümsüyordu. Bu gülücükle birlikte beni Bombay’da tutan başka bir şey olduğunu farkettim. En nihayetinde bunun Vikram’ın sözünü ettiği Hindistan kalbi olduğunu anladım. <i>Kalbin kral olduğu ülke.</i> Önsezilerim bana gitmemi söylerken kalmamın nedeni buydu. Bana göre kalp şehirdi. Bombay’dı. Bombay beni baştan çıkarmıştı. Ona da aşıktım. Sadece orada yaşadığım için açığa çıkmış bir <i>Mumbaiker</i>, yani Bombaylı bir yanım vardı.</p>

  <p>Vikram tekrar aramıza katılırken “Bu çok boktan bir iş <i>yaar</i> diye mırıldandı. “Bu olayın üzerine daha çok kan dökülecek. Radyoda, Kongre Partisi gruplarının Delhi’de evden eve gezindiğini, Sihlerle kavga etmek için bahane aradığını söylüyor.”</p>

  <p>Üçümüzde kendi kaygılarımız içinde sessizdik. Didier konuşmaya başladı.</p>

  <p>Dikkatimizi içinde bulunduğumuz ana çekerek yavaşça “Senin için bir ipucum var,” dedi.</p>

  <p>“Hapishane hakkında mı?”</p>

  <p>“<i>Qui.</i>”</p>

  <p>“Devam et.”</p>

  <p>“Çok bir şey değil aslında. Zaten bildiğin bir şey. Patronun Abdül Kadir’in söylediği gibi, seni oraya attıranın çok güçlü biri olduğunu gösteriyor.”</p>

  <p>“Öğrendiğin her ne ise benim bildiğimden fazladır Didier.”</p>

  <p>“Pekala. Tanıdığım biri, Coloba Polis Merkezi’ni her gün ziyaret ediyor. Bu sabah konuşurken aylar önce orada hücrede yatan bir yabancıdan bahsetti. Kullandığı isim <i>Kaplan Isırığı</i>’ydı. Böyle bir lakabı nasıl aldığını düşünemiyorum Lin ama hikayenin pek de iç açıcı olmadığını sanıyorum, <i>non? Alors,</i> dediğine göre <i>Kaplan Isırığı,</i> yani sen, bir kadın tarafından ihanete uğramışsın.”</p>

  <p>“Adam sana bir isim verdi mi?”</p>

  <p>“Hayır. Sordum ama bilmediğini söyledi. Kadının genç ve çok güzel olduğunu söyledi ama bunları uyduruyor da olabilir.”</p>

  <p>“Bu tanıdığın adam ne kadar güvenilir biri?”</p>

  <p>Didier dudaklarını büzdü ve üfledi.</p>

  <p>“Yalan söyleyen, aldatan ve hırsızlık yapan birine ne kadar güvenilirse ona da o kadar güvenilir. Yine de bu gibi durumlarda öngörüsü çok iyidir. Yalan söylemek için de bir nedeni yok. Bence bir kadının kurbanı olmuşsun Lin.”</p>

  <p>“Al benden de o kadar <i>yaar</i>, ikimiz de aynı durumdayız kardeşim,” dedi Vikram. Daha sonra birasını bitirdi ve içmekten zevk aldığı için olduğu kadar kıyafetini tamamladığı için de tercih ettiği ince uzun purolarından birini yaktı.</p>

  <p>“Lettie ile üç aydır çıkıyorsun,” dedi Didier. Yüzünden gıcık olduğu ve bunu son derece sevimsiz bulduğu anlaşılıyordu. “Derdin nedir?”</p>

  <p>“Sen söylesene! Onunla her yere gidiyorum ama henüz birinci aşamaya bile geçemedim. Hedefi geç, daha fermuara bile ulaşamadım <i>yaar</i>. Bu hatun beni öldürüyor. Bu aşk beni öldürüyor. Sert kızı oynuyor. Ben de sertim ama karşılığında hiçbir şey alamıyorum! Yemin ederim, patlayacağım!”</p>

  <p>Didier gözleri kurnazlıkla ve neşeyle parlayarak “Senin için işe yarayabilecek bir planım var,” dedi.</p>

  <p>“Didier, dostum, her şeyi denerim. Şimdi şu İndira olayı da olduğundan, hazır fırsatım varken elimdeki her şansı kullanmalıyım. Yarın nerede olacağımızı kim bilebilir ki?”</p>

  <p>“Tamam, dikkat lütfen! Bu plan büyük bir dikkat, özenli bir düzenleme ve çok iyi bir zamanlama gerektiriyor. Eğer dikkatsiz olursan sana hayatına mal olabilir.”</p>

  <p>“Hayatıma mı?”</p>

  <p>“Evet. Hiçbir yanlış yapma. Eğer başarılı olursan Lettie’nin kalbi sonsuza dek senin olur. Nasıl derler, bu oyunu oynayacak kadar cesur musun?”</p>

  <p>“Ben buradaki en cesur herifim. Planını duyalım!”</p>

  <p>Ayağa kalkıp ikisiyle de el sıkışırken “Siz çok derinlere dalmadan kalksam iyi olur,” dedim. “Didier, verdiğin bilgi için teşekkürler. Sana da bir tavsiye Vikram, Letite hakkında ne yapmayı düşünüyorsan düşün, <i>önce ona güzel göğüslü İngiliz pilici</i> demeye bir son ver. Ona her böyle dediğinde sanki yavru bir tavşanı boğmuşsun gibi bakıyor sana.”</p>

  <p>Vikram şaşırarak kaşlarını çatıp “Gerçekten mi?” dedi.</p>

  <p>“Evet.”</p>

  <p>“Ama bu en güzel sözlerimden biri <i>yaar</i>. Danimarka’da...”</p>

  <p>“Artık Danimarka’da değilsin Toto.”</p>

  <p>Vikram gülerek “Pekala Lin,” dedi. “Şu hapishane olayında dönenleri öğrendiğinde... Yani seni oraya koyan namussuzu bulduğunda... Eğer ihtiyacın olursa beni de yanında bil, olur mu?”</p>

  <p>Vikram’a bakarak “Elbette,” dedim. “Sen kafana takma.”</p>

  <p>Hesabı ödeyip dışarı çıktıktan sonra Causeway’den Regal Sineması’nın olduğu kavşağa dek yürüdüm. Akşamın erken saatleriydi. Bu, Bombay’ın en güzel üç halinden biriydi. Sabahtan önceki şafak, sıcaktan sonraki gece ve özel zevklerle geçen günün özel anları... Bunlar birkaç insanla geçirilen sessiz anlardı. Akşam, insanları pencerelerinin önüne, balkonlara, kapı önlerine çıkarırdı. Akşam, sokakları gezen insanlarla doldururdu. Akşam, şehrin sirki için kurulan lacivert bir çadır gibiydi ve aileler çocuklarını sokakta, her köşe başında karşılaşılan eğlenceleri izlesinler diye yanlarında getirirdi. Akşam, genç aşıklar için bir koruyucu, yavaş yürüyüşlerindeki masumluğu çalacak olan geceden önce yaşadıkları son bir saatti. Bombay’da ne gece ne de gündüz, sokaklarda akşamüzeri olduğu kadar insan olmazdı. Benim Mumbai’mdeki akşam ışığı gibi, hiçbir ışık insan yüzünü bu denli sevemezdi.</p>

  <p>Akşam kalabalığı içinde yüzlere sevgiyle bakarak, insanların saçlarının ve vücutlarının kokularını sevgiyle koklayarak, elbiselerin renklerini, seslerin ahengini severek yürüdüm. Yine de akşam sevdasıyla şehirde yürürken çok yalnızdım. Bütün bu sürede düşüncelerimin denizinde kara bir köpekbalığı beni takip ediyordu. <i>Bana bir kadın ihanet etmişti. Bir kadın. Genç ve çok güzel bir kadın...</i></p>

  <p>Bir arabanın kornasını ısrarcı bir şekilde çalışı dikkatimi çekti ve kafamı o yöne çevirince Prabaker’in taksisinden bana el salladığını gördüm. Taksiye atladım ve ondan beni Chowpatty Sahili’ne, Khaled ile olan akşam toplantıma götürmesini istedim. Kadirbhai’nin hizmetinde çalışırken kazandığım parayla yaptığım ilk iş Prabaker için taksi şoförü ruhsatı almak olmuştu. Ruhsatın maliyeti Prabaker’i her zaman engellemiş, onun para biriktirme konusundaki azıcık yeteneğini de ortadan kaldırmıştı. Kuzeni Shantu’nun taksisinde arada sırada şoförlük yapıyordu ama gerekli ruhsata sahip olmadığından büyük bir risk de alıyordu. Kendine ait ruhsatla, bir taksi ordusuna sahip olan ve onları lisanslı sürücülere kiralayan araba sahiplerinden herhangi birine gidebiliyordu.</p>

  <p>Prabaker çalışkan ve dürüst bir adamdı fakat dahası, onunla tanışan herkesin kolayca sevdiği biriydi. Burnu büyük taksi sahipleri bile onun neşeli cazibesinden etkilenirdi. Bir ay içinde Prabaker bir takside kalıcı sayılabilecek bir işletme ruhsatı anlaşması yaptı ve o taksiye kendininmişçesine değer verdi. Kontrol panelinin üzerine Bereket Tanrıçası Lakshmi’nin plastik bir tahtını yerleştirdi. Altın rengi, yeşil ve pembe plastik tanrıça, Prabaker ne zaman arabanın frenine bassa gözlerindeki ampullerden kırmızı ışıklar saçıyordu. Zaman zaman bir şovmen edasıyla plastik figüre uzanıyor, figürün altındaki lastik bir tüpü sıkıyordu. Bu işlemle tanrıçanın göbek kısmındaki bir kapakçıktan yolcusunun üzerine kimyasal parfümlerden oluşan güçlü bir karışımı boca etmiş oluyordu. Spreye her basışında istem dışı olarak elini gururla taşıdığı taksi şoförü kimlik kartına götürüp onu parlatıyordu. Koca şehirde sadece tek bir şey bu sarı-siyah Fiat taksi için duyduğu sevgiyle boy ölçüşüyordu.</p>

  <p>“Parvati. Parvati. Parvati...” diyordu Prabaker, Churchgate İstasyonu’ndan Marine Yolu’na doğru ilerlerken. Parvati’nin isminin tınısı bile onu sarhoş etmeye yetiyordu. “Onu çok seviyorum Lin! Korkunç bir his seni mutlu ettiğinde, bunun adı aşk mıdır? Taksinden bile çok, bir kız için endişelenmen aşk mıdır? Aşktır, değil mi? Büyük bir aşk. Tanrım! Parvati. Parvati. Parvati...”</p>

  <p>“Bu aşk Prabu.”</p>

  <p>“Johnny de, Parvati’nin kızkardeşi Sita’yı seviyor. Her yerde aşk var.”</p>

  <p>“Senin için ve Johnny için mutlu oldum. O iyi bir adam. İkiniz de iyi adamlarsınız.”</p>

  <p>Prabaker “Evet!” diyerek düşünceme katıldı ve bunu vurgulamak istermişçesine birkaç defa kornaya bastı. “Biz iyi adamlarız! Bu gece de kızkardeşlerle üçlü randevuya gideceğiz. Çok eğlenceli olacak.”</p>

  <p>“Bir başka kızkardeşleri daha mı var?”</p>

  <p>“Bir başka mı?”</p>

  <p>“Evet, üçlü randevu dedin. Üç kızkardeşler mi ki? Ben iki kızkardeş olduklarını sanıyordum.”</p>

  <p>“Evet, Lin. Kesinlikle iki kızkardeşler.”</p>

  <p>“O zaman çifte randevu demek istedin herhalde?”</p>

  <p>“Hayır Lin. Parvati ve Sita yanlarında her zaman Kumar’ın karısı, yani anneleri Bayan Patak’ı getirir. Kızlar, ortalarında anneleri ile masanın bir tarafında oturur, biz de Johnny ile diğer tarafta. Bu üçlü bir randevu.”</p>

  <p>“Çok... Eğlenceli... Bir şeye benziyor.”</p>

  <p>“Evet, elbette öyle! Bayan Patak’a biraz yiyecekle içecek ısmarladığımızda kızlara bakabiliyoruz, onlar da bize bakıyorlar tabii. Bizim sistemimiz bu. Böylece kızlara gülümseyip onlara göz kırpabiliyoruz. Çok şanslıyız. Bayan Patak’ın iştahı öyle yerinde ki sinemada hiç durmadan üç saat bir şeyler yiyebiliyor. Böylece yemekler gidip gelirken biz de kızlara bolca bakıyoruz. Tanrı’ya şükür, Bayan Patak’ı bir tek filmle doyurmak mümkün değil.”</p>

  <p>“Hey, yavaşla biraz... Şurada bir kargaşa var sanki.”</p>

  <p>Üç yüz metre kadar ilerimizde yüzlerce insan, geniş Marine Yolu’nda toplanmıştı. Yol boyunca bize doğru ilerliyorlardı.</p>

  <p>Prabaker taksiyi durdurarak “Kargaşa değil Linbaba,” dedi. “<i>Riot nahin morcha hain.</i>” <i>Kargaşa değil, gösteri.</i></p>

  <p>İnsanların çok öfkeli olduğu açıkça görülüyordu. Kadınlar ve erkekler aynı anda yumruklarını havaya kaldırıyor, hep bir ağızdan bağırıyorlardı. Istıraplı yüzleri, hiddetle kaskatı kesilmişti. İndira Gandhi, intikam ve Sihlere vermek istedikleri cezalar hakkında bağırıyorlardı. Bize doğru yaklaşırlarken gerildim ama insan kalabalığı önümüzden geçerken ikiye ayrılıp sonra arabaya hafifçe sürtünerek tekrar birleşti. Yine de bize bakan gözlerde nefret ve çılgınlık vardı. Eğer bir Sih olsaydım, onların kafalarına doladıkları türbanlardan takmış olacaktım ve kapı zorlanarak açılacaktı.</p>

  <p>Kalabalık bizi geçince önümüzde uzanan yol tekrar görünür oldu. Prabaker’e baktım ve gözlerindeki yaşları sildiğini gördüm. Cebini karıştırıp bir mendil aradıktan sonra kocaman kırmızılı bir bez çıkardı ve gözlerini onunla kuruladı.</p>

  <p>“Bu çok üzücü bir durum Linbaba,” dedi burnunu çekerek. “Bu... O’nun sonu. O olmadan Hindistan ne hale gelecek? Kendi kendime bunu sorup duruyorum ama bir türlü bir cevap veremiyorum.”</p>

  <p>İndira’ya genellikle ‘O’ denirdi. Gazeteciler, köylüler, politikacılar ve karaborsacılar, hepsi İndira’ya O derdi.</p>

  <p>“Evet, çok kötü bir durum Prabu.”</p>

  <p>Prabaker o kadar üzgün görünüyordu ki bir süre arabanın içinde onunla oturup koyulaşan denizi izlemeye koyuldum. Bir kere daha ona bakmak için kafamı çevirdiğimde başını aşağı eğmiş, ellerini kavuşturmuş dua etmekte olduğunu gördüm. Bir süre, duasını fisıldarken kıpırdayan dudaklarını izledim. Sonra Prabaker dönüp bana gülümsedi. O koca gülümsemesiyle bir süre bana baktı ve bu arada kaşlarını iki defa indirip kaldırdı.</p>

  <p>“Lin, üzerinde seksi bir parfüm olmasına ne dersin bakalım?” diye sordu ve taksisinin panelindeki Tanrıça Lakshmi’ye doğru eğildi.</p>

  <p>Onu durdurmaya çalışarak “Hayır!” diye çığlık attım.</p>

  <p>Çok geç kalmıştım. Prabaker plastik figürü sıkınca tanrıçanın göbeğinden o mide bulandıncı kimyasal koku fışkırarak gömleğime ve pantolonuma geldi.</p>

  <p>Prabaker motoru çalıştırıp tekrar Marine Yolu’na çıkarken “Artık hayata hazırız! Biz şanslı insanlarız değil mi?” dedi.</p>

  <p>Açık camdan temiz hava almaya çalışırken “Tabii, öyleyiz,” diye homurdandım. Birkaç dakika sonra Khaled ile buluşacağım yere geldik. “Beni burada indirebilirsin Prabu. Şu büyük ağacın orada buluşacağız.”</p>

  <p>Prabaker uzunca bir hurma ağacının yanında durdu ve dışarı çıktı. Taksi tutarı için kavga etmeye başladık. Parayı almamakta direniyordu, ben de ısrar ediyordum. En sonunda bir anlaşma yolu bulmaya çalıştım. Parayı kabul edecek ve plastik tanrıçası için yeni bir koku alacaktı.</p>

  <p>Prabaker sonunda kabul ederek “Ah, evet Linbaba!” dedi. “Ne güzel fikirlerin var! Ben de parfüm şişemin neredeyse bitmek üzere olduğunu düşünüyordum. O kadar da pahalı ki yeni bir şişe daha alamazdım. Şimdi koca bir şişe alıp Lakshmi’yi haftalarca doldurabilirim. Çok teşekkürler!”</p>

  <p>Bozuntuya vermeyip gülerek “Lafı bile olmaz,” dedim. “Üçlü randevunuzda da bol şans.”</p>

  <p>Prabaker tekrar yola çıktı, gözden uzaklaşana kadar da kornaya bastı.</p>

  <p>Khaled Ansari elli metre ötede kiralık arabamızda bizi bekliyordu. Arkada oturmuş, rüzgar essin diye iki kapıyı da açmıştı. Geç kalmamıştım ve beni on beş ya da yirmi dakikadan fazladır bekliyor olamazdı. Buna rağmen kapının dışında yere atılmış, on tane sigara izmariti vardı. Biliyordum ki bu izmaritlerden her biri nefret ettiklerinden birer birer çıkaracağı acıyı temsil edercesine ayağının altında hırsla ezilmişti.</p>

  <p>Khaled’in nefret ettiklerinin sayısı oldukça fazlaydı. Söylediğine göre aklını meşgul eden vahşetin görüntüleri o kadar gerçekti ki bundan dolayı zaman zaman başı dönüyordu. Öfke onun kemiklerine saplanan bir ağrıydı. Nefret çenesini kilitler, hiddetle dişlerini bilemesine yol açardı. Nefretin tadı gece gündüz, her dakika, bir Fattah gerillasıyken ilk avına doğru sürünerek gittiği zaman dişlerinin arasında tuttuğu kararmış bıçak kadar acıydı.</p>

  <p>“Bu seni öldürecek Khaled, biliyorsun.”</p>

  <p>“Eee, çok sigara içiyorum. Ne olmuş yani? Kim sonsuza kadar yaşamak ister ki?”</p>

  <p>“Ben sigaradan bahsetmiyorum. Onları ardı ardına içmene neden olan, içindeki o şeyden bahsediyorum. Dünyadan nefret ederek kendine yaptığın şeyden bahsediyorum. Bir keresinden biri bana, eğer kalbini bir silaha dönüştürürsen sonunda onu kendine karşı kullanırsın demişti.”</p>

  <p>Khaled “Sen de tam vaaz verecek insansın kardeşim,” dedi ve o kısa ve hüzünlü kahkahalarından birini attı. “Sen de lanet olası Noel Baba sayılmazsın.”</p>

  <p>“Kadir bana... Shatila’yı anlattı.”</p>

  <p>“Sana ne anlattı?”</p>

  <p>“Orada aileni... Kaybettiğini. Senin için çok zor olmalı.”</p>

  <p>Khaled “Sen bu konuda ne bilirsin?” dedi.</p>

  <p>Bu soruyu bana saldırmak amacıyla sormamıştı, sinirli de değildi. Ama sesinde, benim yatıştıramayacağım denli büyük bir acı vardı.</p>

  <p>“Sabra ve Shatila’yı biliyorum Khaled. Bütün hayatım boyunca politikanın içindeydim. O olay olduğu zaman bir kaçaktım ama haberleri her gün izledim. Bu... Yürek parçalayıcı bir hikayeydi.”</p>

  <p>Khaled “Bir zamanlar Yahudi bir kıza aşık oldum, biliyor musun?” diye sordu. Cevap vermedim. “Çok güzel ve zeki bir kızdı ve belki de, ne bileyim, belki de bu dünyada karşılaşabileceğim en iyi insandı. O zaman New York’taydım. İkimiz de öğrenciydik. Kızın ailesi devrimci Yahudilerdendi. İsrail’e destek oluyorlardı ama sınırların ihlaline karşıydılar. Babam İsrail hapishanesinde ölürken ben o kızla sevişiyordum işte.”</p>

  <p>“Aşık olduğun için kendini suçlayamazsın Khaled. Başka insanların babana yaptıklarından dolayı da kendini suçlayamazsın.”</p>

  <p>“Tabii ki suçlarım,” dedi. “Her neyse, eve geri döndüm. Ekim Savaşı’na yetişmiştim. İsrailliler ona Yom Kippur savaşı der. Orada mağlup olduk. Tunus’a giderek eğitim aldım. Beyrut’a kadar savaşarak ilerledim. İsrailliler işgal edince Shatila’ya sığındık. Bütün ailem ve komşularım oradaydı. Hepimiz gidecek hiçbir yeri olmayan birer mülteciydik.”</p>

  <p>“Sen de diğer savaşçılarla birlikte başka yere mi götürüldün?”</p>

  <p>“Evet. Bizi yenemediklerinden bir çeşit ateşkes yaptılar. Yenilmediğimizi göstermek için oradan silahlarımızla ayrıldık. Havada kurşunlar uçuşurken askerler gibi ilerledik. Bazıları bizi izlerken öldü. Bu bir yürüyüş ya da acayip bir kutlama gibiydi ve oldukça garipti. Biz gidince de anlaşmayı bozup Phalange’ı kampa soktular. Bütün yaşlıları, kadınları, çocukları öldürdüler. Bütün ailemi. Geride bıraktığım herkesi. Cesetlerinin nerede olduğunu bile bilmiyorum, çünkü bunun bir savaş suçu olduğunu bildiklerinden onları sakladılar. Sence... Bunu unutmalı mıyım Lin?”</p>

  <p>Marine Yolu’ndaki bir yamaçta durmuş, Chowpatty Sahili’ne ve denize bakıyorduk. Aşağıda aileler, çiftler ve genç adamlar, sahilde bir hedefe bağlı balonları vurmaya çalışıyor ya da hedefe dart atıyordu. Dondurma ve şerbet tezgahlarındaki satıcılar, gösterişli bir şekilde süslenmiş arabalarının arkasından, sanki eş bulmak için şarkı söyleyen cennet kuşları gibi sesleniyordu.</p>

  <p>Khaled’in kalbini saran nefret onunla tartıştığımız tek şeydi. Ben Yahudi arkadaşlarım olan bir yerde büyümüştüm. Benim büyüdüğüm şehirde, Melbourne’de, geniş bir Yahudi topluluğu vardı ve çoğu da Nazilerin katliamından kaçanlar ve onların çocuklarıydı. Annem sosyalist derneğinin önde gelenlerindendi ve Yunan, Çin, Alman ve Yahudi topluluklarından sol eğilimli birçok insan tanırdı. Arkadaşlarımdan çoğu Yahudi okulu Mt. Scopus Koleji’ne giderdi. Ben o çocuklarla birlikte aynı kitapları okuyarak, aynı tarz müziklerden ve filmlerden hoşlanarak, aynı davalar yüzünden yürüyüşlere katılarak büyüdüm. Hayatım ıstırap ve utançla dolduğunda, yanımda yer alan birkaç kişiden bir kısmı da o arkadaşlarımdı. Hapisten kaçınca Avustralya’dan çıkmama yardım eden de o Yahudi arkadaşlarımdan biriydi. Onlara saygı duyar, onlara hayranlık besler ve hepsini severdim. Khaled ise bütün İsraillilerden ve dünyadaki her Yahudi’den nefret ediyordu.</p>

  <p>Yumuşak bir şekilde “Bu, Hintliler hapishanede bana işkence etti diye bütün Hinlilerden nefret etmeme benziyor,” dedim.</p>

  <p>“Aynı şey değil,” dedi Khaled.</p>

  <p>“Ben de aynı demek istemiyorum. Ben sadece... Dinle, beni orada, Arthur Yolu’nda duvara zincirlediklerinde, üzerimde saatlerce çalıştılar. Bir süre sonra koklayabildiğim ve tadabildiğim tek şey kendi kanımdı. Copun üzerime inişinin sesini duyuyordum bir de.”</p>

  <p>“Biliyorum Lin...”</p>

  <p>“Hayır, bırak bitireyim. O anda, tam dayağın ortasında... Çok garipti... Sanki kendi vücudumdan dışarı çıkmış, havalanmış kendime bakıyor, olan biten her şeyi izliyordum. Ve... Garip bir hisse kapıldım. Çok değişik bir kavrayışa... Her şeyle ilgiliydi bu. Onların kim olduğunu ve neden bunu yaptıklarını biliyordum. Bunu apaçık görüyordum. Aynı zamanda önümdeki iki seçeneği de görüyordum. Ya onlardan nefret edecek ya da onları bağışlayacaktım. Neden, nasıl oldu bilmiyorum ama onları bağışlamam gerektiğini hissettim. Hayatta kalmak istiyorsam buna mecburdum. Kulağa delice geldiğini biliyorum ama...”</p>

  <p>“Delice gelmiyor,” dedi Khaled düz bir tonla.</p>

  <p>“Bana delice geliyor. Henüz bunu... Anlayamadım. Ama olan bundan ibaretti. Ben onları affettim. Gerçekten affettim. Bir şekilde oradan kurtulmama neden olanın da bu olduğunu düşünüyorum. Öfkemden kurtuldum demiyorum. Kahretsin, eğer bir silahım olsaydı ve o anda serbest kalsaydım hepsini vurabilirdim. Belki de vurmazdım. Emin değilim. Demek istediğim işkencenin tam ortasında onları affettiğimdi. Eğer bunu yapmasaydım... Hepsinden nefret etseydim. Kadir beni kurtarana kadar dayanamazdım. Çoktan göçmüş olurdum. Nefretim beni öldürürdü.”</p>

  <p>“Yine de aynı şey sayılmaz Lin. Ne demek istediğini anlıyorum ama İsrailliler bana bundan fazlasını yaptı. Bu arada Hindistan’da hapishaneye girsem ve bana da sana yaptıklarını yapsalardı, bütün Hintlilerden sonsuza kadar nefret ederdim. Hepsinden nefret ederdim.”</p>

  <p>“Fakat ben onlardan nefret etmiyorum. Onları seviyorum. Bu ülkeyi, bu şehri seviyorum.”</p>

  <p>“İntikam istemediğini söyleyemezsin Lin.”</p>

  <p>“İntikam istiyorum, haklısın. Keşke daha iyi biri olsaydım ve istemeseydim. Ama ben bütün ulustan değil, sadece bana tuzak kuran insandan öç almak istiyorum.”</p>

  <p>Khaled açıklardaki petrol rafinerisinden çıkan alevlere bakarak “Farklıyız,” dedi. “Anlamıyorsun. Anlayamazsın.”</p>

  <p>“Eğer ondan kurtulmazsan nefretin seni öldüreceğini anlıyorum Khaled.”</p>

  <p>Khaled arabanın loş ışığında bana bakmak için döndü. “Hayır, Lin,” diye cevap verdi. Gözleri parlıyordu ve yaralı yüzünde yarım yamalak bir gülümseme vardı. Bu gülümseme, Vikram’ın Lettie’den bahsederken ya da Prabaker’in Parvati’den konuşurken yüzlerinin aldığı ifadeye benziyordu. Bazı adamlar Tanrı’dan bahsederken de yüzleri bu hali alırdı.</p>

  <p>Khaled sessizce fakat heyecanlı, coşkulu bir edayla “Beni kurtaran nefretim oldu,” dedi. Amerikalılar gibi ağzında yuvarlanan hecelerle soluklu okunan Arapçasının karışımı, ona Ömer Şerif ile Nicholas Cage arasında bir tarz kazandırıyordu. Başka bir zamanda, yerde ve hayatta, Khaled Ansari onu sevinç ve gözyaşları içinde dinleyen bir kalabalığa İngilizce ve Arapça şiirler okuyor olabilirdi. “Nefret çok dirençli bir şeydir. Nefret hayatta kalır. Uzunca bir süre nefretimi gizlemek zorunda kaldım, çünkü insanlar bununla başa çıkamıyor, ürküyordu. Ben de bu yüzden nefretimi kendimden uzaklaştırdım. Uzun yıllardır ve hala da bir mülteciyim, gariptir ki nefretim de benimle aynı durumu paylaşıyordu. Nefretim benim dışımdaydı. Ailem... Hepsi öldürüldü... Tecavüz edilerek, doğranarak... Ben de insanları öldürdüm... Onları vurdum... Boğazlarını kestim... Ve nefretim buraya kadar ayakta kaldı. Gittikçe büyüdü ve güçlendi. Sonra bir gün kendimi Kadir için çalışırken buldum. Gücüm ve param vardı ve nefretin tekrar içimde dolduğunu hissettim. Artık nefret içimde, ait olduğu yerde. Ben de memnunum. Bundan zevk alıyorum. Ona ihtiyacım var Lin. O benden daha güçlü, daha cesur. Nefretim benim kahramanım.”</p>

  <p>Khaled bir süre daha ısrarlı bir şekilde baktıktan sonra ön koltukta uyuklamakta olan şoföre seslendi.</p>

  <p>“<i>Challo bhai!</i>” <i>Gidelim dostum!</i></p>

  <p>Bir dakika sonra sessizliği bozmak için bana bir soru sordu.</p>

  <p>“İndira’yı duydun mu?”</p>

  <p>“Evet. Leopold’dayken radyoda duydum.”</p>

  <p>“Kadir’in Delhi’deki adamları ayrıntıları öğrendi. Olayın içyüzünü. Seninle buluşmaya gelmeden hemen önce bizi aradılar. Ölüm şekli oldukça kötüymüş.”</p>

  <p>Aklımda hala Khaled’in nefret şarkısı vardı. “Öyle mi?” dedim. İndira’nın suikastıyla ilgili detayları merak etmiyordum ama Khaled konuyu değiştirdiği için mutluydum.</p>

  <p>“Bu sabah saat dokuzda kendi ikametgahındaki çalışma odasından Başbakan’ın çalışma odasının önündeki güvenliğe gitmiş. Kapıda duran iki Sih korumaya selem vermek için ellerini kavuşturmuş. Adamları tanıyormuş, çünkü İndira ısrar ettiği için orada çalışmaktaymışlar. Altın Tapınak’tan, Bluestar’dan sonra ona Sihleri güvenlikte tutmamasını önermişler. İndira ısrar etmiş, çünkü sadık Sih korumalarının kendisine ihanet edebileceğini düşünememiş. Orduya Altın Tapınak’a saldırma emri verdiğinde Sihlerin içini ne kadar nefretle doldurduğunu anlayamamış. Her neyse, ellerini selam için kavuşturduğunda ve onlara gülümseyip <i>Namaste</i> dediğinde korumalardan biri tabancasını çıkarmış. Bu bir 38’lik miş. Ve üç el ateş etmiş. İndira’yı tam karnından vurmuş. İndira yere çökerken ikinci koruma Sten tabancasını üzerine doğrultup bütün şarjörü boşaltmış. 30 el. Sten eski bir tabancadır ama yakın mesafede çok etkilidir. En az yedi kurşun İndira’nın karnına, üç kurşun göğsüne, bir tanesi de kalbine saplanmış.</p>

  <p>Bir süre sessizlik içinde ilerledikten sonra ilk konuşan ben oldum. “Peki, sence para piyasaları bu duruma nasıl tepki verecek?”</p>

  <p>Khaled soğukkanlı bir şekilde “Bence iş açısından bu iyi olacak,” dedi. “Ülkenin başına geçecek kişi belli olduğu sürece, ki bu durumda bu kişi Rajiv, suikasdar her zaman işi olumlu etkiler.”</p>

  <p>“Ama kargaşa çıkacaktır. Şimdiden Sihlerin peşine düşen gruplardan konuşuluyor. Buraya gelirken yolda kalabalık bir grup gördüm.”</p>

  <p>Khaled bana bakmak için döndü ve “Evet, o kalabalığı ben de gördüm,” dedi. Gözleri koyu renk, neredeyse siyahtı ve her zamanki bildiğini okuyan inatçılığıyla parıldıyordu. “Bunun bile işe faydası olacak. Kargaşa çıktıkça, insanlar öldürüldükçe, dolara talep artacak. Yarın sabah para oranlarını yükselteceğiz.”</p>

  <p>“Yollar kapatılabilir. Eğer gösteriler yapılır, kargaşa çıkarsa etrafta dolaşmak çok da kolay olmaz.”</p>

  <p>Khaled, Fort bölgesinde bulunan mafyanın kara para sayma odasını ve orayı işleten adam Raju’yu kastederek “Yarın saat yedide seni evinden alırım ve doğruca Rajubhai’ye gideriz,” dedi. “Beni durduramazlar. Arabam her yere ulaşır. Şimdi ne yapacaksın?”</p>

  <p>“Tahsilatları bitirdikten sonra mı?”</p>

  <p>“Evet. Biraz vaktin var mı?”</p>

  <p>“Tabii. Ne yapmamı istiyorsun?”</p>

  <p>Khaled arabada geriye yaslanıp yorgunlukla ya da kederle iç çekerek “Beni eve bırak, araba sende kalsın,” dedi. “Gidilecek adamlara uğra. Yarın erken saatte Rajubhai’de olmalarını söyle. Bulabildiğin kadar adamla konuş. Eğer işler kötüleşirse herkese ihtiyacımız olacak.”</p>

  <p>“Tamam. Bu işle ilgileneceğim. Biraz uyumalısın Khaled. Yorgun görünüyorsun.”</p>

  <p>Khaled gülümseyerek “Sanırım öyle yapacağım,” dedi. “Önümüzdeki birkaç gün pek uyuyamayacağız.”</p>

  <p>Khaled gözlerini kapadı ve araba sarsıldıkça kafası öne düşmeye başladı. Sonra birdenbire uyandı ve havayı kokladı.</p>

  <p>“Dostum, bu boktan koku da ne böyle? Tıraş losyonu falan mı? Bundan daha iyi kokan biber gazları biliyorum ben!”</p>

  <p>Dişlerimi sıkarak gülümseyip Prabaker’in parfümünün gömleğimde bıraktığı lekeyi ovalarken “Hiç sorma,” dedim. Khaled güldü ve gecenin denizle buluştuğu yıldızsız karanlığa bakmaya koyuldu.</p>

  <p>Kader er ya da geç bizi neye dönüşmemiz ya da dönüşmememiz gerektiğini gösteren insanlarla bir araya getiriyor. Er ya da geç sarhoşla, hayatını boşa harcayanla, ihanet edenle, acımasız akılla ve nefret dolu kalple tanışıyoruz. Kader ağlarını örüyor, çünkü bütün bu insanları ya seviyor ya da onlara acıyoruz. Gerçekten acıdığınız birinden iğrenmek ve gerçekten sevdiğiniz birinden sakınmak imkansızdır. Araba bizi suç işleyeceğimiz yerlere götürürken karanlıkta Khaled’in yanında oturdum. Renkli gölgeler üzerimizden geçerken ondaki dürüstlüğü ve gücü severek, ona yalan söyleyen ve onu güçsüz düşüren nefrete acıyarak yanında oturdum. Zaman zaman camdan yansıyan yüzü karanlıkken aynı zamanda tıpkı tablolardaki kadere mahkum, haleli azizler gibi parıldıyordu.</p>
</body>
</html>
