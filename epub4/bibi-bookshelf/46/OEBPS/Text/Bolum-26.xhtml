<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>YİRMİ ALTINCI BÖLÜM</h2>

  <p>Didier bilmiş bir edayla ve haylaz bir gülümsemeyle “Hintliler, Asya’nın İtalyanları gibidir,” dedi. “Tabii bu durumda İtalyanların da, Avrupa’nın Hintlileri olduğu söylenebilir ama sen ne demek istediğimi anlarsın. Hintlilerde o kadar İtalyanlık, İtalyanlarda da o kadar Hintlilik var ki. Her iki halk da Madonna halkı... Dinleri bir tane vermese bile onlar muhakkak bir tanrıça yaratıyorlar. Her iki ülkede de erkekler mutlu olduklarında şarkıcı kesilir, kadınlar da köşedeki markete yürürken bile adeta dans eder. Yemek vücudun müziğidir, müzik ise kalbin yiyeceğidir. İtalyanca ve Hintçe, iki dil de herkesi şair kılar ve her <i>banalite</i> onlarla daha güzel hale gelir. Bu ülkelerde aşk -<i>amore, pyaar</i>- köşe başındaki bir gangsteri şövalyeye, sadece bir an bakıştığın bir köylü kızı prensese dönüştürür. İlk aşkım İtalyan olduğu için Hindistan’ı bu kadar seviyorum Lin.”</p>

  <p>“Nerede doğdun Didier?”</p>

  <p>“Bedenim Marsilya’da doğmuş olsa da kalbim ve ruhum tam on altı yıl sonra Cenova’da doğdu diyebilirim.”</p>

  <p>Didier bunu söylerken bir garsonun dikkatini çekmeyi başarıp eliyle tembelce işaret ederek bir içki daha istedi. Henüz önündeki içkiden sadece bir yudum almışken sipariş verdiğine bakılırsa, Didier uzun söylevlerinden birine daha hazırlanıyordu. O gün bulutlu bir çarşamba günü öğleden sonrasıydı ve Kiralık Katillerin Gecesi’nin üzerinden üç ay geçmişti. Muson yağışlarına bir hafta kadar vardı ama şehirdeki her canlıyı bir beklenti, bir tür gerilim sarmıştı. Sanki şehrin dışında karşı konulamaz bir saldırı planlayan büyük bir ordu toplanıyordu. Ben ise musondan önceki haftayı severdim. Diğer insanlarda gözlemlediğim gerginlik ve heyecan benim hemen hemen her zaman hissettiğim huzursuzluktu.</p>

  <p>“Annem fotoğraflarından belli olduğu üzere zarif ve güzel bir kadındı,” diye devam etti Didier. “Ben doğduğumda on sekiz, öldüğünde ise daha yirmi yaşında bile değilmiş. Onu öldüren grip olmuş. Ama söylentilere göre, ki bunlar insafsız söylentiler, babam onu ihmal etmiş ve annem hastalandığında doktorlara para vermek istememiş. Gerçek ne olursa olsun annem ben iki yaşına bile gelmeden öldü. Onunla ilgili tek bir anım bile yok.</p>

  <p>“Babam kimya ve matematik öğretmeniydi. Annemle evlendiğinde ondan çok daha yaşlıymış. Ben okula başladığımda babam müdürdü. Söylenenlere göre babam harika bir adamdı, çünkü bir Yahudi’nin Fransız okulunda müdür olabilmesi için harika olması gerekirdi. O zamanlar, savaştan çok kısa bir zaman sonrasında Marsilya’da ve civarında ırkçılık ve Yahudi aleyhtarlığı hastalık gibiydi. İnsanlar suçluluk duygusuyla yanıp tutuşuyordu sanırım. Babam inatçı bir adamdı. Zaten matematikçi olmak için de inatçı olmak gerekir değil mi? Belki de matematik bir inattır ne dersin?”</p>

  <p>“Belki,” dedim gülümseyerek. “Hiç bu şekilde düşünmemiştim ama haklı olabilirsin.”</p>

  <p>“<i>Alors</i>, savaştan sonra babam Marsilya’ya, kasabayı ele geçiren Yahudi aleyhtarlarının onu kovduğu evine geri döndü. Direniş birliklerinde savaşmış ve Almanlarla göğüs göğüse çarpışırken yaralanmıştı. Bu nedenle kimse ona meydan okumaya cesaret edemezdi. En azından açık bir şekilde bunu yapamazlardı. Eminim babamın o Yahudi suratı, Yahudi gururu ve genç ve güzel Yahudi karısı, Marsilya’nın iyi insanlarına ihanet edip ölüme yolladıkları binlerce Fransız Yahudisi’ni hatırlatmıştır. Zorla çıkarıldığı eve ve ona ihanet eden halkın arasına dönmek babam için soğuk bir zaferdi. Annem öldüğünde babamın kalbine bir soğukluk yerleşmişti. Şimdi düşünüyorum da bana dokunurken bile elleri hep soğuktu.”</p>

  <p>Didier bir an için konuşmaya ara verdi ve içkisinden bir yudum aldıktan sonra bardağını yavaşça ve büyük bir dikkatle tekrar masanın üzerine, tam bardak izinin olduğu yere bıraktı.</p>

  <p>Daha sonra hemen gülümseyerek “Şey, yine de harika bir adamdı,” diye lafına devam etti. “Sadece tek istisnayla da mükemmel bir öğretmendi. O istisna bendim. Onun tek başarısızlığı bendim. Kafam ne fen bilgisine ne matematiğe çalışıyordu ve bu dersler benim hiçbir zaman anlayamayacağım ve çözemeyeceğim bir dildeydi. Babam bu yeteneksizliğimi acımasız bir öfkeyle karşıladı. Çocukken o soğuk eli gözüme o kadar büyük gelirdi ki bana vurduğunda bir dev bütün vücudumu sarsıp yaraladı gibi hissederdim. Babamdan korktuğumdan ve okuldaki başarısızlığımdan utandığımdan sık sık okuldan kaçmaya ve İngilizlerin dediği gibi <i>yanlış arkadaşlıklar</i> kurmaya başladım. Kendimi çoğu zaman mahkemede buldum ve daha on üçüme basmadan iki sene çocuk hapishanesinde yattım. On altı yaşıma geldiğimde babamın evini, şehrini ve ülkesini bir daha dönmeksizin terkettim.</p>

  <p>“Şans eseri Cenova’ya geldim. Orayı gördün mü? Cenova bir mücevherdir. Bir gün Cenova sahilinde, dünyadaki bütün iyi ve güzel şeylere gözlerimi açmamı sağlayan bir adamla tanıştım. Adı Rinaldo’ydu. Ben on altıyken o kırk sekiz yaşındaydı. Colomb’a dek uzanan asil bir soyağacı vardı ama o unvanıyla gösteriş yapmaz, tepedeki harikulade evinde yaşardı. Rinaldo tam bir araştırmacı, tanıdığım tek gerçek Rönesans adamıydı. Bana uygarlıkların sırlarını, sanat tarihini, şiirin müziğini, müziğin şiirini öğretti. Güzel bir adamdı da. Saçları dolunay gibi gri ve beyaz, hüzünlü gözleri ise griydi. Babamın tüyler ürperten kaba ellerinin tam tersi, Ronaldo’nun elleri uzun, ince, sıcak ve biçimliydi. Her şeye şefkatle dokunurdu. Aşkın ne olduğunu bütün kalbimle ve vücudumla ondan öğrendim ve Dinin ellerinde yeniden doğdum.”</p>

  <p>Didier birden öksürmeye başladı ve boğazını temizlemeye çalışırken öksürüğü vücuduna ağrılı kramplar saplayan bir krize dönüştü.</p>

  <p>“Sigarayı ve içkiyi bırakmalısın Didier. Hatta biraz egzersiz yapsan hiç fena olmaz.”</p>

  <p>Öksürüğü dinince sigarasını söndürüp bir diğerini almak için paketine uzanırken titreyerek “Of, lütfen!” dedi. “Nasihat kadar insana kötü gelen bir şey daha yoktur. Bana nasihat etmezsen çok sevinirim. Açıkçası senin bunu yapmana çok şaşırdım. Bunu <i>biliyor</i> olmalısın. Seneler önce bana verilen saçma sapan bir öğüt yüzünden altı ay bunalıma girdim. O bunalımı neredeyse aşamayacaktım.”</p>

  <p>“Afedersin,” dedim gülümseyerek. “Bana birden ne oldu anlayamadım.”</p>

  <p>Garson bir viski daha getirirken bardağındakini bitiren Didier burnunu çekerek “Afedildin,” dedi.</p>

  <p>“Biliyor musun, Karla bunalıma giren insanların üzülmeyi bilmediklerini söyler,” dedim.</p>

  <p>“Karla yanılıyor!” diye cevapladı Didier. “Ben <i>tristesse</i> konusunda uzmanım. Bu tam da insana özgü, mükemmel bir davranıştır. Mutluluklarını ifade eden çok hayvan vardır ama yalnızca insanoğlu büyük bir üzüntüyü belli edebilecek dehaya sahiptir. Benim için bu özel bir şeydir, bir nevi günlük meditasyondur. Hüzün benim biricik sanatımdır.”</p>

  <p>Didier bunları söyledikten sonra bir süre ara verdi. Devam edemeyecek denli sinirlenmişti ve dudağını büküyordu ama birden gözlerime baktı ve kahkahayla güldü.</p>

  <p>“Karla’dan haber aldın mı?”</p>

  <p>“Hayır.”</p>

  <p>“Ama nerede olduğunu biliyorsun?”</p>

  <p>“Hayır.”</p>

  <p>“Goa’dan ayrıldı mı?”</p>

  <p>“Orada tanıdığım Dashrant adlı birinden ona göz kulak olmasını istemiştim. Adamın Karla’nın kaldığı sahilde bir restoranı vardı. Geçen hafta Dashrant’ı aradığımda bana Karla’nın gittiğini söyledi. Onu kalması için ikna etmeye çalışmış ama... Karla’yı bilirsin.”</p>

  <p>Didier düşünceli bir şekilde dudaklarını büzdü, ikimiz de Leopold’un Yeri’nin geniş giriş kapısından dışarıyı, yalnızca iki yüz metre ötemizdeki kaynayan, telaşlı sokağı izledik.</p>

  <p>En sonunda Didier “<i>Et bien,</i> Karla için endişelenme,” dedi. “En azından iyi korunuyor.”</p>

  <p>Didier’in cümlesinden Karla’nın kendine bakabildiği ve şanslı biri olduğu anlamını çıkardım. Yanılmıştım. Bu cümlede daha başka bir anlam vardı. Elbette o zaman Didier’e ne demek istediğini sormalıydım. O sohbetin üzerinden yıllar geçtikten sonra belki bin defa kendime eğer o zaman Didier’e bunu sorsaydım hayatımın nasıl değişeceğini düşündüm. O anda ise kafamda düşünceler, kalbimde gurur, konuyu değiştirmeyi seçtim.</p>

  <p>“Evet... Ne oldu?”</p>

  <p>Didier şaşırmış bir şekilde “Ne mi oldu?” dedi.</p>

  <p>“Cenova’da, Rinaldo ile sana ne oldu?”</p>

  <p>“Ah, evet. Beni sevdi, ben de onu sevdim ama Rinaldo yanlış bir karar verdi ve aşkımı test etmeye kalktı. Büyük bir miktar parayı nerede sakladığını öğrenmeme izin verdi ve ben de bunun cazibesine karşı koyamadım. Parayı alıp kaçtım. Onu sevmiştim ama parasını alıp kaçtım. Bütün bilgeliğine rağmen aşkın test edilemeyeceğini öğrenememişti. Dürüstlük ve bağlılık test edilebilir ama aşkın testi yoktur. Aşk bir defa başladı mı aşık olduğumuz insandan nefret etsek bile sonsuza dek devam eder. Sonsuza kadar devam eder, çünkü o artık içimizde, ölmeyen bir parçamızda doğmuştur.”</p>

  <p>“Onu bir daha gördün mü?”</p>

  <p>“Evet. Gördüm. Neredeyse on beş sene sonra kaderin bir cilvesiyle kendimi tekrar Cenova’da buldum. Onun bana Rimbaud ve Verlaine okumayı öğrettiği o kumla kaplı geniş bulvarda bir kez daha yürüdüm. Ve onu gördüm. O zaman altmış yaşını aşmıştı ve kendiyle aynı yaşlardaki adamlarla birlikte, satranç oynayan iki yaşlı adamı izliyordu. Hava soğuk olmamasına rağmen üzerinde gri bir hırka ve siyah kadife bir atkı vardı. Saçlarının neredeyse hepsi dökülmüştü. Kafasında gümüş bir taç gibi duran saçlar... Gitmişti. Yüzü çukurlaşmış, derisi kötü bir renk almıştı. Sanki ağır bir hastalıktan sonra kendini toparlamaya çalışıyordu. Belki de hastalığa teslim olmuştu, emin değilim. Beni tanımasın diye kafamı başka yöne çevirip önünden geçtim. Hatta yürüyüşümü de değiştirip garip, kambur bir şekilde yürümeye başladım. Son anda dönüp ona bir göz attığımda beyaz bir mendile kötü şekilde öksürdüğünü gördüm. Sanırım beyaz mendil kanlanmıştı. Dehşete düşüp adımlarımı gitgide hızlandırarak koşmaya başladım.”</p>

  <p>Bir kez daha sessiz kaldık ve mavi sarıklı bir adam, kara çarşaflı ve peçeli bir kadın gibi gelip geçen insanları izlemeye koyulduk.</p>

  <p>“Biliyorsun Lin herkesin ya da birçok kişinin, ahlaksız diye nitelendireceği bir hayat yaşadım. Beni hapse atabilecek, bazı ülkelerde idama götürebilecek şeyler yaptım. Gurur duymadığım pek çok iş yaptığımı söyleyebilirim ama hayatımda gerçekten utandığım tek şey var. O mükemmel adamın yanından hızla geçtim, üstüne üstlük ona yardım edecek kadar param, zamanım ve sağlığım vardı. Ondan kaçmamın nedeni parasını çaldığım için duyduğum utanç değildi. Hastalığından ya da bunun bana ne kadar özveriye mal olabileceğinden de korkmadım. Beni seven ve bana sevmeyi öğreten o iyi ve harikulade adamdan kaçtım, çünkü o artık yaşlıydı. Eski güzelliğinden geriye bir şey kalmamıştı.”</p>

  <p>Didier bunu söyledikten sonra bardağında kalan son yudumu da içti ve bir süre dikkatlice boş bardağa baktıktan sonra onu sanki elinde patlamak üzere olan bir bomba tutuyormuş gibi özenle masanın üzerine koydu.</p>

  <p>Sonunda “<i>Merde!</i> Hadi içelim dostum!” diye bağırdı ama elimi onun elinin üzerine koyarak garsonu çağırmasını engelledim.</p>

  <p>“Yapamam Didier. Lisa’yla Sea Rock’ta buluşmam gerekiyor. Onunla orada buluşmamı istedi. Eğer yetişmek istiyorsam şimdi yola çıkmalıyım.”</p>

  <p>Didier bunun üzerine bir ricasını dile getirmekten ya da bir itirafta daha bulunmaktan vazgeçmiş gibi ağzını kapadı. Elim hala onun elinin üzerindeydi.</p>

  <p>“Dinle, eğer istersen sen de gelebilirsin. Bu özel bir buluşma değil. Hem Juhu’ya yolculuk zevkli olacaktır.”</p>

  <p>Didier yavaşça gülümsedi ve elini kaçırdı. Gözlerime bakarken elini kaldırıp bir parmağıyla işaret etti. Bir garson hemen masaya geldi. Didier garsona bakmaksızın bir viski daha sipariş etti. Hesabı ödeyip sokağa çıkarken Didier bir eliyle içkisini tutmuştu. Öksürüyordu ve diğer eliyle de ağzını kapıyordu.</p>

  <p>Bir ay önce bir Enfield Bullet motosikleti almıştım. Goa’da tadına vardığım bu iki tekerlikli adrenalin kaynağı, Abdullah’la onun tanıdığı bir tamirciye gidip kendime bir motor alana kadar aklımdan çıkmamıştı. Hüseyin adındaki Tamilli tamirci, Abdullah’ı da en az motosikletleri sevdiği kadar seviyordu. Adamın bana sattığı Enfield mükemmel durumdaydı ve beni bir kere bile olsun hayalkırıklığına uğratmadı. Vikram motosikletimi o kadar beğenmişti ki bir hafta sonra o da Hüseyin’den bir Enfield aldı. Bazen güneş gülümseyen suratlarımıza vururken Abdullah, Vikram ve ben motosikletlerimizle yan yana dolaşırdık.</p>

  <p>Didier’i tek başına bırakıp Leopold’un Yeri’nden çıktığımda motorumu yavaşça sürdüm ve kendime düşünmek için zaman verdim. Karla, Anjuna sahilindeki küçük evden gitmişti. Ulla, Karla’nın ona artık yazmadığını söylemişti, ki yalan söylemesi için hiçbir neden yoktu. Yani Karla gitmişti ve onu bulmanın bir yolu yoktu. Her gün uyanır uyanmaz aklıma ya Karla ya da onunla ilgili gördüğüm bir rüya geliyordu. Her gece, göğsüme saplı bir pişmanlık bıçağıyla uyuyordum.</p>

  <p>Motoru sürerken düşüncelerim Kadirbhai’ye kaydı. Onun mafya ağında oynadığım rolden memnundu. İç hatlarda ve dış hatlarda altın kaçakçılığını yürütüyor, beş yıldızlı otellerde ve havayollarındaki ofislerde aracılarla döviz değişimi yapıyor, yabancılardan pasaport satın alma işleriyle ilgileniyordum. Bütün bunlar bir <i>gora</i>’nın, bir Hint’e göre daha az dikkat çekerek daha çok başanlı olabileceği işlerdi. Dikkat çekmememin nedeni biraz garip ve komik bir kamuflaj şekliydi aslında. Hindistan’da yabancılara uzun uzun bakılırdı. Beş milenyumluk bir sürenin ardından bu bakışlar kısaca bir göz atmaya dek gelebilmişti. Ben Bombay’a geldiğimde yabancılara olan ilgi göz süzerek bakmalardan gözlerini koca koca açarak seyretmelere dek çeşitlilik gösterirdi. Gittiğim her yerde Bana eşlik eden bu bakışlar meraklı, saf ve hemen hemen her zaman dostça bakışlardı. Bu yoğun ilginin faydası oluyordu, çünkü çoğu zaman insanlar ne yaptığımla değil kim olduğumla ilgileniyordu. Yabancıların yaptıkları neredeyse görünmezdi. Ben de böylece seyahat acentelerini, büyük otelleri, işyerlerini gezerken beni gören ama Kadir için işlediğim suçları görmeyen gözler tarafından izlendim.</p>

  <p>Hacı Ali Camii’ni geçip öğleden sonra trafiğinde geniş caddede gaza asılırken Abdül Kadir Han’ın neden arkadaşı ve iş ortağı Macit’in ölümüyle ilgili hiç konuşmadığını düşündüm. Bu olay hala kafamı meşgul ediyordu ve bununla ilgili sorular sormak istiyordum ama cinayetten kısa bir süre sonra Macit’in adını andığımda Kadir’in yüzü öyle bir acıyla kaplandı ki konuyu kapadım. Günler haftalara, haftalar da aya dönerken bu konudan bahsetmek de gittikçe güçleşiyordu. Kafamda bu cinayetle ilgili bir sürü soru olmasına rağmen bunları sır gibi saklıyor ve ona hiçbir şey soramıyordum. Bunun yerine ya iş ya da felsefe konuşuyorduk. Uzun sohbetlerimizden birinde, sonunda Kadir büyük sorumu yanıtladı. Onun öğretisini anladığımı kanıtladığımda gözlerinde beliren heyecanı ve gururu anımsadım. Didier’in itirafının ardından Lisa ile buluşmaya giderken Han’ın sözlerini düşünüyor, aramızdaki konuşmayı kelimesi kelimesine aklımdan geçiriyordum.</p>

  <p>“Yani bu konunun özünü bu noktaya kadar anladın?”</p>

  <p>“Evet,” diye cevap verdim. Bir hafta kadar önce bir akşam, Kadir’in Dongri’deki malikanesine, Abdül Gani tarafından yönetilen pasaport imalathanesinde benim önerimle yapılan değişikliklerle ilgili rapor vermeye gelmiştim. Gani’nin onayı ve desteğiyle işlerimizi ehliyet, banka hesap defterleri, kredi kartları, hatta spor kulüplerinin üyelik kartları gibi bütün kimlik kartlarını içerecek şekilde genişletmiştik. Kadir bu yeniliklerden memnundu ama çok geçmeden konuyu en sevdiği başlıklar olan iyi ve kötü ile hayatın amacına getirmeyi ihmal etmedi.</p>

  <p>Kafasını sallarken çeşmeden etrafa sıçrayarak akan suya bakarak “Belki de bana hatırlatırsın,” dedi. Dirsekleri beyaz koltuğun kollarına dayalıydı ve parmaklarını dudaklarının ve düzgün kesilmiş gümüş grisi bıyığının üzerinde gezdiriyordu.</p>

  <p>“Hım, elbette. Bütün evrenin mutlak bir karmaşıklığa doğru ilerlediğini söylemiştin. Bu kainatın başlangıcından beri devam ediyor ve fizikçiler de buna <i>karmaşıklığa yatkınlık</i> diyorlar. Ve bu amaca hizmet eden her şey iyiyken buna engel olan her şey de kötü.”</p>

  <p>Kadir gülümserken bir kaşını kaldırarak “Çok iyi,” dedi. Her zamanki gibi beni onayladığını mı, yoksa benimle dalga mı geçtiğini ya da her ikisini birden mi yaptığını anlayamıyordum. Kadir aynı zamanda tam aksini de hissedip göstermeden hiçbir duygusunu ifade etmeyen biriydi. Bu belki hepimiz için bir noktaya kadar geçerli olabilir. Ama söz konusu Lord Abdül Kadir Han olunca sizin hakkınızda ne düşündüğünü ya da hissettiğini bilmeniz imkansız olurdu. Onun gözlerinde bütün gerçeği gördüğüm tek sefer -Kederin Ödülü denen bir dağdaydık- artık bunun için çok geçti ve bir daha da onu görmedim.</p>

  <p>“Ve ulaşılacak bu karmaşıklığa Tanrı, Evrensel Gerçek ya da Mutlak Karmaşıklık diyebilirsin,” diye ekledi Kadir. “Ben buna Tanrı demekte bir sakınca görmüyorum. Bütün evren Tanrı’ya doğru hareket ediyor, Tanrı’nın mutlak karmaşıklığına doğru.”</p>

  <p>“Bu da geçen sefer size sorduğum soruyu akla getiriyor. Bir şeyin iyi ya da kötü olduğuna nasıl karar veriyorsunuz?”</p>

  <p>“Doğru, bu soruna bir cevap vereceğime dair sana söz vermiştim genç Bay Lin. Ama ilk önce bir soruya yanıt vermelisin. Öldürmek neden yanlıştır?”</p>

  <p>“Şey, ben her zaman yanlış olduğunu düşünmüyorum.”</p>

  <p>Kadir kehribar gözleri ışıldayarak alaycı bir şekilde gülümsedi. “Ah, söylemeliyim ki öldürmek her zaman yanlıştır. Buna konuşmamızın ilerleyen zamanlarında açıklık getireceğiz. Şimdilik yanlış olduğunu düşündüğün öldürmeyi ve neden böyle düşündüğünü söyle bana.”</p>

  <p>“Tamam, şey, can almak yasaya aykırıdır.”</p>

  <p>“Kimin yasasına?”</p>

  <p>Tutunduğum felsefi görüşün ellerim arasından kaymak üzere olduğunu hissederek “Toplum yasasına. Devletin yasalarına aykırıdır,” diye cevapladım.</p>

  <p>Kadir nazikçe “Peki bu yasayı kim yapıyor?” dedi.</p>

  <p>“Yasaları yürürlüğe koyan politikacılardır. Ceza kanunları uygarlıkların kuruluşuna dek uzanır. Öldürmenin yasadışı olması, belki ta mağara yaşamına kadar gidiyordur.”</p>

  <p>“Peki, birini öldürmek neden yanlış?”</p>

  <p>“Şey... Çünkü sadece tek bir yaşam hakkı var. Sadece bir şansınız olan şeyin elinizden alınması korkunç bir şey.”</p>

  <p>“Fırtına da korkunç bir şey ama bu onu kötü yapar mı?”</p>

  <p>Biraz sinirlenerek “Hayır, elbette yapmaz,” dedim. “Öldürmeye karşı yasaların arkasında ne olduğunu neden bulmaya çalıştığımızı anlamadım. Herkesin sadece tek bir yaşam hakkı var ve bu hakkı iyi bir neden olmaksızın alırsanız yanlış bir şey yapmış olursunuz.”</p>

  <p>Kadir sabırla “Evet,” dedi. “Ama neden yanlış olur?”</p>

  <p>“Yanlıştır işte.”</p>

  <p>Daha ciddi bir ses tonuyla “Hepimizin vardığı nokta da budur,” dedi. Kadir, sandalyemin koluna dayadığım bileğimin üzerine elini koyup önemli noktalara parmaklatını hafifçe vurarak vurgu yaptı. “İnsanlara cinayetin ya da başka bir suçun neden yanlış olduğunu sorarsan sana bunun kanunlara, İncil’e, Upanişad’lara, Kuran’a, Buda’nın sekiz aşamalı yoluna, ailelerinin görüşüne ya da başka bir otoriteye aykırı olduğunu söylerler. Fakat neden yanlış olduğunu bilmezler. Söyledikleri doğru olabilir ama neden doğru olduğundan habersizdirler.</p>

  <p>“Bir eylemi, niyeti ya da neticeyi bilebilmek için öncelikle kendimize iki soru sormalıyız. Birincisi, herkes bizimle aynı şeyi yapsa ne olur? İkincisi, bu karmaşıklığa doğru olan yolculuğa yardımcı mı olacak, yoksa onu engelleyecek mi?”</p>

  <p>Bir hizmetçiyle Nazir içeri girince Kadirbhai sustu. Hizmetçi uzun bardaklarda siyah Süleymaniye çayı ve gümüş bir tepside de karşı konulamaz şekerlemeler getirmişti. Nazir Kadirbhai’ye meraklı gözlerle, bana ise katıksız bir nefretle baktı. Kadir ona ve hizmetçiye teşekkür edince ikisi de bizi tekrar yalnız bıraktı.</p>

  <p>Kadir ağzına aldığı bir şeker küpünün ardından çayını yudumladıktan sonra “Konu birini öldürmek... Herkes birbirini öldürseydi ne olurdu? Bu karmaşıklık yolculuğuna yardım mı ederdi, engel mi olurdu?”</p>

  <p>“Herkes birbirini öldürseydi soyumuz tükenirdi. Yani bunun bir yardımı olmazdı.”</p>

  <p>“Evet. Biz insanlar bilebildiğimiz en karmaşık düzenlemeyiz ama evrenin son işi de değiliz. Biz de kainatın geri kalanıyla birlikte gelişip değieceğiz. Eğer ayrım gözetmeden birbirimizi öldürürsek bir yere ulaşamayız. Soyumuz tükenir ve milyonlarca, milyarlarca yıl boyunca edindiğimiz gelişim süreci yok olur. Aynı şey hırsızlık için de geçerli. Herkes bir şeyler çalsaydı ne olurdu? Bu bize yardımcı mı olurdu, yoksa engel mi?”</p>

  <p>“Demek istediğini anladım. Eğer herkes birbirinden bir şeyler çalıyor olsaydı öyle paranoyak bir hale gelir ve bu iş uğruna öyle çok para ve zaman harcardık ki yavaşlar, yolumuza...”</p>

  <p>Kadir düşüncemi benim yerime tamamladı. “Karmaşıklık yoluna asla ulaşamazdık. İşte bu yüzden adam öldürmek ve hırsızlık yapmak yanlış. Bu kitap ya da ruhani bir rehber bize bunun yanlış olduğunu söyledi diye değil. Eğer bu eylemleri yaparsak mutlak karmaşıklık olan Tanrı’ya, evimin geri kalanı ile birlikte ulaşamayız diye. Bu eylemlerin zıttı ise doğrudur. Sevgi neden iyidir? Herkes birbirini sevse ne olurdu? Bu bize yardımcı olur muydu, yoksa bize engel mi olurdu?”</p>

  <p>Bana hazırladığı tuzağa gülerek “Yardımcı olurdu,” dedim.</p>

  <p>“Evet, aslında böyle evrensel bir sevgi Tanrı’ya yapılan yolculuğu hayli hızlandırırdı. Sevgi iyidir. Dostluk iyidir. Sadakat iyidir. Özgürlük iyidir. Dürüstlük iyidir. Bunların iyi olduğunu hep biliyorduk... Bunları kalpten biliyorduk ve bütün büyük bilginler bize hep bunu söyledi... Ama şimdi iyilik ve kötülüğü tarif ettiğimiz için bunların niye iyi olduğunu anlıyoruz. Tıpkı hırsızlığın, yalanın, adam öldürmenin neden kötü olduğunu anladığımız gibi.”</p>

  <p>“Ama bazen...” diye itiraz edecek oldum. “Kendini savunmaya ne demeli? Kendini savunmak için öldürmeye ne demeli?”</p>

  <p>“Güzel bir nokta Lin. Benim için bir sahne hayal etmeni istiyorum. Önünde bir masayla bir odada duruyorsun. Odanın diğer köşesinde annen var. Kötü bir adam annenin boğazına bıçak dayamış. Adam anneni öldürecek. Önündeki masada bir düğme var. Eğer ona basarsan adam ölecek, basmazsan anneni öldürecek. Sadece ikisinden biri olacak. Eğer hiçbir şey yapmazsan annen ölecek. Düğmeye basarsan adam ölecek ama annen kurtulacak. Ne yapardın?”</p>

  <p>Hiç tereddüt etmeden “Adamın işini bitirirdim,” dedim.</p>

  <p>Belki de düğmeye basmadan önce biraz daha düşünmemi umut etmiş olan Kadirbhai içini çekerek “Kesinlikle,” dedi. “Peki, anneni bu kötü katilden kurtarmakla iyi bir şey mi, yoksa kötü bir şey mi yapmış olursun?”</p>

  <p>Aynı hızla “İyi bir şey,” dedim.</p>

  <p>Kadirbhai kaşlarını çatarak “Hayır Lin, ne yazık ki hayır,” dedi. “İyi ve kötünün objektif tanımını yaparak öldürmenin her zaman yanlış olduğunu, çünkü bunun bizi evrenin geri kalanıyla birlikte mutlak karmaşıklığa, Tanrı’ya götürmeyeceğini söyledik. Yani öldürmek yanlış ama senin doğru nedenlerin vardı. Bu kararın sonucu ise doğru sebeplerden ötürü yanlış şeyi yaptığındır.”</p>

  <p>Kadir’in etik üzerine yaptığı bu kısa konuşmanın üzerinden bir hafta geçmişti ve ben rüzgarda, hem eski hem modern bir trafiğin içinde, karanlık ve uğursuz bir bulut kümesinin altında motosikletimle yol alırken hala bu söylenenleri düşünüyordum. <i>Doğru sebeplerden ötürü yanlış şeyi yapmak.</i> Motosikletimi sürmeye devam ettim ve Kadir’in bu küçük dersini düşünmeyi bıraktığımda bile bu kelimeler bir hayaldeymişçesine zihnimin içinde dönüp durdu. Bu kelimeler sanki bir mantra, kaderin karanlığın içinden bana seslenişi gibiydi ve onları tekrar ettirerek beni uyarmaya çalışıyordu. <i>Doğru sebeplerden ötürü... Yanlış şeyi yapmak...</i></p>

  <p>Didier’in yanından ayrılmamın üzerinden bir saat geçmişti ki içimdeki bu uyarı fısıltıları dinmeye başladı. İster yanlış ister doğru olsun yaptığım şeyi neden ötürü yaptığımı ya da Kadir’in yahut herhangi birinin sebeplerini düşünmek istemiyordum. İyi ve kötü ile ilgili yaptığımız tartışmalardan keyif alıyordum ama bunu sadece bir eğlence, bir oyun olarak görüyordum. Aslında gerçeği istemiyordum. Gerçekten, özellikle de kendi gerçeğimden bıkmıştım ve onunla yüz yüze gelemiyordum. Böylece zihnimde yankılanan düşünceler ve önseziler biraz sonra nemli rüzgarla birlikte uçup gitmişti. Sea Rock Otel’e giden son dönemeci aldığımda zihnim karanlık ve titrek denizin üzerindeki ufuk kadar netti.</p>

  <p>Bombay’daki diğer beş yıldızlı oteller gibi gösterişli bir servisi ve lüksü olan Sea Rock Otel, Juhu’da denizdeki kayaların üzerine inşa edilmişti Büyük restoranlarından, barlarından ve yüzlerce penceresinin hepsinden Umman Denizi’nin dalgaları izlenebiliyordu. Otelde aynı zamanda şehirdeki en iyi ve en zengin açık büfe vardı. Otele girdiğimde oldukça açtım ve giriş salonunda Lisa’yı gördüğüme sevindim. Lisa kolalı gök mavisi gömleğinin yakalarını yukarı kaldırmış, altına yine aynı renk bir pantolon etek giymişti. Sarı saçlarını balıksırtı örmüştü. Bir seneden fazla süredir eroinden uzak kalmayı başarmıştı. Bronz, sağlıklı ve kendine güvenli görünüyordu.</p>

  <p>Lisa beni yanağımdan öperek karşılarken gülümseyerek “Merhaba Lin,” dedi. “Tam zamanında geldin.”</p>

  <p>“Harika. Açlıktan ölüyorum.”</p>

  <p>“Benim kastettiğim Kalpana ile tanışmak için tam zamanında geldiğindi. Bir dakika... İşte geliyor.”</p>

  <p>Modern, Batılı tarzda kesilmiş kısa saçları, moda bir kot ve dar kırmızı bir tişört giymiş olan genç bir kadın bize yaklaştı. Boynunda bir kronometre asılıydı, elinde de bir klasör tutuyordu. Yirmili yaşlarının ortalarında görünüyordu.</p>

  <p>Lisa bizi tanıştırınca “Merhaba,” dedim. “Dışarıdakiler sizin teçhizatınız mı? Yayın arabaları, kablolar falan... Bir film mi çekiyorsunuz?”</p>

  <p>Kalpana benim bayıldığım ve farkında olmadan taklit ettiğim Bombay’a özgü sesli harfleri vurgulayan aksanıyla “Çekmemiz gerekiyordu <i>yaar</i> dedi. “Yönetmen dansçılardan biriyle ortadan kayboldu. Bunun bir an olması gerekiyordu <i>yaar</i> ama şimdi bütün set bunu konuşuyor. Kırk beş dakikalık bir molamız var. Gerçi söylenildiğinde göre bizim yönetmenin ihtiyacı olan süreden on kat fazlaymış bu.”</p>

  <p>Ellerimi birleştirerek “Pekala, bu bize yemek yemek için fırsat verir,” dedim.</p>

  <p>Kalpana itiraz ederek “Yemeği siktir et, önce kafa çekelim,” dedi. “Yanında haşhaş var mı?”</p>

  <p>“Evet, elbette,” diye omuz silktim.</p>

  <p>“Araban var mı?”</p>

  <p>“Motosikletle geldim.”</p>

  <p>“Tamam, o zaman benim arabamı alalım, otoparkta.”</p>

  <p>Otelden çıktık ve haşhaş içmek için Kalpana’nın yeni Fiat’ına bindik. Ben joint’i hazırlarken bana bunun gibi pek çok filmde yönetmen asistanlığı yaptığını söyledi. Görevlerinden biri de filmlerde küçük rolleri oynayacak oyuncaları bulmaktı. Kalpana bu görevi bir oyuncu bulma ajansına vermişti ama onlar da küçük, konuşma olmayan rollere yabancı figüran bulmakta zorlanıyordu.</p>

  <p>Kalpana joint’i içerken Lisa da konuyu özetledi. “Kalpana geçen hafta akşam yemeğinde konuyu açtı. Filmlerde, bilirsin diskodaki ya da bir partideki veya İngiliz egemenliği zamanlarındaki İngilizleri canlandırılacak sahnelerde oynayacak yabancı figüran bulamadığını söyledi. Ben de... Seni düşündüm.”</p>

  <p>“Hım.”</p>

  <p>Kalpana üzerinde çalışıldığı belli olan bir gülümsemeyle “İhtiyacımız olduğunda bizim için <i>gora</i> bulabilirsen çok yardımcı olmuş olursun,” dedi. Üzerinde çalışmış olsun ya da olmasın, gülüşü oldukça etkiliydi. “Onları çekime getirecek, işleri bitince de götürecek bir araba ayarlıyoruz. Çekim arasında yemek veriyoruz. Ve kişi başına günde iki bin rupi ödüyoruz. Bu parayı artı kişi başına alacağın belli bir komisyonu sana veriyoruz. Onlara ne kadar para ödeyeceğin sana kalmış. Yabancıların çoğu bu işi para almadan da memnuniyetle yapıyor ve onlara ödeme yaptığımızda gerçekten şaşırıyorlar.”</p>

  <p>Lisa gözleri parlayarak bana bakıp “Ne diyorsun?” diye sordu.</p>

  <p>“İlgimi çekti doğrusu. ”</p>

  <p>Aklımdan bu işin bana sağlayabileceği faydalar geçiyordu. Göz ardı edilemeyecek avantajları olabilirdi. Film yapımcıları sık sık yurtdışına yolculuk ettiklerinden karaborsa dolara ihtiyaç duyabilecek müşterilerdi mesela. Üstelik bu işin Lisa için önemli olduğu da belliydi. Sadece bu bile bu işe girmem için yeterli sebepti. Lisa’dan hoşlanırdım ve onun da benden hoşlanmasına memnundum.</p>

  <p>Kalpana “İyi,” dedi ve arabanın kapısını açarak dışarı çıktı. Gözlerimizde güneş gözlükleriyle tekrar otele girdik. Yarım saat önce buluştuğumuz yerde de el sıkıştık.</p>

  <p>“Siz yemeğinizi yiyin,” dedi Kalpana. “Ben sete geri döneceğim. Balo salonundayız. İşiniz bitince kabloları izleyin, beni kolayca bulursunuz. Sizi diğerleriyle tanıştırırım, hemen işe başlarsınız. Yarınki çekimler için birkaç yabancıya ihtiyacımız var. İki adam ile iki kız <i>yaar</i>. Eğer bulabilirseniz sarışın, İsveçli tipler olsun. Hey, içtiğimiz Keşmir haşhaşıydı değil mi? Seninle iyi anlaşacağız Lin. <i>Ciao! Ciao</i> bebek!”</p>

  <p>Restoranda Lisa ile tabaklarımızı doldurduk ve karşı karşıya oturduk. Lisa koca bir lokmayı çiğnerken “Kalpana iyidir,” dedi. “Bazen çok alaycı olabiliyor ve çok hırslı bir kız ama dürüsttür ve iyi bir arkadaştır. Bana bu oyuncu bulma işinden bahsettiğinde aklıma sen geldin. Senin bir şeyler yapabileceğini düşündüm.”</p>

  <p>Lisa’ya bakıp gözlerindeki ifadeyi anlamaya çalışarak “Teşekkürler,” dedim. “Düşünmene sevindim. Bu işte benimle ortak olmak ister misin?”</p>

  <p>“Evet,” dedi Lisa hemen. “Ben de sormanı... Sormanı umuyordum.”</p>

  <p>“Birlikte çalışabiliriz,” diye önerdim. “Filmlerde çalışacak yabancı bulmak konusunda zorluk yaşayacağımı sanmıyorum ama işin geri kalanıyla uğraşmak istemiyorum. Eğer istersen bu kısımla sen ilgilenirsin. Onları almak, sette onlara göz kulak olmak ve ödemeleri yapmaktan sen sorumlu olursun. Ben onları ikna ederim, sen de gerisini halledersin. Eğer işle ilgileniyorsan seninle çalışmak hoşuma gider.”</p>

  <p>Lisa gülümsedi. Bu unutmak istemeyeceğiniz, güzel bir gülümsemeydi.</p>

  <p>“Bunu çok isterim,” dedi utanıp hafifçe kızararak. “Artık bir şeyler yapmalıyım Lin, sanırım hazırım. Kalpana bu iş konusunu bana açınca üzerine atlamak istedim ama işi sadece kendim yapamayacak denli gergindim. Teşekkürler.”</p>

  <p>“Lafı bile olmaz. Abdullah’la aranız nasıl?”</p>

  <p>Lisa ağzındaki lokmayı çiğneyip yutarken “Hımm,” dedi. “Anlarsın, o işi yapmıyorum ve bu da bir şeydir. Saray’da çalışmıyorum, uyuşturucu kullanmıyorum. Abdullah bana para verdi, epey yüklü bir para. Parayı nereden buldu bilmiyorum ve gerçekten de umursamıyorum. Daha önce hiç görmediğim kadar çok paraydı ama. Para metal bir çantada. Bunu bana verdi ve onun yerine paraya göz kulak olmamı ve ihtiyacım olduğunda oradan harcamamı istedi. Gerçekten de garipti... Sanki... Son isteği ya da vasiyeti gibi bir şeydi.”</p>

  <p>Sorgulayıcı bir ifadeyle farkında olmadan bir kaşımı kaldırdım. Lisa bakışımı yakaladı, biraz düşündü ve konuşmaya başladı.</p>

  <p>“Sana güveniyorum Lin. Bu şehirde güvendiğim tek kişi sensin. İşin komiği bana parayı veren kişi Abdullah ve sanırım onu garip bir şekilde seviyorum ama ona güvenmiyorum. Birlikte yaşadığın erkek hakkında böyle konuşmak çok mu korkunç bir şey?”</p>

  <p>“Hayır.”</p>

  <p>“Sen ona güveniyor musun?”</p>

  <p>“Hayatım pahasına.”</p>

  <p>“Neden?”</p>

  <p>Bir süre tereddüt ettim. Verecek yanıtım yoktu. Yemeğimizi bitirdik ve arkamıza yaslanıp denizi seyrettik.</p>

  <p>“Birlikte bir şeyleri aştık,” dedim. “Sadece bu değil ama. Abdullah’a birlikte bir şeyler atlatmadan da güveniyordum. Neden bilmiyorum. Bir adam karşısındakine onda biraz olsun kendini gördüğünde güvenir herhalde. Ya da belki kendinde olmasını istediklerini gördüğünde.”</p>

  <p>Yine sessizlik oldu. İkimiz de kendi açımızdan inatla kadere karşı geliyorduk.</p>

  <p>Lisa’ya “Hazır mısın?” diye sordum, o da yanıt olarak başını salladı. “Hadi filme gidelim.”</p>

  <p>Otelin dışındaki jeneratörlü kamyonlardan uzanan siyah kabloları takip ettik. Kablolar bizi yandaki bir girişe, oradan da set olarak kiralanan ve içinde bir sürü asistanın koşuşturduğu, insanların girip çıktığı balo salonuna götürdü. Oda insanlarla, güçlü ışıklarla, göz kamaştırıcı yansıtıcı panellerle, kameralarla ve araç gereçle doluydu. Biz içeri girdikten saniyeler sonra biri <i>Sessizlik lütfen,</i> diye bağırdı ve hemen ardından cümbüşlü bir müzikal sahne çekimi başladı.</p>

  <p>Hint filmleri herkese hitap etmez. Konuştuğum bazı yabancılar müzikallerdeki sürekli kargaşadan, ağlayan annelerden, insanı çıldırtan iç çekişlerden, kavgacı kötü adamlardan nefret ettiklerini söylediler. Ne demek istediklerini anlasam da onlara katılmıyordum. Bir sene kadar önce bir konuşmamızda Johnny Cigar bana önceki yaşantılarımda en az altı kez Hintli olmuş olmam gerektiğini söylemişti. Bunu güzel bir kompliman olarak almış ama ilk Bollywood film çekimini görene kadar ne demek istediğini anlamamıştım. Oraya bakar bakmaz şarkıları, dansları, müziği tüm kalbimle sevmiştim.</p>

  <p>Yapımcılar iki bin vatlık bir amfi kiralamıştı. Müzik balo salonunun duvarlarına çarpıp içimizi titretiyordu. İçerideki renkler tropik bir denizin renkleriydi. Milyonlarca ışık güneşin vurduğu bir göl kadar göz alıcıydı. Gördüğüm suratlar tapınak duvarlarına oyulan yüzler kadar güzeldi. Dans heyecanlı, coşkulu bir şehvetle eskilerden kalma klasik maharetleri içinde barındırıyordu. Aşk ve hayat, dram ve komedi, zarif bir elin havaya kaldırılışı veya baştan çıkaran bir göz kırpması ile basitçe ifade ediliveriyordu.</p>

  <p>Bir saat kadar dansın prova edilip düzenlenmesini ve en sonunda da filme çekilmesini izledik. Bunu takip eden bir molada Kalpana beni filmin dört yapımcısından ikisiyle, Cliff De Souza ve Chandra Mehta ile tanıştırdı. De Souza uzun boylu, kıvırcık saçlı, kendini sevdiren bir gülüşü olan ve uzun adımlarla yürüyen otuz yaşlarında Goa’lı bir adamdı. Chandra Mehta kırkına yaklaşmıştı. Kiloluydu ama kendiyle barışık, kendini beğenen bir adamdı. İki adamı da sevdim ve uzun süre konuşamayacak kadar yoğun olmalarına rağmen samimi ve hoş bir tanışma oldu.</p>

  <p>Lisa’yı eve bırakmayı önerdim ama o Kalpana ile dönmeyi planlamıştı, o yüzden orada kaldı. Ona yeni dairemin telefon numarasını verdim ve eğer ihtiyacı olursa beni aramasını söyledim. Otelden çıkarken Kavita Singh’le karşılaştım. Son aylarda ikimiz de oldukça meşguldük. O, suçları yazmakla meşguldü, bense suç işlemekle... Ve haftalardır birbirimizi görmemiştik.</p>

  <p>Ona yetişmek için koşarken “Kavita!” diye bağırdım. “Tam da görmek istediğim kadın! Bombay’ın bir numaralı gazetesinin bir numaralı muhabiri. Nasılsın? Sen... Harika... Görünüyorsun!”</p>

  <p>Kavita ipek bir pantolon ceket takım giymişti. Takımı krem rengindeydi ve aynı renkte keten bir el çantası vardı. Tek düğmeli ceketinin dekoltesi derindi ve Kavita’nın ceketin altına bir şey giymediği belli oluyordu.</p>

  <p>Kavita sırıtıp utanarak “Üf, sen de takılma!” dedi. “Bu benim vurucu kıyafetim. Vasal Lal ile röportaj yapmam gerekiyordu. Şimdi oradan çıktım.”</p>

  <p>Popülist politikacıyı gazetelerdeki resimlerinden hatırlayarak “Güçlü kesimlerde dolanıyorsun,” dedim. Bu politikacının halkı kışkırtması sonucunda isyanlar, kundaklamalar ve cinayetler olmuştu. Adamı televizyonda ne zaman görsem ya da fanatik söylemlerinden birini gazetede ne zaman okusam aklıma çılgın cani Sapna geliyordu. Bu adam da psikopat katilin politik versiyonuydu.</p>

  <p>Kavita “Süiti yılan yuvası gibiydi ama röportajımı yaptım. Adamın büyük memelere zaafı var,” dedikten sonra parmağını yüzüme doğru salladı. “Sakın bir şey söyleme!”</p>

  <p>Ellerimi kaldınp başımı sallayarak “Hey!” dedim. “Hiçbir şey söylemiyorum <i>yaar</i>. Kesinlikle bir şey söylemiyorum. Bakıyorum ve keşke üç gözüm olsaydı diye içimden geçiriyorum ama sana söylediğim hiçbir şey yok!”</p>

  <p>Kavita sıktığı dişlerinin arasından gülerek “Seni hergele!” dedi. “Şehirdeki en önemli adamlardan birinin yüzüne bakmazken memelerine iki saatlik bir röportaj vermesine ne demeli? Ne oluyor bu dünyaya? Sence de erkekler pislik birer sapık değil mi?”</p>

  <p>“Beni köşeye sıkıştırdın Kavita!” dedim içimi çekerek.</p>

  <p>“Hepsi domuz <i>yaar</i>.”</p>

  <p>“Karşı çıkamam. Doğru söze ne denir.”</p>

  <p>Kavita bana şüphe dolu gözlerle baktı.</p>

  <p>“Neden bu kadar anlayışlısın Lin?”</p>

  <p>“Nereye gidiyorsun?”</p>

  <p>“Efendim?”</p>

  <p>“Şimdi nereye gidiyordun?”</p>

  <p>“Şehre geri dönmek için taksi çevirecektim. Şimdilerde Flora Çeşmesinin yakınında oturuyorum.”</p>

  <p>“Seni motosikletimle bırakmama ne dersin? Seninle konuşmak istiyorum. Bana bir sorunumda yardımcı olmanı istiyorum.”</p>

  <p>Kavita beni iyi tanımıyordu. Gözleri tarçın ağacının kabuğu rengindeydi ve içlerinde sarı benekler vardı. O gözlerle beni baştan aşağı süzdü ve adli incelemesinin ardından biraz tereddüt etti.</p>

  <p>“Ne çeşit bir sorun?” diye sordu.</p>

  <p>“Bir cinayetle ilgili,” diye cevap verdim. “Bunu birinci sayfa haberi yapmanı istiyorum. Hikayenin bütün detaylarını dairende anlatırım. Sen de yolda bana Vasan Lal’la ilgili detayları anlatırsın. Motosikletin arkasından sesini duyurmak için bağırman gerekeceğinden de adamı sisteminden atarsın.”</p>

  <p>Kırk dakika kadar sonra Kavita’nın Fort bölgesinin köşesinde, Flora Çeşmesi’nin yakınında bulunan dördüncü kattaki dairesindeydik. Apartmanda yüzlerce gürültülü komşu bulunuyordu. Dairenin içindeyse bir çekyat ve basit bir mutfak vardı. Buna rağmen banyo oldukça genişti, bir çamaşır makinesi ile kurutma makinesi rahatça yerleştirilmişti. Dairenin, çeşmenin etrafını saran kalabalık ve geniş caddeye bakan, antika dövme demirden parmaklıklarla çevrelenmiş bir balkonu da vardı.</p>

  <p>“Adı Anand Rao,” diye söze başladım, Kavita’nın benim için hazırladığı sert espresso’dan bir yudum alıp. “Gecekonduda Raşit adlı bir adamla aynı barakayı paylaşıyordu. Orada yaşadığım zamanlarda benim komşularımdı. Raşit’in karısı ve onun kızkardeşi Rajasthan’daki köyden gecekonduya kalmaya geldiler ve Anand kadınlara yer açmak için barakadan taşındı.”</p>

  <p>Kavita araya girerek “Bekle biraz, bunu not etsem iyi olacak,” dedi.</p>

  <p>Ayağa kalkarak beyaz, dağınık bir masaya doğru yürüdü ve oradan bir bloknot, kalem ve teyp aldı. Takımını çıkarmış, yerine şalvar ve atlet giyinişti. Kavita’yı yürürken izledim, onun hızlı, anlamlı ve zarif hareketlerine bakarken ilk kez ne kadar güzel olduğunun farkına vardım. Kavita geri dönüp teybi ayarladığında ayaklarını altına aldı ve yazmaya hazırlanırken bakışlarımı farketti.</p>

  <p>“Ne var?” dedi gülümseyerek.</p>

  <p>Ben de gülümsedim ve “Hiçbir şey,” diye yanıtladım. “Pekala, Anand Rao böylece Raşit’in karısı ve onun kızkardeşi ile tanıştı ve onları sevdi. Kadınlar utangaçtı ama dost canlısı, neşeli ve kibar insanlardı. Şimdi satır aralarına dikkat edince Anand’ın kızkardeşe hafiften abayı yakmış olduğunu düşünüyorum. Her neyse, bir gün Raşit karısına istedikleri küçük dükkanı açmanın tek yolunun bildiği özel bir hastanede böbreğini satması olduğunu söyler. Karısı buna karşı çıkar ama Anand onu ikna eder.</p>

  <p>“Raşit daha sonra hastaneden gelir ve hem iyi hem de kötü haberleri olduğunu belirtir. İyi haber hastanedekilerin kesinlikle bir böbrek istediğidir. Kötü haber ise bir erkek değil, kadın böbreği istemeleridir.”</p>

  <p>“Evet,” dedi Kavita başını sallayıp içini çekerek.</p>

  <p>“Evet, adam tam bir prens. Neyse, Raşit’in karısı doğal olarak bunu istemez ama Raşit onu ikna eder, kadın da gidip ameliyat olur.”</p>

  <p>“Bu ameliyatın nerede yapıldığını biliyor musun?” diye sordu Kavita.</p>

  <p>“Evet, Anand Rao her şeyi araştırmış ve gecekondunun başındaki adam olan Kazım Ali’ye anlatmış. Detayları o biliyor. Anand Rao, Raşit’in karısı hastaneden geldiğinde olanları duyunca öfkeden çıldırmış. Anand, Raşit’i iyi tanır. Unutmamak gerekir ki iki sene boyunca aynı evi paylaşmışlar. Ve onun bir dolandırıcı olduğunu bilir. Raşit’le yüzleşir ama sonuçta hiçbir şey olmaz. Raşit çok içerler ve üzerine gazyağı döküp o kadar kötü bir insan olduğunu düşünüyorsa ve kendisine güvenmiyorsa Anand’ın onu yakmasını ister. Anand da Raşit’i kadınlara iyi bakması konusunda uyarıp olayı orada bırakır.”</p>

  <p>“Bu olay ne zaman oldu?”</p>

  <p>“Ameliyat altı ay önceydi. Bu olaydan sonra Raşit karısına hastaneye yirmi kez gittiğini ama onun böbreğini istemediklerini anlatır ve kazandıkları paranın ihtiyaçlarının ancak yarısı kadar olduğunu ekler. Hastanedekilerin hala kadın böbreği aradığını söyleyerek baldızının böbreğini satması konusunu açar. Raşit’in karısı buna karşı çıkar ama Raşit baldızına eğer onun böbreğini de satmazlarsa ablasının böbreğini bir hiç uğruna kaybetmiş olacağını söyleyerek genç kızı etkilemeye çalışır. Sonunda da kadınlar pes eder. Raşit baldızını hastaneye taşır ve kız da tıpkı ablası gibi bir böbreği eksik olarak eve döner.”</p>

  <p>“Ne adam ama,” diye mırıldandı Kavita.</p>

  <p>“Evet, ben de ondan hiçbir zaman hoşlanmadım. Gülümseyecek bir sebebi olmasa bile taktik gereği gülümseyen adamlardandı. Bir şempanzenin gülümsemesine benziyor bu.”</p>

  <p>“Peki, ne oldu? Herhalde adam parayla ortadan kayboldu.”</p>

  <p>“Evet, Raşit parayı aldı ve kaçtı. İki kızkardeş yıkıldı ve sağlıkları gün geçtikçe kötüleşmeye başladı. Sonunda da kendilerini hastanede buldular. İki kadın da ardı ardına komaya girdi. Hastane yataklarında yan yana yatarken peş peşe ölüm haberleri geldi. Anand o esnada gecekondudan birkaç kişiyle hastanedeydi ve iki kadının üzerlerine örtülerin örtüldüğünü görecek kadar kaldı. Sanırım öfke ve suçluluk duygusu içinde aklını kaçırdı. Raşit’i aramaya koyuldu. Onun içki içtiği yerlerin hepsini biliyordu ve onu bulduğunda Raşit bir çöplükte alem yapmış, sızıp kalmıştı. Raşit sarhoşken ona sıçanların saldırmasına engel olsunlar diye birkaç çocuğa da para ödemiş. Anand onları uzaklaştırıp Raşit’in yanına oturarak bir süre horlamasını dinlemiş. Daha sonra da boğazını kesip kan akışı durana kadar yanında beklemiş.”</p>

  <p>Kavita bloknotundan başını kaldırmadan “Oldukça kötü,” dedi.</p>

  <p>“Evet, öyle. Anand daha sonra polise teslim oldu ve yaptığını itiraf etti. Şimdi cinayetten yargılanıyor.”</p>

  <p>“Benim ne yapmamı istiyorsun?”</p>

  <p>“Bunu ilk sayfa haberi yapmam istiyorum. Anand’ın halk desteği almasını sağlamanı, böylece onun hakkında hüküm verenlerin biraz daha insaflı davranmalarım sağlamanı istiyorum. Onu elbette suçlu bulacaklar ama cezası belki biraz hafifletilebilir. Hapishanedeyken ona destek olacak insanların olmasını, hapis cezasının mümkün olduğunca inmesini istiyorum.”</p>

  <p>“Çok fazla <i>istiyorum</i>'lu cümle oldu.”</p>

  <p>“Biliyorum.”</p>

  <p>“Şey, bu ilginç bir hikaye ama bunun gibi pek çok hikayeyle karşılaşıyoruz Lin,” dedi Kavita kaşlarını çatarak. “Karısını yakanlar, başlık parası cinayetleri, çocuk fuhuşu, köle pazarları, kız bebeklerin katli... Hindistan’da kadınlara açılmış bir savaş var Lin. Bu ölümüne bir savaş ve ölenler de genellikle kadınlar. Arkadaşına yardım etmek isterim ama bu hikaye birinci sayfa haberi değil <i>yaar</i>. Hem birinci sayfa konusunda herhangi bir söz hakkım yok. Unutma, ben daha orada yeniyim.”</p>

  <p>“Ama bu hikayede fazlası var,” diye üsteledim. “Asıl bomba kızkardeşlerin ölmeyişi. Öldükleri ilan edildikten yarım saat sonra Raşit’in karısı çarşafın altında nefes almaya başlamış. Birkaç dakika sonra da kızkardeşi inleyip kımıldanmış. Şimdi ikisi de hayatta ve durumları iyi. Gecekondudaki barakaları tapınak gibi bir yer haline geldi. Şehrin dört bir yanından insanlar ölümden dönen kardeşleri görmeye geliyor. Gecekonduda işler hiç olmadığı kadar iyi. Buraya gelen seyyahlar sayesinde ticaret çok iyi gidiyor. Kızkardeşler de hayal bile etmedikleri kadar zenginler. İnsanlar onlara ardı ardına bir-iki rupi de olsa para yağdırıyor ve bu paralar birikip duruyor. Kızkardeşler terkedilmiş kadınlar için bir yardım kuruluşu kurdular. Sanırım onların ölümden dönme hikayesi bile bu haberi birinci sayfaya taşımaya yeter.”</p>

  <p>“<i>Arrey yaar</i>, baba!” diye bağırdı Kavita. “Pekala, ilk önce beni kadınlarla bir araya getirmelisin. Bu işin kilit noktası onlar. Daha sonra da hapishanede Anand Rao ile röportaj yapmalıyım.”</p>

  <p>“Seni oraya götürürüm.”</p>

  <p>“Hayır,” dedi Kavita. “Anand ile yalnız konuşmalıyım. Onu yönlendirmemelisin. Kendi başına ne yapacağını görmem lazım. Eğer Anand’ın etrafında dönen bir kampanya oluşturacaksak tek başına durmasını bilmeli <i>yaar</i>. Fakat sen önceden onunla konuşup röportaja hazırlanmasını isteyebilirsin. Onu önümüzdeki iki ya da üç hafta içinde görmeye çalışacağım. Yapacak çok işimiz var.”</p>

  <p>İki saat boyunca Kavita ile kampanyayı konuştuk. Bu sırada onun sorularına yanıt verdim. Kavita’nın yanından ayrıldığımda gayet mutlu ve hevesliydi. Oradan doğruca Nariman Burnu’na gittim ve sahile park etmiş fast food satan minibüslerden birinden kendime sıcak bir yemek aldım. Yiyeceğimin yarısından azını yedim, iştahım yerinde değildi. Daha sonra ellerimi denizde yıkamak için kayaların oraya yürüdüm ve üç yıl önce Abdullah’ın yanıma geldiği yere yaklaştım.</p>

  <p>Bir kez daha aklımdan hızlıca Kadir’in söylediği sözler geçti, <i>Doğru nedenlerle yanlış şeyi yapmak...</i> Anand Rao’yu, Arthur Yolu Hapishanesi’nde nezaretçilerle ve vücut bitleriyle boğuşurken düşündüm ve esen meltemde bu düşünceyle ürperdim. Kavita bana Anand Rao’nun davasının neden benim için bu kadar önemli olduğunu sormuştu. Ona Anand’ın Raşit’in boğazını kesmeden, onu öldürmeden yalnızca bir hafta önce bana geldiğini söylemedim. Kavita’ya onu başımdan savdığımı, incittiğimi ve sıkıntısını parayla dindirmeye çalışıp onu küçümsediğimi söylemedim. Sadece doğru olanı yapmaya, bir arkadaşıma yardım etmeye çalıştığımı söyleyerek konuyu geçiştirdim.</p>

  <p>Kadirbhai bir keresinde her erdemli davranışın karanlık bir sır yüzünden ortaya çıktığını söylemişti. Bu herkes için doğru olmayabilir ama benim için doğruydu. Şu dünyada yaptığım küçük iyilikler bile arkasında karanlık bir neden taşırdı. O zaman bilmediğim ama şimdi bildiğim şey ise iyi amaçlar için sahip olduğumuz nedenlerin daha önemli olduğuydu. Yaptığımız şeyler için duyduğumuz suçluluk ve utanç dinince bizi kurtaracak olan geriye kalan iyiliklerimizdir. Yine de günahlardan arınma günü geldiğinde sakladığımız sırlar, gizlediğimiz sebepler gölgelerden çıkacak. Yaptığımız iyiliklerin ardındaki bu karanlık sırlar bize tutunacak. Kurtuluş adına yaptığımız tırmanışta yaptığımız iyilikler gizli bir utançtan kaynaklanıyorsa önümüzdeki yokuş çok dik olacak.</p>

  <p>Tabii bütün bunları o zaman bilmiyordum. Ellerimi soğuk suda yıkadım. Vicdanım yıldızlar kadar sessiz ve ulaşılmazdı.</p>
</body>
</html>
