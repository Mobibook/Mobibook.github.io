<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>KIRK İKİNCİ BÖLÜM</h2>

  <p>Güneş ışığı suyun üzerinde kırıldı ve körfezin yüzeyinde kabarıp duran dalgalarda kristal parlaklığında izler bıraktı. Yaklaşan günbatımında sanki ateştenmiş gibi görünen kuşlar tek bir vücutmuşçasına sürü halinde bir yuvarlak çizdi. Hacı Ali Camii’nin beyaz mermerlerle örülü alçak duvarlı avlusundan hacıların ve halktan göstermelik dindarların zikzak yaparak ilerlemelerini ve kutsal mekanın taş yolunu denizin dalgalarına bırakmalarını izledim. Gelgit yolu kapladığı zaman sadece teknelerle eve dönebileceklerini biliyorlardı. Acı çekenler ya da tövbe edenler, tıpkı önceki günlerdeki gibi geri çekilen denize çiçekler bırakmışlardı. Yükselen deniz suyuyla beraber binlerce kırık kalp tarafından her gün dua ile suya bırakılan turuncu-kırmızı, soluk gri-beyaz çiçekler tekrar su yüzüne çıkıyor, yolu sevgi, kayıp ve özlemle süslüyorlardı.</p>

  <p>Biz, yani kardeşler takımı da mabede, burada denildiği gibi, arkadaşımıza son görevimizi yerine getirmeye ve Salman Mustaan’ın ruhu için dua etmeye gelmiştik. Salman öldürüldüğünden beri ilk kez hepimiz bir aradaydık. Chuha ile girilen çatışmadan sonra haftalarca saklanmak ve yaralarımızı iyileştirmek için birbirimizden uzak durmuştuk. Elbette basın bayağı yaygara koparmıştı. <i>Katliam ve toplu cinayet</i> kelimelerine Bombay’ın bütün günlük gazetelerinde rastlamak mümkündü. Adalet ve suçluların cezalandırılması için yapılan çağrılar dinmek bilmiyordu. Bombay polisi birilerini tutuklayabilirdi. Aslında Chuha’nın evinde buldukları ceset yığınlarından hangi çetenin sorumlu olduğunu biliyorlardı ama harekete geçmemeleri için gayet geçerli dört nedenleri vardı. Bu sebepler şehirdeki polisler açısından basının kızgınlığından daha önemliydi.</p>

  <p>İlk olarak kayıtlara geçmeyecek bile olsa evin içinden, sokaktan veya Bombay’ın herhangi bir yerinden bize karşı şahitlik etmek isteyecek kimse yoktu. İkincisi, savaş Sapna kanilerini yok etmişti ve bu, polislerin de memnuniyetle yapacağı bir işti. Üçüncüsü, Chuha’nın yönetimi altındaki Walidlalla çetesi aylar önce Flora Çeşmesi yakınlarında gerçekleştirdikleri bir uyuşturucu ticareti sırasında onları basan bir polis memurunu öldürmüştü. Dava sonuçlanamamıştı, çünkü polislerin elinde mahkemeye sunacakları delilleri yoktu. Yine de olayın olduğu ilk günden beri kanı dökenin Chuha’nın grubu olduğunu biliyorlardı. Chuha’nın evindeki katliam, polisin de Sıçan ve adamlarına yapmak istediği şeyin aynısıydı ve eğer Salman harekete geçmeseydi er ya da geç polisler bir şey yapacaktı. Dördüncü olarak da, Chuha’nın işlerinden tahsis edilen ve adli mercilere giden on milyonlarca rupi polisin elini kolunu bağlamıştı.</p>

  <p>Polisler, Kadir Han’ın konseyinin yeni başkanı Sanjay’a özel olarak saatin işlediğini ve yaptığı bu tek hamleyle bütün şansını kullandığını söylemişti. Polisler barış ve tabii zenginlik istiyordu ama eğer Sanjay adamlarının aklını başına getirmezse bunu onun yerine memnuniyetle yapacaklardı. Sanjay’ın on milyon rupilik rüşvetini kabul ettikten sonra da <i>Abdullah denen adamı bir daha görmek istemiyoruz. O zaten Bombay’da bir kere ölmüştü, eğer onu bir kez daha görürsek bu sefer dirilmemek üzere ölür,</i> diye eklediler.</p>

  <p>Haftalarca saklandıktan sonra birer birer tekrar şehirde görünmeye başladık ve artık Sanjay çetesi olarak bilinen gruptaki işlerimize geri döndük. Ben Goa’da saklandığım yerden çıktım, Villu ve Krisna ile yaptığım pasaport işine devam ettim. Hacı Ali’de toplanmamız çağrısı gelince Enfield motorumla oraya gittim ve rıhtımdaki küçük dalgalar arasında Abdullah ile Mahmut Melbaaf’la yürüdüm.</p>

  <p>Mahmut grubumuzun başında durarak duayı yönetti. Adadaki camiyi çevreleyen birçok balkondan biri bize aitti. Mekke’ye döndük ve rüzgar beyaz gömleğini kabartırken Mahmut, arkasında diz çöken adamlar adına konuştu.</p>

  <p class="siir">Müşfik, Bağışlayıcı,<br />
  Kıyamet Günü’nün mutlak hakimi,<br />
  Kainatın yaratıcısı ve alemlerin Rabbi yüce Allah’a şükürler olsun!<br />
  Yalnızca sana tapar, yalnızca senden yardım dileniriz<br />
  Bize doğru yolu göster...</p>

  <p>Konseydeki Müslümanlar, Ferit, Abdullah, Amir, Faysal ve Nazir, Mahmut’un arkasında diz çöktü. Sanjay bir Hindu’ydu. Andrew da Hıristiyan’dı. Onlar da benim yanımda dua eden grubun arkasında diz çöktü. Başımı eğdim ve avuçlarımı açtım. Duada söylenenleri ve ayağa kalkıp çömelme sırasını biliyordum. Ben de onlara katılabilirdim ve eğer böyle yapsaydım Mahmut ve diğerlerinin çok memnun olacağının farkındaydım. Fakat onlarla birlikte diz çökemedim. Yasadışı hayatım ve dini kimliğim bir yana, onların yaklaşımı bana uygun değildi. Bunun yerine Salman’la konuştum ve her neredeyse huzur bulmasını diledim. Yine de o küçük duadan çok daha fazlasını ona sunabileceğimin farkındaydım. Böylece ametist akşam, dua eden adamların durduğu balkonu altın ve lila rengi ışıkla doldururken sessizce durup kendimi bir dolandırıcı, o kutsal adada bir casus gibi hissettim. Mahmut’un duası yitip gitmeye başlayan gururuma ve onuruma hitap ediyor gibiydi. <i>Senin gazabına maruz kalanlar... Yanlış yola sapmış olanlar...</i></p>

  <p>Duadan sonra adet gereği birbirimize sarıldık ve yoldan kıyıya doğru yürümeye başladık. Başı Mahmut çekiyordu. Hepimiz kendi yöntemimizle dua etmiş ve Salman için gözyaşı dökmüştük ama hiçbirimiz o kutsal yerin müdavimi değildik. Herkes güneş gözlüğü takıyordu. Yeni giysiler giymiştik. Benim dışımda herkesin üzerinde bir kaçakçının bir senelik kazancı kadar altın zincirler, pahalı saatler, yüzükler ve bilezikler vardı. Üstüne üstlük yaylana yaylana yürüyorduk. Bu zinde gangsterlerin silahlı ve tehlikeli olduklarında dans eder gibi adım atışlarıydı. Garip bir kortej gibiydik ve öyle tehditkar bir hava yaratıyorduk ki adaya giden yoldaki dilencilerin sadaka olarak verdiğimiz rupi tomarlarını alması için bile ısrar etmemiz gerekiyordu.</p>

  <p>Kıyı setinin yakınına üç araba park etmişti. Burası, Kadirbhai ile tanıştığım gün Abdullah’la durduğum yerdi. Motorumu arabaların arkasına park etmiştim. Arabaların oraya vardığımızda herkese veda etmek için durdum.</p>

  <p>“Gel de bizimle yemek ye Lin,” dedi Sanjay. Gerçekten içten bir davetti bu.</p>

  <p>Camideki melankolik anlardan sonra yemeğin eğlenceli geçeceğini ve davetin uyuşturucunun yanında mutlu, tasasız ve güzel kızları da içerdiğini biliyordum. Teklife minnettardım. Yine de kabul etmedim.</p>

  <p>“Teşekkürler ama biriyle buluşacağım dostum.”</p>

  <p>“<i>Arrey,</i> onu da yanında getir <i>yaar</i>,” dedi Sanjay. “Bir kızla buluşacaksın değil mi?”</p>

  <p>“Evet ama... Onunla konuşacağımız şeyler var. Sizinle sonra görüşürüz.”</p>

  <p>Abdullah ve Nazir bana motoruma kadar eşlik etmek istedi. Birkaç adım atmıştık ki Andrew arkamızdan koştu ve durmam için bana seslendi.</p>

  <p>Çabucak ve sinirli bir şekilde “Lin,” dedi. “Otoparkta aramızda geçenler... Ben... Üzgünüm <i>yaar.</i> Uzun zamandır senden özür dilemek istiyordum.”</p>

  <p>“Önemli değil.”</p>

  <p>“Hayır. Önemli.”</p>

  <p>Kolumu dirseğe yakın bir yerden tuttu ve beni Nazir’in bizi duyamayacağı bir mesafeye sürükledi. Bana doğru yaklaşarak yumuşak bir ses tonuyla konuştu.</p>

  <p>“Kadirbhai hakkında söylediklerim için üzgün değilim. Onun patron olduğunu ve senin de onu bir şekilde sevmiş olduğunu biliyorum...”</p>

  <p>“Evet, sevdim.”</p>

  <p>“Yine de onun için söylediklerimden pişman değilim. Bütün o vaazlarına rağmen bir günah keçisi bulması gerektiğinde yaşlı Macit’i, Gani’ye ve onun Sapna katillerine vermekte tereddüt etmedi. Güya Macit onun arkadaşıydı. Polislerin dikkatini dağıtmak için onu doğramalarına göz yumdu.”</p>

  <p>“Şey...”</p>

  <p>“Ve bütün o kurallar, hiçbir anlamları yok. Sanjay beni Chuha’nın kızlarının ve video işinin başına getirdi. Bu işlerden bir sürü para kazanacağız. Konseyde bir yer edineceğim. Amir ve Faysal da... Yani, tıpkı dediğim gibi Kadirbhai’nin günleri sona erdi.”</p>

  <p>Andrew’un kahverengi gözlerine baktım ve derin bir iç çektim. Otoparktaki o geceden bu yana ondan hiç hoşlanmıyordum. Dediklerini ve kavga edişimize ramak kalışını unutamıyordum. Benimle yaptığı bu özür konuşması daha da öfkelenmeme neden oluyordu. Eğer ikimizin de sevdiği bir arkadaşımızın cenaze töreninde olmasaydık ona çoktan vurmuştum.</p>

  <p>“Biliyor musun Andrew, bu küçük özründen pek hoşlandığımı söyleyemeyeceğim,” diye mırıldandım gülmeden.</p>

  <p>Andrew şaşırmış gibi görünerek “Bu özür kısmı değildi Lin,” dedi. “Özrü annen için söylediklerimden dolayı diliyorum. Onun için özür dilerim, gerçekten üzgünüm. Bu söylenmeyecek bir şeydi. Kimse kimsenin annesi hakkında böyle iğrenç şeyler söylememeli. O an bana vursaydın haklıydın <i>yaar</i>. Vurmadığın için ise... Memnunum. Anneler kutsaldır ve senin annenin de çok iyi biri olduğuna eminim. Lütfen, özrümü kabul et.”</p>

  <p>Elimi uzatarak “Tamamdır,” dedim. Andrew elimi iki elinin arasına aldı ve heyecanlı bir şekilde sıktı.</p>

  <p>Abdullah, Nazir ve ben dönüp motora doğru yürüdük. Abdullah her zamankinden sessizdi. Onun bu sessizliği insanı huzursuz ediyordu. “Delhi’ye bu gece mi geri dönüyorsun?” diye sordum.</p>

  <p>“Evet,” diye cevap verdi. “Geceyarısı.”</p>

  <p>“Seninle havaalanına gelmemi ister misin?”</p>

  <p>“Hayır, teşekkürler. Gelmesen daha iyi. Polislere görünmemeliyim. Eğer sen orada olursan polisin dikkatini çekeriz. Belki seninle Delhi’de görüşürüz. Sri Lanka’da bir iş var. Benimle beraber o işe girmelisin.”</p>

  <p>Abdullah’ın samimiyeti karşısında sırıtarak “Bilemiyorum dostum,” dedim. “Sri Lanka’da bir savaş var.”</p>

  <p>Abdullah “Savaşsız hiçbir adam, hiçbir yer yok,” dedi. Bu sanırım bana söylediği en derin sözdü. “Yapabileceğimiz tek şey bir taraf seçip savaşmak. Tek yapabileceğimiz, kimin için kime karşı savaşacağımızı seçmek. Hayat bu.”</p>

  <p>“Umarım bundan daha fazlasıdır kardeşim. Ama belki de haklısındır.” Abdullah benden istediği şeyden sıkıntı duyarak “Bunu benimle yapabileceğini düşünüyorum,” dedi. “Bu Kadirbhai’nin son işi.”</p>

  <p>“Ne demek istiyorsun?”</p>

  <p>“Kadir Han, Sri Lanka’dan bir haber geldiğinde bu görevi onun için yerine getirmemi istedi. Ve mesaj geldi.”</p>

  <p>İşleri Abdullah için zorlaştırmamaya çalışarak “Üzgünüm ama neden bahsettiğini bilmiyorum,” dedim. “Ağır ol ve bana açıkla lütfen. Ne mesajı?”</p>

  <p>Abdullah, Nazir ile Urduca konuştu. Nazir başını birkaç kere salladıktan sonra ya isimler hakkında bir şey söyledi ya da isim vermemesini belirtti. Daha sonra başını bana doğru çevirdi ve sıcak bir şekilde gülümsedi.</p>

  <p>“Sri Lanka’daki savaşta Tamil Kaplanları, Sri Lanka ordusuna karşı mücadele veriyor,” diye başladı Abdullah. “Kaplanlar Hindu. Sri Lankalılar Budist. Bu iki grubun arasında silahları ve orduları olmayan Tamil Müslümanları bulunuyor. Herkes onları öldürüyor ve onlar için savaşan kimse yok. Pasaporta ve altına ihtiyaçları var. Biz onlara yardım etmek için gidiyoruz.”</p>

  <p>“Bu planı Kadirbhai yaptı,” diye ekledi Nazir. “Sadece üç kişi. Abdullah, ben ve bir <i>gora...</i> Yani sen. Birlikte gideceğiz.”</p>

  <p>Nazir’e borçluydum. Eğer onlarla gitmezsem Nazir’in bundan bahsetmeyeceğini biliyordum ama ona hayatımı borçlu olduğum bir gerçekti. Onu reddetmek çok zordu. Bir başka şey daha vardı. Bana gülümsemesinde bilgece, cömert bir yan vardı. Sanki bana sadece onunla birlikte olup borcumu ödemekten daha fazlasını vaat ediyordu. Kadir’in ölümü için kendini suçluyordu fakat benim Kadir öldüğünde onun yanında olup Amerikalısı gibi davranmadığım için hala utanç duyduğumu da biliyordu. Ona, sonra Abdullah’a bakarken <i>Bana bir şans veriyor,</i> diye düşündüm. <i>Bu sayfayı kapamam için bana bir fırsat sunuyor.</i></p>

  <p>“Peki, bu yolculuğa aşağı yukarı ne zaman çıkıyorsunuz?”</p>

  <p>Abdullah gülerek “Yakında,” dedi. “Birkaç aydan uzun sürmez. Ben Delhi’ye gidiyorum. Zamanı geldiğinde seni getirmesi için birini yollayacağım. İki-üç ay var Lin kardeş.”</p>

  <p>O esnada kafamın içinde bazı sesler duydum. Belki de ses değil de sanki bir gölün üzerinde seken taşın ekosu gibiydi. <i>Katil... O bir katil... Bunu yapma... Uzaklaş... Hemen uzaklaş...</i> Elbette duyduğum bu ses haklıydı. Hem de çok haklıydı. Keşke ona katılma kararı almam için birkaç saniyeden daha uzun süre düşünmem gerektiğini söyleyebilseydim.</p>

  <p>Elimi uzattım. “İki üç ay sonra,” dedim. Abdullah iki eliyle elimi tutarak sıktı. Nazir’e baktım ve konuşurken gülümsedim. “Kadir’in işini yapacağız. Görevi tamamlayacağız.”</p>

  <p>Nazir’in çenesi kilitlendi ve ağzı iyice yamuldu. Sanki yaramaz birer köpek yavrusuymuşlar gibi sandaletli ayaklarına baktı. Sonra birdenbire üzerime atıldı ve beni cezalandırır gibi sıkıca sarıldı. Bu kalbinin sesini dile getirmeyi hiçbir zaman öğrenememiş -dans ettiği zamanlar hariç- bir adamın kaba, güçlü sarılışıydı ve başladığı gibi ansızın sona erdi. Nazir kalın kollarını uzaklaştırırken göğsüyle beni geri itti ve bir köpekbalığı ile karşılaşmışçasına titreyerek başını salladı. Gözlerini kaldırıp baktığında gözlerini kızartan o sıcaklık, yüzündeki asık suratlı hal ile çarpışmaya başlamıştı. Nazir’in sevgi gösterisini abartsam ya da herhangi bir şekilde buna değinsem arkadaşlığını sonsuza kadar kaybedeceğimi biliyordum.</p>

  <p>Motoru çalıştırdım ve ayaklarımla iterek Nana Chowk ve Colaba yönüne doğrulttum.</p>

  <p>Yanından geçerken Abdullah “<i>Saatch aur himmat</i>” diye seslendi.</p>

  <p>Elimi salladım ama slogana karşılık veremedim. Sri Lanka görevinde onlara katılmamda gerçeğin ve cesaretin ne kadar rol oynadığından emin değildim. Yanlarından uzaklaşırken ve ılık gece ile trafiğin sıkışıklığına kendimi teslim ederken kararımda cesaret ile gerçeğin pek etkili olmadığını düşünüyordum.</p>

  <p>Nariman Noktası’na çıkan Back Bay Yolu’na vardığımda kan kırmızı bir ay denizin üzerinde yükseliyordu. Motorumu soğuk içecekler satan bir tezgahın yanında durdurdum ve anahtarları gecekondudan bir arkadaşım olan satıcıya fırlattım. Ayı arkama alarak balıkçıların genelde yıpranmış ağlarını ve hırpalanmış teknelerini onarmak için toplandıklan kumlu sahilin yanındaki yoldan ilerlemeye başladım. O gece Sassoon Rıhtımı’nda bir festival vardı ve bu nedenle pek çok insan barakalarından ve evlerinden çıkıp sahilde bir araya gelmişti. Yürüdüğüm yol ise neredeyse terkedilmiş gibiydi.</p>

  <p>O an onu gördüm. Yarısı kuma gömülü bir balıkçı teknesinin ucunda oturuyordu. Sadece teknenin pruvası ile küpeştesi kumun dışındaydı. Bol bir pantolonun üzerine uzun bir üst giymişti. Dizlerini yukarı çekmişti ve çenesini koluna yaslamış karanlık suya bakıyordu.</p>

  <p>Balıkçı teknesinde yanına oturarak “İşte bu yüzden seni seviyorum,” dedim.</p>

  <p>Yeşil gözleri deniz gibi karanlıktı. “Merhaba Lin,” dedi gülümseyerek. “Seni gördüğüme sevindim. Gelmeyeceğini düşünmüştüm.”</p>

  <p>“Mesajın biraz acil gibiydi. Neredeyse bana ulaşmıyordu. Şans eseri havaalanına giden Didier ile karşılaştım da o söyledi.”</p>

  <p>Karla mırıldanarak “Kaderi beklemekten sıkıldığında iş şansa kalır,” dedi.</p>

  <p>“Siktir git Karla,” dedim gülerek.</p>

  <p>Karla da sırıttı. “Eski alışkanlıklar,” dedi. “Sıkı yaşa... Daha sıkı yalanlar söyle.”</p>

  <p>Sanki tanıdık bir şeyler yakalamak istermiş gibi yüzümü inceledi. Yüzündeki gülümseme yavaşça soldu.</p>

  <p>“Didier’i özleyeceğim.”</p>

  <p>Onun uçakta, İtalya yolunda olduğunu düşünerek “Ben de,” diye cevap verdim. “Ama sanırım çok geçmeden dönecektir.”</p>

  <p>“Neden böyle düşünüyorsun?”</p>

  <p>“Dairesine bakmaları için Zodyak George’ları görevlendirdim.”</p>

  <p>Karla öpülesi dudaklarıyla “Hımm,” yaptı.</p>

  <p>“Evet, eğer bu onu çabucak geri getirmezse ne getirir bilmem. O daireyi ne kadar sevdiğini bilirsin.”</p>

  <p>Karla yanıt vermedi. Bir şeyler düşünüyor gibiydi.</p>

  <p>Gözlerime bakarak sakince “Khaled burada, Hindistan’da,” dedi.</p>

  <p>“Nerede?”</p>

  <p>“Delhi’de. Şey, Delhi yakınlarında.”</p>

  <p>“Ne zamandan beri?”</p>

  <p>“Haber iki gün önce geldi. Kontrol ettirdim. Sanırım o.”</p>

  <p>“Ne haberi?”</p>

  <p>Karla denize bakarak derin bir iç çekti.</p>

  <p>“Jeet’in haber ajanslarında adamları var. Adamlardan biri Afganistan’dan gelen ve gittiği her yerde kalabalıkları peşine takan Khaled Ansari adında yeni bir ruhani liderden bahsetti. Bunu duyduğumda Jeet’ten kontrol ettirmesini istedim. Adamları Khaled’e uyan bir tarif yolladı.”</p>

  <p>“Vay... Tanrı’ya şükür... Tann’ya şükür.”</p>

  <p>“Evet,” diye mırıldandı Karla. Gözlerinde eskiden olduğu gibi gizemli, anlaşılmaz bir ifade belirdi.</p>

  <p>“O olduğuna emin misin?”</p>

  <p>Karla bir kez daha bana bakarak “Oraya gidecek kadar eminim,” dedi. “Şu an nerede olduğunu biliyor musun?”</p>

  <p>“Pek sayılmaz ama sanırım nereye gittiğini biliyorum.”</p>

  <p>“Nereye gidiyor?”</p>

  <p>“Varanasi’ye. Kadirbhai’nin hocası İdris orada yaşıyor. Artık çok yaşlı ama halen öğretiyor.”</p>

  <p>Kadirbhai ile felsefi çıkarımlarını dinleyerek geçirdiğim yüzlerce saate rağmen bu adı hiç duymamış olmama şaşırarak “Kadirbhai’nin öğretmeni mi?” diye sordum.</p>

  <p>“Evet, onunla Kadir ile Hindistan’a ilk gelişimde tanıştım... Şey, bir çeşit sinir krizi geçiriyordum. Singapur’a giden bir uçak vardı ve ona nasıl bindiğimi bile hatırlamıyordum. O uçakta tam anlamıyla çökmüştüm. Kadir de benimle aynı uçaktaydı. Kolunu bana doladı ve ona her şeyi, her şeyi anlattım. Gözlerimi tekrar açtığımda kocaman bir Buda heykelinin olduğu bir mağaradaydım ve yanımda Kadir’in, İdris adlı öğretmeni vardı.”</p>

  <p>Karla bir an için bu hatıraların kendisini geçmişe sürüklemesine izin verdi ama hemen ardından kendini toparladı.</p>

  <p>“Sanırım Khaled, İdris’i görmeye gidiyor. O yaşlı guru Khaled’i büyülemişti. Khaled onunla tanışmayı kafasına takmıştı. Bunu o zamanlar neden gerçekleştirmedi bilmiyorum ama şimdi oraya gidiyor bence. Belki de çoktan oradadır. Durmadan bana İdris’i sorardı. İdris, Kadir’e Çözünme Teorisi ile ilgili bildiği her şeyi öğretti ve...”</p>

  <p>“Neyle ilgili?”</p>

  <p>“Çözünme Teorisi. Kadir buna öyle diyordu ama ismi koyanın İdris olduğunu da belirtiyordu. Onun hayat felsefesiydi. Kadir evrenin daima...”</p>

  <p>Karla’nın sözünü keserek “Karmaşıklık,” dedim. “Biliyorum. Bunu Kadir ile çok konuştum. Fakat buna asla Çözünme Teorisi dememişti. İdris’ten de hiç bahsetmedi.”</p>

  <p>“Bu komik, çünkü İdris’i bir baba gibi severdi. Bir keresinde ona öğretmenlerin öğretmeni demişti. Varanasi’nin yakınlarında bir yerde İdris ile birlikte emekliye ayrılmak istiyordu. Her neyse, Khaled’i aramaya oradan başlayacağım.”</p>

  <p>“Ne zaman?”</p>

  <p>“Yarın.”</p>

  <p>Karla’ya bakmadan “Tamam,” dedim. “Bunun... Bunun Khaled ile geçmişinizle bir alakası var mı?”</p>

  <p>“Bazen tam bir hödük olabiliyorsun biliyor musun Lin?”</p>

  <p>Karla’ya sertçe baktım ama yanıt vermedim.</p>

  <p>Bir süre sonra “Ulla’nın şehirde olduğunu biliyor muydun?” diye sordu.</p>

  <p>“Hayır. Ne zaman geldi? Onu gördün mü?”</p>

  <p>“Ondan bir mesaj aldım. President Oteli’ndeydi ve hemen beni görmek istiyordu.”</p>

  <p>“Oraya gittin mi?”</p>

  <p>Karla düşünceli bir şekilde “Gitmek istemedim,” dedi. “Eğer sana bir nesaj gelseydi gider miydin?”</p>

  <p>Hafifçe kıpırdayan dalgaların üzerine düşen ayışığını izleyerek “Gitmek istemezdim,” diye yanıtladım. “Ama oraya onun için değil, Modena için giderdim. Bir süre önce onu gördüm. Hala Ulla için deli oluyor.”</p>

  <p>Karla sessizce “Modena’yı bu gece gördüm,” dedi.</p>

  <p>“Bu gece mi?”</p>

  <p>“Evet, az önce. Ulla ile birlikteydi. Tüylerim diken diken oldu. Otele gittim ve Ulla’nın odasına çıktım. Odada Rameş adında bir adam vardı.”</p>

  <p>“Modena bana ondan bahsetti. Adam onun arkadaşı.”</p>

  <p>“Neyse, kapıyı o açtı. Ben de içeri girdim ve Ulla’nın yatağında sırtını duvara yaslamış oturduğunu gördüm. Modena da onun dizlerine yatmış, kafasını Ulla’nın omzuna yaslamıştı. O yüzü...”</p>

  <p>“Biliyorum. Çok feci durumda.”</p>

  <p>“Çok garipti. Neden bilmiyorum ama gördüklerim karşısında donakaldım. Ulla babasından ona yüklü bir miras kaldığını söyledi, biliyorsun ailesi zengindi. Ulla’nın doğduğu kasaba ailesine aitti fakat Ulla uyuşturucuya batınca onu servetlerinden mahrum etmişlerdi. Yıllarca ailesinden tek kuruş alamadı. Ta ki babası ölünceye kadar. Miras ona kalınca buraya dönüp Modena’ya bakmak gibi bir düşünceye kapılmış. Kendini suçlu hissediyor, bununla yaşayamıyormuş. Böylece Modena’yı bulmuş. Zaten Modena da onu bekliyordu. Ben oraya gittiğimde ikisi birlikteydi. Bir çeşit aşk masalı gibi bir şey işte.”</p>

  <p>Yumuşak bir ses tonuyla “Kahretsin, Modena haklıymış,” dedim. “Modena bana Ulla’nın onun için geleceğini söyledi ve gerçekten de böyle oldu. Bense buna bir saniye bile inanmamış, onun deli olduğunu düşünmüştüm.”</p>

  <p>“Birlikte oturmaları, Modena’nın onun dizlerine uzanması... Pieta’yı bilir misin? Ya Michelangelo’yu? Tıpkı onların elinden çıkmış gibi bir görüntüydü. Çok garipti. Beni gerçekten sarstı. Bazı şeyler öyle ilginç ki insanı kızdırıyor.”</p>

  <p>“Ulla ne istedi?”</p>

  <p>“Ne demek istiyorsun?”</p>

  <p>“Seni neden otele çağırmış?”</p>

  <p>Karla hafifçe gülümseyerek “Hı, anladım,” dedi. “Ulla her zaman bir şey ister.” Bir kaşımı kaldırarak Karla’ya baktım fakat buna cevap vermedim.</p>

  <p>“Modena için bir pasaport ayarlamamı istedi. Yıllardır burada olduğu için pasaportunun süresi geçmiş. İspanyol polisi ile de bazı sorunları var. Avrupa’ya gitmek için yeni bir pasaporta ihtiyacı var. Bir İtalyan ya da Portekiz olabilir.”</p>

  <p>Karla’nın onunla buluşmamı neden istediğini anladığımı düşünerek sakin bir şekilde “Bu işi bana bırak,” dedim. “Yarın bu işle ilgilenirim. Modena ile fotoğraflar ve gerekli şeyler için nerede irtibata geçeceğimi biliyorum. Gerçi kontrolde onun yüzüyle ilgili bir sorun da çıkmaz. Ben her şeyi ayarlarım.”</p>

  <p>Karla gözlerimin içine öyle hararetli bir şekilde bakıp “Teşekkürler,” dedi ki kalbim hızlı atmaya başladı. Didier bir keresinde <i>Sevmemen gereken biriyle baş başa kalmak her zaman çok büyük bir aptallıktır,</i> demişti. “Ne yapıyorsun Lin?”</p>

  <p>Gülümseyerek “Burada seninle oturuyorum,” dedim.</p>

  <p>“Hayır, demek istediğim ne yapacaksın? Bombay’da kalacak mısın?”</p>

  <p>“Neden soruyorsun?”</p>

  <p>“Benimle birlikte... Khaled’i bulmaya gelir misin diye soracaktım.”</p>

  <p>Duyduğum karşısında güldüm ama Karla benimle beraber gülmedi.</p>

  <p>“Bu bugün aldığım ikinci şahane teklif,” dedim.</p>

  <p>Karla ağır ağır konuşarak “İkinci en şahane teklif mi?” dedi. “İlki neydi?”</p>

  <p>“Biri beni Sri Lanka’daki savaşa davet etti.”</p>

  <p>Karla öfkeyle bir cevap verecekti ki ellerimi kendimi savunur gibi kaldırdım ve hemen konuşmaya başladım.</p>

  <p>“Sadece şaka yapıyorum Karla. Sakin ol. Sri Lanka daveti doğaı aslında ama...”</p>

  <p>Karla biraz gevşeyerek tekrar gülümsedi.</p>

  <p>“Hazırlıksız yakalandım. Uzun zaman oldu Lin,” dedi.</p>

  <p>“Peki, neden beni davet ediyorsun?”</p>

  <p>“Neden olmasın?”</p>

  <p>“Bu iyi bir cevap değil, biliyorsun Karla,” dedim.</p>

  <p>Karla içini çekerek “Pekala,” dedi ve rüzgarın kumda oluşturduğu şekillere baktı. “Sanırım Goa’da yaşadığımız gibi bir şey yaşamayı umut ediyordum.”</p>

  <p>Karla’nın dediğini duymazdan gelerek “Peki ya Jeet?” dedim. “Khaled’i bulmak için gitmene ne diyor?”</p>

  <p>“Biz ayrı hayatlar yaşıyoruz. Nereye gitmek istersek, ne yapmak istersek onu yapıyoruz.”</p>

  <p>Yalan olmayan fakat onu da incitmeyecek bir kelime bulmaya çalışarak “Kulağa biraz ciddiyetsiz geliyor,” dedim. “Didier’e göre durum bundan daha ciddi. Adam sana evlenme teklif etmiş.”</p>

  <p>“Etti,” dedi Karla ifadesiz bir şekilde.</p>

  <p>“Ve?”</p>

  <p>“Ve ne?”</p>

  <p>“Yani onunla evlenecek misin?”</p>

  <p>“Evet. Sanırım evleneceğim.”</p>

  <p>“Neden?”</p>

  <p>“Neden olmasın?”</p>

  <p>“Yine başlama.”</p>

  <p>Karla yorgun bir şekilde gülümseyip içini çekerek “Üzgünüm,” dedi. “Son zamanlarda farklı insanlarla takılıyorum. Neden mi Jeet’le evleneceğim? İyi biri, sağlıklı ve paralı. Hem sanırım parasını harcamak konusunda ondan daha iyi bir iş çıkaracağım.”</p>

  <p>“Yani onun aşkı için ölmeye hazırsın.”</p>

  <p>Karla güldü ve bana dönüp birdenbire ciddileşti. Gözleri ayışığında solgundu. Yağmur sonrası nilüferlerin rengindeki gözleri, sanki parmaklarımın ucunda geceyi tutuyormuşum gibi hissettiren nehir taşları gibi siyah uzun saçları, göz kamaştırıcı bir şekilde parlayan, kamelya yumuşaklığında, gizli fısıltılarla dolu dudakları. Güzeldi. Onu seviyordum. Onu hala çok seviyordum ama tutkuyla, kalbimle sevmiyordum. O çaresiz, hayalperest, yükseklerde uçan aşk gitmişti. Ona bir kez daha hayranlıkla bakarken bir zamanlar benim üzerimde sahip olduğu gücün yok olduğunu farkettim. Ya da daha doğrusu o güç bana geçmiş, benim olmuştu. Bütün kartlar benim elimdeydi. O zaman bilmek istedim. İkimizin arasında olanları kabul etmek benim için yeterli değildi. Her şeyi bilmek istiyordum.</p>

  <p>“Neden bana söylemedin Karla?”</p>

  <p>Karla acı çeker gibi iç geçirdi ve çıplak ayaklarını kuma gömdü. Ayağının üzerinde oynayan yumuşak kum tanelerini izlerken sanki bir mektup yazıyormuş ya da yazıp da asla bana göndermediği bir mektubu okuyormuş gibi cansız bir ses tonuyla konuşmaya başladı.</p>

  <p>“Bunu soracağını biliyordum, galiba bu yüzden seninle görüşmek için bu kadar bekledim. İnsanların etrafta olduğumu bilmelerini istedim ve seni sordum ama bu ana kadar seninle görüşmek için bir şey yapmadım, çünkü soracağını biliyordum.”</p>

  <p>Niyet ettiğimden daha sert bir sesle “Eğer işini kolaylaştıracaksa Madam Zhou’nun evini senin yaktığını biliyorum,” dedim.</p>

  <p>“Bunu sana Gani mi söyledi?”</p>

  <p>“Gani mi? Hayır. Kendim anladım.”</p>

  <p>“Bu işi benim için Gani ayarladı. Bu onunla son konuşmamdı.”</p>

  <p>“Ben onunla ölmeden bir saat kadar önce konuştum.”</p>

  <p>Karla belki de hikayesinde bana anlatmak zorunda kalmayacağı kısımlar olduğunu umarak “Sana Madam Zhou hakkında bir şey anlattı mı?” diye sordu.</p>

  <p>“Madam Zhou hakkında mı? Hayır. Tek kelime etmedi.”</p>

  <p>Karla yine iç geçirdi. “Bana çok şey anlattı,” dedi. “Birkaç boşluğu doldurdu. Sanırım beni onunla birlikte uçurumun kenarına sürüklemek isteyen Gani’ydi. Bana Madam Zhou’nun senin peşine Rajan’ı taktığını ve benimle seviştiğin gece polisleri araya sokup seni içeri attırdığını söyledi. Madam Zhou’dan her zaman nefret ettim ama bu bardağı taşıran son damla oldu. Artık çok fazla oluyordu. Seninle paylaşacağım o anı yaşamama izin vermemişti. Ben de Gani ile anlaştım ve o da bu işi ayarladı. Harika bir yangındı. Yangının bir kısmını ben çıkardım.”</p>

  <p>Karla kumun içindeki ayaklarına bakarak birdenbire sustu. Gözleri parlıyordu. Bir an için Saray’ın yanmasını izlerken o yeşil gözlerin nasıl parladığını hayal ettim.</p>

  <p>Biraz sonra “Amerika’yı da biliyorum,” dedim. “Orada ne olduğunu biliyorum.”</p>

  <p>Karla hemen bana baktı ve gözlerimdeki anlamı okudu.</p>

  <p>“Lisa,” dedi. Yanıt vermedim. Sonra normalde öğrenmesi mümkün olmayan şeyi kadınca bir içgüdüyle hemen anlayarak gülümsedi. “Lisa ile sana sevindim. Çok... Güzel.”</p>

  <p>Yüzümdeki ifade değişmedi ve Karla bir kez daha kumları izlemeye koyulurken yüzündeki gülümseme soldu.</p>

  <p>“Hiç birini öldürdün mü Lin?”</p>

  <p>Karla’nın Afganistan’ı mı, yoksa Chuha ile olan çatışmayı mı kastettiğinden emin olamadığımdan “Ne zaman?” dedim.</p>

  <p>“Herhangi bir zaman.”</p>

  <p>“Hayır.”</p>

  <p>Karla tekrar nefes alarak “Sevindim,” dedi. “Dilerim...”</p>

  <p>Bir süre sessiz kaldı. Issız sahilde, bir yerlerdeki festivalden gelen gürültüleri duyuyorduk. Mutlu kalabalık yüksek sesle çalan bir bandoya eşlik ediyordu. Daha yakınımızda okyanusun müziği kıyıya vuruyor, tepemizdeki hurma ağaçlarının yaprakları rüzgarla titriyordu.</p>

  <p>“Oraya gittiğimde... Onun evine gidip onun olduğu odaya girdiğimde bana gülümsedi. Beni... Beni gördüğüne sevinmişti. Bir saniyeliğine fikrimi değiştirdim ve her şeyin bittiğini düşündüm. Ama o esnada gülümsemesinde kirli bir şeyler gördüm. Bana... <i>Günlerden bir gün bana daha fazlası için geleceğini biliyordum,</i> dedi. Bunun gibi bir şey söyledi. Ve kimse bizi görmesin diye etrafına bakınmaya başladı...”</p>

  <p>“Geçti Karla.”</p>

  <p>“Silahı gördüğünde daha da kötüydü, çünkü özür dilemeye başladı. Bana ne yaptığını bildiği çok... Çok açıktı. Bunun ne kadar kötü bir şey olduğunun farkındaydı. Sonra öldü. Çok kan yoktu. Ben çok kan olacağını düşünmüştüm. Belki sonrasında olmuştur. Kendimi Kadir’in kolları arasında uçakta bulana kadar da hikayenin gerisini hatırlamıyorum.”</p>

  <p>Karla susuyordu. Sivri uçlu koni şeklinde bir deniz kabuğunu elime aldım. Onu avcumu delene kadar elime bastırdım ve kumun üzerine attım. Karla’ya tekrar baktığımda kaşlarını çatmış beni izliyordu.</p>

  <p>“Ne istiyorsun?” diye açıkça sordu.</p>

  <p>“Bana neden Kadirbhai’den hiç bahsetmediğini bilmek istiyorum.”</p>

  <p>“Dürüst cevap mı istersin?”</p>

  <p>“Elbette.”</p>

  <p>Tekrar uzaklara bakarak “Sana güvenemedim,” dedi. “Aslında bu tam da doğru değil. Sana güvenip güvenemeyeceğimi bilmiyordum. Şimdi ise biliyorum. Sana başından beri güvenebilirmişim.”</p>

  <p>Dişlerimi sıkıyordum ve dudaklarım konuşurken hareket etmiyordu. “Pekala.”</p>

  <p>“Sana anlatmaya çalıştım. Benimle Goa’da kalmanı sağlamaya çalıştım. Bunu biliyorsun.”</p>

  <p>“Sanki bu bir fark yaratırdı!” diye bir an parladıktan sonra Karla gibi iç çekerek sesimi yumuşattım. “Onun için çalıştığını, beni onunla çalışmam için seçtiğini söyleseydin bir şeyler değişebilirdi.”</p>

  <p>“Kaçıp Goa’ya gittiğimde kötüydüm. Sapna olayı... Benim fikrimdi. Biliyor muydun?”</p>

  <p>“Aman Tanrım. Hayır.”</p>

  <p>Yüzümdeki kızgınlıkla dolu hayalkırıklığını okuyan Karla gözlerini kıstı. Onun dediğini yanlış anlayıp Sapna cinayetlerini ayarlamış olduğunu düşünmemden ötürü şaşkın bir halde “Cinayetlerle bir alakam yok,” diye açıkladı. “Onlar tamamıyla Gani’nin fikriydi. Bombay’a ve dışarı teçhizat sokmaları gerektiğinden insanların yardımına ihtiyaçları vardı. Benim fikrim Sapna gibi ortak bir düşman yaratıp herkesin ona karşı savaşmak için bizimle birlik olmasını sağlamaktı. Ortada tehlikeli, karizmatik bir lider olduğuna inandırmak için posterler, grafitiler ve birkaç zararsız bombalama eylemi yapılacaktı. Fakat Gani bunun yeterince korkutucu olmadığını düşündü. İşte bu yüzden cinayetler başladı...”</p>

  <p>“Ve sen de Goa’ya gittin.”</p>

  <p>“Evet. Cinayetlerden ilk haberim olduğu günü biliyorsun. Gani’nin benim fikrimi ne hale çevirdiğini orada, beni öğle yemeğine götürdüğün Gökyüzündeki Kasaba’da öğrendim. Arkadaşların konu hakkında konuşuyordu. O gün gerçekten sarsıldım. Bir süre bunu durdurmaya çalıştım ama faydasızdı. Daha sonra da Kadir bana senin hapiste olduğunu söyledi. Fakat Madam Zhou, Kadir’in istediğini yapana kadar orada kalman gerekiyordu. Kadir beni genç Pakistanlı bir general üzerinde çalışmaya yolladı. Benim bağlantılarımdan biriydi ve benden hoşlanıyordu. Ben de bu işi yaptım. Kadir istediğini elde edene kadar, ben de generalle uğraştım. Sonra da onu bıraktım. Dayanamayacak hale gelmiştim.”</p>

  <p>“Ama Kadir’e geri gittin.”</p>

  <p>“Benimle kalman için uğraştım.”</p>

  <p>“Neden?”</p>

  <p>“Ne demek istiyorsun?”</p>

  <p>Karla kaşlarını çatmıştı ve sorudan hiç hoşlanmışa benzemiyordu.</p>

  <p>“Neden seninle kalmamı istedin?”</p>

  <p>“Nedeni bariz değil mi?”</p>

  <p>“Hayır, değil. Beni sevdin mi Karla? Benim seni sevdiğim gibi mi beni sevdin mi demiyorum. Ama... Beni hiç sevdin mi? Beni azıcık da olsa sevdin mi Karla?”</p>

  <p>“Senden hoşlandım...”</p>

  <p>“Tabii...”</p>

  <p>“Bu doğru. Senden tanıdığım herkesten daha fazla hoşlandım. Bu benim için çok fazla Lin.”</p>

  <p>Çenem kilitlenmişti, başımı diğer tarafa çevirdim. Karla birkaç saniye daha bekledikten sonra tekrar konuşmaya başladı.</p>

  <p>“Sana Kadir’den bahsedemezdim. Yapamazdım. Sanki ona ihanet edermiş gibi hissederdim.”</p>

  <p>“Sanırım bana ihanet etmek daha farklıydı...”</p>

  <p>“Siktir, Lin öyle değildi. Eğer benimle kalsaydın ikimiz de o dünyadan kurtulmuş olurduk ama o zaman bile sana söyleyemezdim. Her neyse, bir şey farketmez. Benimle kalmadığından seni bir daha göreceğimi düşünmedim. Daha sonra Kadir’den senin Gupta’nın yerinde olduğunu ve kendini uyuşturucu ile öldürdüğünü söyleyen ve seni oradan çıkarmak için yardımımı isteyen bir mesaj aldım. İşte böylece tekrar geri geldim. Kadir’e bu nedenle geri döndüm.”</p>

  <p>“Anlayamıyorum Karla.”</p>

  <p>“Neyi anlamıyorsun?”</p>

  <p>“Sapna olayından önce Kadir ve Gani için kaç yıl çalıştın?”</p>

  <p>“Yaklaşık dört yıl.”</p>

  <p>“O zaman dönen başka şeyleri de görmüş ya da en azından duymuş olmalısın. Tanrı aşkına Bombay mafyasının bir kolu için çalışıyorsun. Bombay’ın en büyük gangsterlerinden biri için. Gani, Sapna olayıyla kafayı yemeden önce de onlar insan öldürüyordu. Onca şeyden sonra neden Sapna olayı seni bu kadar rahatsız etti? Bunu anlayamıyorum.”</p>

  <p>Karla beni dikkatle inceliyordu. Ona sorularla saldırdığımı anlayacak kadar zekiydi ama sorularımın gerisindekini de anladığı gözlerinden anlaşılıyordu. Ben ne kadar saklamaya çalışsam da şüpheci yaklaşımımla birleşen sesimdeki kınayan tonu hemen farketmişti. Ben cümlemi bitirince Karla bir nefes aldı ve konuşacak gibi oldu ama cevabım tekrar gözden geçirirmiş gibi duraksadı.</p>

  <p>Biraz da şaşkınlık ifadesiyle “Onlan bırakıp Goa’ya gitmemin nedeninin yaptıklarımdan Ötürü ya da parçası olduğum şeyden ötürü bağışlanmak istemem olduğunu mu düşündün? Böyle mi düşünüyorsun?” diye sordu.</p>

  <p>“Nedeni bu muydu?”</p>

  <p>“Hayır. Bağışlanmak istedim, halen de istiyorum ama onun için gitmedim. Oradan ayrıldım, çünkü Sapna cinayetleri ile ilgili hiçbir şey hissetmedim. İlk başlarda Gani’nin fikrimi bu kadar saptırmasından dolayı çok şaşırmış ve tedirgin olmuştum. Ve bu hiç hoşuma gitmemişti. Bunun aptalca ve gereksiz bir hareket olduğunu, başımıza dert açacağını düşünmüştüm. Fakat Macit’i öldürdüklerinde bile bir şey hissetmedim. Biliyor musun, onu severdim. Yaşlı Macit’i severdim. Aslında en iyileri oydu ama ölümü beni etkilemedi. Kadir bana seni hapiste bırakması gerektiğini ve dövülmen karşısında bir şey yapamayacağını söylediğinde de bir şey hissetmedim. Senden hoşlanıyordum. Kimseden hoşlanmadığım kadar... Ama kendimi kötü ya da üzgün hissetmedim. Bunun olmasını gerektiği, senin başına gelmesinin ise kötü şans olduğu düşüncesine kapıldım. İşte o an uzaklaşmam gerektiğini anladım.”</p>

  <p>“Peki ya Goa? Orada hiçbir şey olmadığını söyleyemezsin.”</p>

  <p>“Evet, söyleyemem. Tıpkı düşündüğüm gibi Goa’ya gelip beni bulduğunda çok güzel... Güzel zaman geçirdim. Hatta <i>İşte bu... Bahsettikleri bu olsa gerek,</i> demeye başladım. Ama sen yanımda kalmadın. Onun seni istediğini, sana ihtiyacı olduğunu biliyordum. Sana onun hakkında bir şey söyleyemezdim, çünkü ona borçluydum ve sana güvenip güvenemeyeceğimi bilmiyordum. O yüzden gitmene izin verdim ve gittiğinde hiçbir şey hissetmedim. Yaptıklarımdan ötürü bağışlanmak istemedim. Bağışlanmak istedim, çünkü... Hala istediğim için Khaled ile İdris’e gidiyorum zaten. Yaptıklarımdan pişmanlık duymuyorum. İçim buz gibi Lin. İnsanlardan, bazı şeylerden hoşlanıyorum ama onları sevmiyorum. Kendimi de sevmiyorum. Ve gerçekten umursamıyorum. İşin garip yani umursamayı dilemiyorum da.”</p>

  <p>İşte buydu. Dağda Kadir’in bana Karla’dan bahsettiği o günden bu yana bilmek istediğim her şey. Belki Karla’nın ne yaptığını ve neden yaptığını anlatmasıyla intikamımı çıkaracağımı düşünüyordum. Hafifleyeceğimi ve avunacağımı umuyordum galiba. Ama gerçekte böyle olmamıştı. İçim bomboştu. Üzgün ama yıpranmamış, acılı ama kalbi kırılmamış, hasarlı ama daha temiz ve berrak bir boşluktu bu. Hemen sonra boşluğun ne olduğunu anladım. Bunun için barındırdığı huzuru farketmeden bir kelime kullanırız. O kelime de özgürlüktür.</p>

  <p>Elimi uzatarak Karla’nın yanağına koydum ve “Ne olursa olsun seni affediyorum Karla. Seni affediyorum ve seni seviyorum, her zaman da seveceğim,” dedim.</p>

  <p>Dudaklarımız fırtınalı denizde kaynaşan dalgalar gibi birleşti. En sonunda içimde açan o sevgiden kurtuluyor, düşüyordum. Birlikte ılık toprağa düştük.</p>

  <p>Dudaklarımız ayrıldığında onun deniz yeşili gözlerinde yıldızlar parladı. O gözlerden benimkine hasret geçti. Benim gri gözlerimden onunkine tutku geçti. Bütün o açlık, umuda dolu arzular birimizin gözünden diğerimizinkine gidip durdu. Karşılaştığımız an, Leopold’un Yeri’nde atılan kahkahalar, Ayakta Duran Adamlar, Gökyüzündeki Kasaba, kolera salgını, sıçanların akını, tükenmiş bir şekilde uykuya dalarken bana fısıldadığı sırlar, Gateway’deki sel felaketinde şarkılarla teknede gidişimiz, ilk kez seviştiğimiz zamanki fırtına, Goa’daki neşe ve yalnızlık ve savaştan önceki son gecede cama yansıyan görüntümüz.</p>

  <p>Artık kelimelere yer yoktu. Karla’yı yakında park etmiş bir taksiye bindirirken akıllı laflar etmeye çalışmak lüzumsuzdu. Onu tekrar öptüm. Uzun bir elveda öpücüğüydü. Karla da bana gülümsedi. Güzel bir gülümsemeydi. Neredeyse şimdiye kadar gördüğüm en güzel gülümsemeseydi. Taksinin kırmızı ışıklarının bulanıklaşmasını, daha sonra da gecenin içinde görünmez oluşunu izledim.</p>

  <p>İnsanın garibine gidecek denli sessiz sokakta yalnız başıma kalınca motosikletimi almak için Prabaker’in gecekondusuna doğru yürümeye başladım. Orayı her zaman Prabaker’in gecekondusu olarak hatırlardım, halen de öyle hatırlıyorum. Gölgem her gece lambasının altında büküldü ve benden önde gitmeye başladı. Okyanustan gelen şarkıların sesi şimdi daha az duyuluyordu. Yol, genişleyen ada şehir boyunca sahil şeridinden uzaklaştıkça üç şeritli geniş yollara ve taşlı sokaklara çıktı.</p>

  <p>Etrafımdaki sokaklardan kutlama sesleri geliyordu. Festival sona ermiş, insanlar evlerine dönmeye başlamıştı. Bisikletleri üzerindeki cesur oğlanlar, yayalar arasından hızla geçiyor ama hiç kimseye çarpmamayı başarıyorlardı. Parlak renkli yeni sariler içinde güzel görünen kızlar gömlekleri gibi üstlerini başlarını da sandalağacı sabunuyla yıkamış genç adamların bakışları altında kalabalıkta süzülüyordu. Çocuklar omuzlarda uyuyor, kolları bacakları aşağı sarkıyordu. Biri aşk şarkısı söylemeye başlayınca bir düzine kadar insan da ona katıldı. Geçen her erkek ve kadın, ister gecekondusuna, ister güzel dairesine gidiyor olsun, şarkının romantik, aptalca sözlerini dinlerken gülümsüyordu.</p>

  <p>Yanımda şarkı söyleyen üç genç adam gülümsediğimi gördü ve soru sorarcasına ellerini kaldırdı. Ben de kollarımı kaldırıp onlarla birlikte şarkı söylemeye başladım ve şarkıyı bildiğim için onları şaşırtıp memnun ettim. Kollarını bana doladılar ve şarkıyla birleşen ruhlarımız eşliğinde gecekonduya ilerlemeye başladık. Karla bir keresinde <i>Dünyadaki herkes en az bir geçmiş yaşamında Hintli doğmuş olmalı,</i> demişti. Onun söylediğini düşününce güldüm.</p>

  <p>Ne yapacağımı bilmiyordum. İlk kısım netti. İriyarı Afgan’a, Nazir’e borcum vardı. Kadir’in ölümü için hissettiğim suçluluk duygusunu ona anlatınca bana <i>İyi silah, iyi at, iyi dost, iyi savaş... O büyük Han’ın ölebileceği daha mükemmel bir ortam var mıydı,</i> diye sormuştu. Bu düşünce benim için de az da olsa geçerliydi. Bunu kendime bile açıklayamasam da iyi dostların ve önemli bir görevin eşliğinde hayatımı tehlikeye atmak bana doğru geliyordu.</p>

  <p>Öğrenmek istediğim o kadar çok şey, Kadirbhai’nin bana öğretmek istediği o kadar çok şey daha vardı ki. Onun bahsettiği fizik öğretmeninin Bombay’da olduğunu biliyordum. Diğer öğretmeni İdris de Varnasi’deydi. Nazir’in Sri Lanka’daki görevinden sonra Bombay’a dönebilirsem öğrenmem ve zevk almam gereken dünya kadar yeni bilgi vardı.</p>

  <p>Bu esnada, şehirde Sanjay’ın konseyindeki yerim sağlamdı. Orada işe, paraya ve az da olsa güce sahiptim. Avustralya adaletinden uzakta, kardeşliğin güvencesi altındaydım. Konseyde, Leopold’un Yeri’nde ve gecekonduda arkadaşlarım vardı. Ve evet, belki aşk için bir şans da vardı.</p>

  <p>Motosiklete ulaştığımda gecekonduya doğru yürümeye devam etüm. Nedenini bilmiyordum ama içgüdüme uyuyor, belki de ayın çekim gücü altında ona doğru ilerliyordum. O dar yollar, mücadele ve umutla kıvrılan o sokaklar bana o kadar tanıdık, o kadar güvenli geliyordu ki bir zamanlar orada hissettiğim korkuya şaşıyordum. Bir amacım olmadan dolaşmaya başladım ve bir zamanlar benim hastalarım ve komşularım olan insanlar geçişimi izlerken onlara gülümsedim. Binlerce küçük evden yükselen yemek ve sabun, hayvan ve gaz lambası, tütsü ve sandalağacı kokularının arasında ilerledim.</p>

  <p>Yolun bir köşesinde bir adamla çarpıştım ve özür dilemek için kafamızı kaldırırken aynı anda birbirimizi tanıdık. Bu Colaba’da ve Arthur Yolu Hapishanesi’nden bana yardım eden genç hırsız Mukesh’di. Vikram beni hapisten çıkarmak için geldiğinde özgürlüğünü istediğim adamlardan biri de oydu.</p>

  <p>Mukesh kollarımı tutarak “Linbaba”’ diye bağırdı. “Seni görmek çok güzel! <i>Arrey!</i> Ne oldu?”</p>

  <p>Onunla birlikte gülerek “Sadece ziyarete geldim” dedim. “Burada ne yapıyorsun? Harika görünüyorsun! Nasılsın?”</p>

  <p>“Her şey yolunda baba! <i>Bilkul fit, hain!” Tam formumdayım!</i></p>

  <p>“Bir şeyler yedin mi? Çay içelim mi?”</p>

  <p>“Yok, teşekkürler baba. Bir yere geciktim de.”</p>

  <p><i>“Achcha?” Öyle mi?</i></p>

  <p>Mukesh bana fısıldamak için biraz yaklaştı.</p>

  <p>“Bu bir sır ama sana güvenebileceğimi biliyorum Linbaba. Hırsızların kralı Sapna ile çalışan adamlarla buluşmaya gidiyoruz.”</p>

  <p>“Ne?”</p>

  <p>“Evet,” diye fısıldadı Mukesh. “Bu adamlar Sapna’yı tanıyor. Onunla neredeyse her gün konuşuyorlar.”</p>

  <p>“Bu mümkün değil,” diye yanıtladım.</p>

  <p>“Evet Linbaba. Adamlar onun arkadaşı. Biz de fakirlerin ordusunu kuruyoruz. Maharashtra’da gerçek patronun kim olduğunu o Müslümanlara göstereceğiz! Sapna, mafya lideri Abdül Gani’yi kendi villasında öldürdü ve vücudunu parçalara ayırıp bütün eve dağıttı! Bundan sonra Müslümanlar bizden korkmayı öğrenecek. Artık gitmem gerek. Çok geçmeden yine görüşürüz değil mi? Hoşçakal Linbaba!”</p>

  <p>Mukesh daha sonra koşarak uzaklaştı. Kafamı çevirdim ve asık suratlı, ciddi, sinirli ve kızgın bir ifadeyle yürümeye koyuldum. Sonra, her zamanki gibi şehir, Bombay, Mumbai’m beni kendime getirdi. Mavi Kız Kardeşler’e ait büyük ve yeni barakanın önünde toplanmış bir grup kalabalıkla karşılaştım. Kalabalığın arkasında kadınlar ve adamlar dikiliyordu, diğerleri de barakanın önünde yarım daire şeklinde oturmuş ya da diz çökmüştü. Kapının ağzında mavi tütsü dumanı ve lambaların ışığı altında Mavi Kızkardeşler duruyordu. Göz alıcı ve berraktılar. Kırılmış, sürgündeki kalbim böylesine bir şefkat, böyle görkemli bir huzurla karşılaşınca onları gören her kadın ve erkek gibi ben de onları sevdim.</p>

  <p>O sırada birinin gömleğimi çekiştirdiğini hissettim ve devasa bir gülümsemesi olan küçücük bir adamla karşılaştım. Hayalet gibi gözüken adam beni sarstı ve neşeyle gülümsedi. Ben de uzanıp ona sarıldım ve bir anneye ya da babaya yapılan karşılama gereği ayağına dokunmak için hemen eğildim. Bu Prabaker’in babası Kishan’dı. Kishan, Prabaker’in annesi Rukhmabai ve dul eşi Parvati ile tatil için şehre geldiğini söyledi.</p>

  <p>Onunla Hintçe konuşmaya başladığımda “Shantaram!” dedi. “Marathi dilini unuttun mu?”</p>

  <p>Hemen Marathi’ye geçerek “Kusura bakma baba!” diye güldüm. “Seni gördüğüme o kadar sevindim ki. Rukhmabai nerede?”</p>

  <p>Kishan bir çocukmuşum gibi elimden tuttu ve beni sürükledi. “Gel!”</p>

  <p>Benim eski barakamın olduğu yerde, Kumar’ın çay dükkanının etrafını sarmış, denize yakın bir grup barakanın oraya geldik. Johnny Cigar, Jeetendra, Kazım Ali Hüseyin ve Joseph’in karısı Maria da oradaydı.</p>

  <p>Onları selamlayıp ellerini sıkarken Johhny “Biz de tam senden bahsediyorduk!” dedi. “Barakanın yeniden boşaldığından bahsediyor ve ilk gün çıkan o yangından konuşuyorduk. Büyük bir yangındı hı?”</p>

  <p>O yangında ölen Raju’yu ve diğerlerini hatırlayarak “Öyleydi,” diye mırıldandım.</p>

  <p>Arkamdan birisi Marathi dilinde “Eee, Shantaram, artık basit bir köylü olan annenle konuşmak için fazla mı büyüdün?” dedi.</p>

  <p>Döndüğümde arkamızda duran Rukhmabai’yi gördüm. Ayağına dokunmak için eğildim ama bana engel oldu ve beni selamlamak için ellerini birleştirdi. Gülümsemesinin ardında daha hüzünlü ve yaşlı gözüküyordu. Keder, siyah saçlarının arasına grileri eklemişti. Yitip giden bir gölge gibi düşüşünü izlediğim o uzun saçlar tekrar uzuyordu ve orada umut da vardı.</p>

  <p>Rukhmabai yanında dulların beyaz rengine bürünmüş duran kadını işaret etti. Kadın Parvati’ydi. Yanında da oğlu duruyordu. Ayakta kalabilmek için Parvati’nin sarisine yapışmıştı çocuk. Parvati’yi selamlayıp dikkatimi oğlana verince o kadar şaşırdım ki hayretten çenem iki karış açıldı. Yetişkinlere döndüğümde hepsi gülümsedi, onlar da aynı şeyi düşünüyordu. Çünkü çocuk Prabaker’in aynısıydı. Ona benzemekten çok, bu çocuk tanıdığımız herkesten çok sevdiğimiz adamın bire bir kopyasıydı. Ve bana gülümsediğinde, karşımdaki o küçük yuvarlak suratta Prabaker’in kocaman, dünyayı içine alan gülümsemesi vardı.</p>

  <p>“<i>Baby dijiye?</i>” diye sordum. <i>Onu kucağıma alabilir miyim?</i></p>

  <p>Parvati onaylamasına başını salladı. Kollarımı çocuğa açtım ve o da itiraz etmeden bana geldi.</p>

  <p>Çocuğu sallayarak ve gülümsemesini izleyerek “Adı ne?” diye sordum.</p>

  <p>“Prabu,” dedi Parvati. “Biz ona Prabaker diyoruz.”</p>

  <p>Rukhmabai “Prabu, Shantaram’a bir öpücük ver,” dedi.</p>

  <p>Çocuk yanağımdan çabucak öptü ve cılız kollarıyla boynuma sıkıca sarıldı. Ben de ona sarıldım ve onu bağrıma bastım.</p>

  <p>Kishan yuvarlak göbeğine vurarak ve gülümseyerek “Shantu, biliyorsun evin boş. Biz de buradayız. Bu gece bizimle kalıp barakanda uyuyabilirsin,” dedi.</p>

  <p>Johnny Cigar sırıtarak “İyi düşün Lin,” dedi. “Dolunay gözlerine yansıyor, beyaz dişlerini parlatıyordu. “Eğer kalırsan bu haber yayılır. İlk olarak gece bir parti yapılır, ertesi gün sen kalkar kalkmaz da seni görmek için bekleyen uzun bir hasta kuyruğun olur.”</p>

  <p>Çocuğu Parvati’ye verdikten sonra elimi önce yüzüme, sonra saçıma götürdüm. Oradakilere baktım, nefes alışlarını, gülüşlerini, şarkılarını dinleyip Kadirbhai’nin en sevdiği cümlelerden birini anımsadım. Birçok kez <i>Her kalp atışı bir evren dolusu olasılıkla doludur,</i> demişti. Sonunda ne demek istediğini anlıyordum. Her insanın kendi kaderini değiştirme gücünün olduğunu söylüyordu bana. Oysa ben her zaman kaderin değiştirilemez bir şey olduğunu düşünmüştüm. Doğumumuzla hepimize sabit bir kader biçilirdi. Fakat birdenbire hayatın daha değişik, çok daha güzel bir şey olduğunu farkettim. İşin aslı, kendinizi nasıl bir oyunun içinde bulursanız bulun, şansınız ne kadar iyi ya da kötü olursa olsun, hayatınızı bir düşünceyle ya da ufak bir sevgi gösterisiyle tamamen değiştirebilirdiniz.</p>

  <p>Rukhmabai’ye gülümseyerek “Şey, yerde yatmayı unuttum doğrusu,” dedim.</p>

  <p>“Benim yatağımı alabilirsin,” dedi Kishan.</p>

  <p>“Yo, olmaz!” diye itiraz ettim.</p>

  <p>“Evet, olur!” diye cevap verdi Kishan ve karyolasını barakasından benim barakama taşırken diğerleri de bana sanlıp şaka yollu benimle boğuşarak kabul etmemi sağladılar. Bağırışlarımız ve kahkahalarımız denizin zamanı yutan o sonsuzluğuna karıştı.</p>

  <p>İşte böyle yaparız. Önce bir ayağımızı, sonra diğerini öne atarız. Bir kez daha gözlerimizi kaldırır dünyadaki karmaşıklığa, neşeye bakarız. Düşün. Yap. Hisset. Kendi yaşadıklarımızı, dünyayı besleyen ya da kurak bırakan iyilik ve kötülük dalgalarına bırakırız. Gölgeyle kaplı haçlarımızı umutla bir sonraki gece için yanımızda sürükleriz. Yeni bir günün vaatleriyle cesur yüreklerimizi ittiririz. Kendimizin dışında bir gerçeği tutkuyla, aşkla ararız. Özlemle, tarifsiz bir istekle kurtarılmayı tüm kalbimizle bekleriz. Kader bizi beklediği sürece yaşamaya devam ederiz. Tanrı yardımcımız olsun. Tanrı bizi affetsin. Yaşamaya devam ediyoruz.</p>
</body>
</html>
