<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>YİRMİ YEDİNCİ BÖLÜM</h2>

  <p><i>Defter</i> olarak adlandırdığımız kullanılmış pasaportlar, onları pazarlayan kalpazanlarla kaçakçılar tarafından satılmadan veya karaborsaya düşmeden önce kontrol edilmeliydi. Adamlarımıza pasaportlarını satan uyuşturucu bağımlılarının ya da yoksul yabancıların kendi ülkelerinde veya başka bir ülkede ciddi bir suçtan ötürü aranıyor olmaları mümkündü. Kaçakçıların bazıları bu yüzden yakayı ele verirdi. Kendilerine pasaport satın alır, üzerinde oynar ama pasaportun asıl sahibi cinayetten, hırsızlıktan ya da başka bir kaçakçılık suçundan arandığından dolayı yabancı bir havaalanında yakalanırlardı. Müşterilerimizin memnuniyetini ve kuryelerimizin güvenliğini sağlamak için Abdül Gani çaldığı ya da satın aldığı her yeni pasaportu iki aşamalı bir kontrolden geçirirdi.</p>

  <p>İlk aşama, Bombay’daki uluslararası havaalanında çalışan ve bilgisayar sistemine girmeye yetkili bir gümrük memuruydu. Gümrük memuruna kendi seçtiği bir zaman ve mekanda, üzerinde pasaport numaraları, hangi ülkeye ait oldukları ve asıl sahiplerinin isimlerinin yazılı olduğu bir kağıt verilirdi. Bir ya da iki gün sonra memur, bilgisayarında etiketlenmiş görünen pasaportların numaralarının üstünü kalemle çizerek kağıdı teslim ederdi. Pasaportlardan bazıları etiketlenmişti, çünkü orijinal sahipleri için uluslararası tutuklama emri bulunuyordu. Bazıları da sahiplerinden şüphelenildiğinden, silah ya da yasadışı ilaç kaçakçılığına ya da güvenlik güçlerini rahatsız eden politik bir bağlantının varlığına istinaden işaretlenmişti. Pasaportların etiketlenme sebebi ne olursa olsun işaretlenmiş olanlar karaborsada satılamaz ve Gani’nin kuryeleri tarafından kullanılamazdı.</p>

  <p>Yine de işaretli defterlerin işe yaradığı olurdu. Böyle pasaportlar sökülür, temiz sayfaları kullanılmak üzere başka defterlere eklenirdi. Hindistan’da işaretli pasaportların bir başka kullanım yeri daha vardı. Yabancılar otele giriş yapmak için pasaportlarını göstermek zorundaydı ama her şehirde pasaport ile sahibi arasındaki farklar konusunda o kadar da hassas davranmayan yerler bulunurdu. İşaretli bir pasaportla Hindistan dışına çıkamazdınız ama iç hatlarda güvenle yolculuk edebilir, yardımsever bir otel müdürünün gerekli gördüğü minimum koşulları yerine getirip kalacak yere sahip olurdunuz.</p>

  <p>Memurun kontrolünden geçen işaretlenmemiş pasaportlar da havayolundaki uçak şirketlerinin bürosunda ikinci bir kontrolden geçerdi. Bütün büyük havayolu şirketleri işaretlenmiş ya da şüpheli pasaportların bulunduğu, kendilerine ait birer listeye sahipti. Bu listede yer almak için kredi notunuzun düşük olması ya da bir uçakta yolcuyken saldırganlık eğilimi göstermeniz yeterli olurdu. Doğal olarak kaçakçılar suç işlemek amacıyla yolculuğa çıkarken havaalanı personelinin, gümrük memurunun ya da polisin dikkatini çekecek küçük bir nokta dahi olsun istemezlerdi. Her ne sebepten olursa olsun işaretlenmiş bir pasaport işe yaramazdı. Abdül Gani’nin Bombay’daki büyük havaalanlarında çalışan adamları ele geçirdiğimiz pasaportların numarasına ve üzerindeki resme bakar, işaretli olanları bize söylerlerdi. İki kontrolden de geçen temiz pasaportlar, ki bunların sayısı elimize geçenin yarısından biraz daha azdı, satılır ya da Kadir’in kuryeleri tarafından kullanılırdı.</p>

  <p>Gani’nin yasadışı pasaportlarını satın alan müşteriler üçe ayrılırdı. Müşterilerden ilki ekonomik sebeplerden yurtdışına çıkmak isteyen, topraklarından salgın hastalık yüzünden ayrılmış ya da yeni bir ülkede daha iyi bir yaşam kurmak için gitmek isteyen mültecilerdi. Türkler, Almanya’da, Arnavutlar, İtalya’da, Cezayirliler, Fransa’da, Asya ülkeleri vatandaşları da Kanada’da ya da Amerika’da çalışmak isterdi. Bir aile ya da birkaç aile, bazen de bütün bir köy Abdül’ün pasaportlarından birini almak ve en sevilen erkek çocuklardan birini vaat edilmiş topraklardan birine yollamak için ellerine geçen azıcık parayı biriktirirdi. Yurtdışına giden genç, onu yollayanlara borcunu ödemek için ve kendi çevresinden kadınları ve erkekleri yanına aldırmak için çalışırdı. Pasaportlar beş ile yirmi beş bin dolar arasında satılırdı. Kadirbhai’nin örgütü bu amaca hizmet için her yıl yaklaşık olarak yüz tane pasaport basardı. Bütün masraflar çıktıktan sonra geriye bir milyon dolardan fazla kazanç kalırdı.</p>

  <p>İkinci tip müşteriler, politik mültecilerden oluşurdu. Bu insanların sürgüne gitmesine sebep olan karışıklıklar genelde çok büyük olurdu. Böyle insanlar toplum, din ya da etnik kökenler yüzünden çıkan savaşların kurbanlarıydı. Bazen de yasaların... Mesela İngiltere 1984 yılında on üç yıllık egemenlikten sonra Çin’e kolonisini geri verince artık İngiliz vatandaşı sayılamayan Hong Konglular potansiyel müşteri oluverdi. Dünyanın dört bir yanında kamplarda ve barınaklarda yaşayan yirmi milyon mülteci vardı ve Abdül Gani’nin pasaport işiyle uğraşan adamları hiç boş kalmazdı. Böyle kişiler için yeni bir pasaportun bedeli on bin ile elli bin dolar arasında değişirdi. Fiyat savaştaki bölgelere pasaport sokmanın tehlikesine ve buralardan kaçmak için olan talebe göre artardı.</p>

  <p>Abdül’ün yasadışı pasaport işinin üçüncü tip müşterilerini suçlular oluşturuyordu. Genelde bu suçlular, yani hırsızlar, kaçakçılar ve kiralık katiller, tıpkı benim gibi polisten bir adım önde olmak isteyen adamlardı. Yine de Abdül Gani’nin müşterilerinin büyük bölümü, hapishanede yatmaktan ziyade onları inşa edecek ve içine başka adamları dolduracak insanlardı. Aralarında, suçları açığa çıktığından ya da rejimleri başansız olduğundan ülkelerinden ayrılmak zorunda kalan diktatörler, askeri darbe liderleri, gizli polisler, lekelenmiş rejimlerin bürokratları bulunurdu. Şahsen ilgilendiğim Ugandalı bir mülteci, bir çocuk hastanesini de kapsayan gerekli hizmet binalarının inşası için yardım kuruluşları tarafından toplanan bir milyon doları çalmıştı. Hastane inşa edilememiş, bunun yerine hasta, yaralı, ölmek üzere olan çocuklar uzaktaki bir kampa nakledilmiş ve orada bir başlarına bırakılmışlardı. Zaire’de, Kinshasa’da ayarladığım bir buluşmada adam bana kusursuz bir İsviçre pasaportu ile kullanılmamış, orijinal bir Kanada pasaportu için iki yüz bin dolar ödemiş ve güvenle Venezüella’ya kaçmıştı.</p>

  <p>Abdül’ün Güney Amerika, Asya ve Afrika’daki adamları düşmüş zorba hükümetleri destekleyenlerle, zimmetine para geçiren parti yöneticileri ya da işkenceci despotlarla bağlantı kurardı. Onlarla iş yapmak o ana dek Kadirbhai’nin hizmetinde yaptığım her şeyden daha fazla utanç verdi bana. Gençliğimde özgür bir adamdım ve gazetelere köşe yazıları yazan, işini seven bir yazardım. Böyle adamlar tarafından işlenen suçları araştırmak ve açığa çıkarmak için yıllarımı harcamıştım. Polisle girilen çatışmalarda böylelerinin kurbanlarına destek olmak için ön saflarda yer almıştım. Onlarla iş yaparken o eski nefretimin ve nefesimi kesen öfkemin bir kısmını hala hissediyordum ama eskiden bildiğim o hayat artık gitmişti. Devrimci sosyal eylemci, eroin ve suç batağında ideallerini kaybetmişti. Artık ben de aranan bir adamdım ve benim de başıma ödül koymuşlardı. Şimdi beni hapishanedeki işkencelerden kurtaran Kadir’in mafyasına girmiş, günübirlik yaşayan bir gangsterdim.</p>

  <p>Böylece Gani’nin sisteminde bana düşen görevi yerine getirerek birçok insanın ölümüne sebep olmuş adamlara ülkelerinde aldıkları ölüm cezalarından kaçmaları için yardımcı oldum. İşimden de, böyle adamlardan hoşlanmadığımı da açıkça belli ettim. Her anlaşmayı yokuşa sürerek onlarda uyandırdığım öfkede teselli buldum. Diğer insanların haklarını yok sayan bu namussuzlar ise başkalarından çaldıkları parayı harcamaktan inanılmaz rahatsız olup öfkeden çıldırmış bir biçimde pazarlık yapıyorlardı. Ama sonunda hepsi pes edip şartlarımızı kabul ediyor, bize yüklü miktarda bir para ödüyorlardı.</p>

  <p>Kadirbhai’nin örgütünde çalışan hiç kimse, onlara benim kadar kızmıyor ya da bu işi yapmaktan ötürü benim gibi utanç duymuyordu. Sanırım profesyonel suçlular kadar politika ve politikacılar hakkında olumsuz düşünen bir başka kesim daha yoktur. Profesyonellere göre bütün politikacılar acımasız ve yozlaşmıştır. Bütün politik düzenler de savunmasız fakirlere karşı güçlü zengini korur. Zamanla ben de bir bakıma bu görüşe hak vermeye başladım, çünkü neye dayanılarak böyle bir sonuca ulaşıldığını bizzat görerek öğrenmiştim. Hapis hayatı bana insan haklarının nasıl ihlal edildiğini yalandan gösterdi. Hemen her gün mahkemelerden çıkan kararlar da hukuk sistemi hakkında düşündüklerimizi kanıtlıyordu. Hangi ülkede, hangi düzende olursa olsun zengin kesim parayla adaleti satın alabiliyordu.</p>

  <p>Diğer yandan Kadir için çalışan suçlular komünistleri ve Gnostik Hiristiyanları kendilerine hayran bırakacak bir eşitlik duygusuna sahipti. Müşterileri, derisinin rengine, dinine, ırkına ya da savunduğu politik görüşe, geçmişine bakarak yargılamazlardı. İster masum ister kötülüklerle dolu bir yaşamınız olsun her şey dönüp dolaşır tek bir soruda biterdi. <i>Deftere ne kadar çok ihtiyacın var?</i> Bu soruya verilen cevap pasaportun ne kadara satılacağını belirlerdi, çünkü ödeme gücü olan her müşteri böylece hiçbir günah ya da kötü geçmişe sahip olmadan yeniden doğmuş gibi olurdu. Kadir’in adamlarının gözünde hiçbir müşteri diğerinden daha kötü ya da iyi değildi.</p>

  <p>Abdül Gani defter piyasasının gayriahlaki ruhu tarafından yönlendirilerek generallere, paralı askerlere, halkın parasını çalan dolandırıcılara ve katillere bir nebze olsun eleştirel yaklaşmazdı. Bu adamlar sayesinde her sene iki milyon dolar net kazanç sağlanıyordu. Gani gelirin kimlerden, nasıl geldiği konusunda çok titiz olmasa da bunu harcama konusunda oldukça katı prensiplere ve inançlara sahipti. Zehir saçan müşterilerden kazanılan her dolar Kadirbhai’nin İranlı ve Afgan mülteciler için açtığı bir yardım programına gidiyordu. Diktatörler veya onların yaverleri tarafından satın alınan bu pasaporttan kazanılan ile Afgan ve İranlı mültecilere elli pasaport, kimlik kartı ya da seyahat belgesi satın alınıyordu. Kaderin, açgözlülük ve korku etrafına inşa etmekten hoşlandığı ruhani labirentlerden birinde, zorbaların perişan ettiği insanlar yine zorbalar tarafından kurtarılıyordu.</p>

  <p>Krishna ve Villu pasaport işiyle ilgili bildikleri her şeyi bana öğretmişlerdi. Zamanla kendime Amerikan, Kanada, Alman, İngiliz, Hollanda pasaportları yaparak öğrendiklerimi uygulamaya başladım. Benim çıkardığım iş onlarınki kadar iyi değildi, asla da öyle olamazdı. İyi kalpazanların hepsi birer sanatçıdır. Onların sanatsal görüşleri ve yaratıcılıkları baştan yaratılan ya da üzerinde oynanan her sahte sayfaya bir gerçeklik katar. Yarattıkları her sayfa, eserlerini ortaya koyan minyatür bir boyama çalışması gibidir. Hafifçe eğrilmiş bir pulun aldığı açı ya da bir diğerinin zamanla renginin soluşu, büyük bir ustanın resmindeki bir gülün rengi, şekli, pozisyonu kadar önemlidir onlar için. Bu etki, iş ne kadar ustalıkla yapılmış olursa olsun her zaman sanatçının sezgileriyle sağlanır. Sanatçı sezgisi ise öğretilebilir bir şey değildir.</p>

  <p>Benim yeteneğim de her yeni üretilen pasaport için yeni bir hikaye uydurma kısmında açığa çıktı. Yabancılardan aldığımız pasaportlarda, yolculuk kayıtları arasında aylar, hatta yıllar süren boşluklar olurdu. Bazıları da vize sürelerini aştığından bu sürenin pasaport tekrar kullanılmadan önce düzenlenmesi gerekirdi. Son vizenin bitiş tarihinden önce Bombay havaalanından bir çıkış damgası vurup pasaport sahibi vize süresi dolmadan ülkeden çıkmış gibi gösteriyorduk. Daha sonra her pasaport için Vıllu’nun yaptığı giriş çıkış damgalarını kullanarak pasaport sahibi sanki bir ülkeden diğerine yolculuk etmiş gibi bir yolculuk tarihçesi oluşturuyordum. Yavaş yavaş her pasaportu güncelliyor, en sonunda da içlerine Hindistan için bir vize ekleyip Bombay havaalanında vurulan giriş damgasından vurarak işimi bitiriyordum.</p>

  <p>Pasaportlarda aradaki zamanı giriş ve çıkışlarla doldururken her zaman dikkatli hesaplamalar yapmak gerekiyordu. Krishna ve Villu’nun büyük havayollarının uçuş tarihlerini içeren kapsamlı seyir defterleri vardı ve bunlarda Avrupa, Asya, Afrika ve Amerika’ya yapılan her uçuşun kalkış ve iniş saatleri yer alırdı. Örneğin İngiliz pasaportlarından birine pasaport sahibinin temmuzun dördünde Atina’ya indiğini belirten bir damga vurursak o gün British Airways’e ait bir uçağın Atina’ya indiğinden emin olmalıydık. Bu şekilde her pasaportun seyirlerle, çizelgelerle, hava şartlarıyla desteklenen bir tarihçesi olurken bunlar yeni sahiplerine inandırıcı bir geçmiş de kazandırırdı.</p>

  <p>Kendi başıma ürettiğim pasaportları, ilk önce ‘çift vardiya’ diye de adlandırılan iç hatlarda test ettim. Binlerce İranlı ve Afgan mülteci, Kanada, Avustralya, Amerika gibi ülkelere sığınmak istiyordu ama bu ülkelerin hükümetleri onları kabul etmiyordu. Mülteciler bu Batılı ülkelere ayak basmayı başarırsa kendilerini siyasi sığınmacı olarak ilan edebilir ve değerlendirilmeye alınırlardı. Bu insanlar siyasi mülteci olduklarından girişimleri gittikleri ülkede çoğunlukla başarıyla sonuçlanırdı. Asıl önemli olan onları Kanada’ya, İsviçre’ye ya da istedikleri ülkeye ulaştırmaktı.</p>

  <p><i>Çift vardiya</i> bizim kullandığımız bir yöntemdi. Bombay’daki İranlıların ya da Afganların sığınmacı olarak gidecekleri ülkeler için geçerli vizeleri olması gerekiyordu. Vizeleri yasal yollardan alamıyorlardı. Sahte olanlar da, vizeler hemen konsolosluktaki kayıtlardan kontrol edildiği için işe yaramıyordu. Bu yüzden ben de sahte bir vizeyle Kanada ya da İsviçre bileti alıyordum. Bir <i>gora</i>, iyi giyimli ve Avrupalı bir yabancı olduğumdan bana üstünkörü bir bakış atılıyordu sadece. Kimse vizem sahici mi diye bakmakla uğraşmıyordu. Yardım edeceğim mülteci de iç hatlar için, mesela Bombay’dan Delhi’ye giden aynı uçaktan bilet alıyordu. Uçağa binerken bize biniş kartları veriliyordu. Ben de yeşil uluslararası biniş kartı, mültecide ise kırmızı iç hatlar biniş kartı oluyordu. Uçak havalanınca biniş kartlarımızı değiştiriyorduk. Delhi havaalanına varınca sadece yeşil biniş kartı olan yolcuların uçakta kalmasına izin veriliyordu. Ben elimde iç hatlar kartımla Delhi’de uçaktan iniyor, mülteciyi Kanada’ya, İsviçre’ye ya da seçtiği bir başka ülkeye olan yolculuğunda yalnız bırakıyordum. Mültecimiz uçak indiğinde kendini sığınmacı olarak tanıtıyor ve böylece onaylanma süreci yürürlüğe girmiş oluyordu. Ben de Delhi’de beş yıldızlı bir otelde geceliyor ve daha sonra bu işlemi -çift vardiya- tekrar uygulamak üzere Delhi’den Bombay’a yolculuk eden başka bir mülteciyle kartları değiştirmek üzere bir bilet daha satın alıyordum.</p>

  <p>Bu yöntem işe yarıyordu. O yıllarda yüzlerce İranlı ya da Afgan doktoru, mühendisi, mimarı, akademisyeni ve şairi bu yolla gitmek istedikleri ülkeye yollamıştık.</p>

  <p>Çift vardiya için üç bin dolar alıyordum. Bir süreliğine ayda iki kez çift vardiya yaptım. Bombay’dan Delhi’ye, Calcutta’ya, Madras’a, oradan da geriye yaptığım üç ay süren iç hatlar yolculuklarından sonra Abdül Gani beni ilk uluslararası kuryelik işim için görevlendirdi. Zaire’ye on pasaporttan oluşan bir paket taşıyacaktım. Başkent Kinshasa’dan gelen fotoğrafları kullanan Kirishna ve Villu pasaportları mükemmel hale getirmişti. Onları plastikle kapladıktan sonra vücuduma bantladım ve kendimi Kinshasa’nın uluslararası havaalanındaki kargaşanın içine attım.</p>

  <p>Bana verilen bu görev tehlikeliydi. O zamanlarda Zaire, Angola’da, Mozambik’te, Namibya’da, Sudan’da, Uganda’da ve Konga’da yapılan kanlı savaşlar esnasında bir nevi tarafsız bölgeydi. Burası deli olduğu apaçık bir şekilde belli olan diktatör Mobutu’nun toprağıydı ve ülkede işlenen her suçtan belli bir yüzde onun cebine inmekteydi. Mobutu aynı zamanda Batılı güçlerin gözbebeğiydi, çünkü ona satmayı önerdikleri her pahalı silahı tartışmasız satın alıyordu. Mobutu’nun bu silahları sosyal reformculara ya da birleşme taraflarına karşı yöneltebileceğiyle ilgili endişe duyuyorlarsa da bunu hiç belli etmiyorlardı. Diktatörün hapishanelerinde yüzlerce adam ve kadın işkence edilip öldürülürken bu hükümetler kendisini resmi resepsiyonlara davet ediyorlardı. Aynı hükümetler beni uluslararası polis teşkilatı, yani Interpol aracılığıyla arıyordu ve müttefiklerinin onlar adına işimi bitirmekten memnuniyet duyacağına emindim. Tabii pasaport işi yanlış gider de kendimi diktatörün şehrinde tutuklanmış bulursam.</p>

  <p>Yine de Kinshasa’daki çılgınlığı sevdim. Burada altından uyuşturucuya, hatta roketatara kadar her tür kaçakçılık açık açık yapılırdı. Şehir kiralık askerler, kaçaklar, suçlular, karaborsacılar ve Afrika’nın dört bir yanından gelen açıkgöz fırsatçılarla doluydu. Orada kendimi evimde gibi hissetmeme ve daha uzun kalmak istememe rağmen yetmiş iki saat içinde pasaportların teslimatını yapıp karşılığında yüz yirmi bin dolar almıştım. Para Kadirbhai’nindi ve onu teslim etmek için sabırsızlanıyordum. İlk uçakla Bombay’a dönüp Abdül Gani’yi olanlardan haberdar ettim.</p>

  <p>Görevden on bin dolar ve saha tecrübesi kazanmış, bunun yanında Gani’nin örgütünün Afrika ayağıyla da tanışmıştım. Örgüt ve kazandığım tecrübe bu tehlikeyi göze almaya yeter gibi geliyordu bana. Para önemsizdi. Bu işi yarı fiyatına, hatta daha azına bile yapardım. Bombay’da bazen insan yaşamının bundan çok daha az ettiğini biliyordum.</p>

  <p>Her şeyden öte, ortada tehlike vardı. Bazı insanlar için tehlike bir çeşit ilaç, hatta bir afrodizyaktır. Bir kaçak olarak her gün ve her gece yakalanma ve öldürülme korkusuyla yaşayan benim için ise tehlike başka bir şeydi. Tehlike, stres canavarını yenmeme ve uyumama yardım eden bir şeydi. Tehlikeli yerlere gidip tehlikeli işler yaptığımda yeni ve farklı bir korku bütün vücudumu kaplıyordu. Bu korku da çoğu gece beni uykusuz bırakan endişelerimden kurtulmama yardım ediyordu. Aldığım iş hallolduğunda ve yeni hissettiğim korku dinmeye başladığında tükenmiş olarak kendimi uykunun kollarına teslim ediyordum.</p>

  <p>Tehlikeli iş konusundaki açlığımda yalnız da değildim. İş esnasında diğer kaçakçılarla, paralı askerlerle karşılaşıyor, onların heyecanla bakan gözlerinin, adrenalinin tetiklediği reflekslerinin, benimkilere ne kadar benzediğini görüyordum. Tıpkı benim gibi onlar da bir şeylerden kaçıyorlardı. Unutamadıkları ve yüzleşemedikleri bir şeylerden. Sadece gözünü karartıp risk alarak kazanılabilecek tehlikeli para peşinde olmaları, birkaç saatliğine bunu unutmalarına ve uyumalarına olanak tanıyordu.</p>

  <p>Afrika’ya yaptığım ikinci, üçüncü ve dördüncü seyahatler de olaysız geçti. Üç değişik pasaport kullanıyor, farklı Hindistan havaalanlarından uçağa binip iniyor, daha sonra da Bombay’a iç hatları kullanarak geri dönüyordum. Delhi ve Bombay arasındaki çift vardiyalar da devam etmekteydi. Khaled’in para tacirleri ve bazı altın satıcıları ile gerçekleştirdiğim çeşitli işler yüzünden hep yoğundum. Tüm bunlar sürekli Karla’yı düşünmeme de engel oluyordu.</p>

  <p>Musonun sonlarına doğru gecekonduyu ziyaret ederek Kazım Ali’ye günlük inceleme turunda eşlik ettim. Kanalizasyon kanallarını kontrol edip zarar görmüş barakaların tamir edilmesini isteyen Kazım’ı izlerken gecekonduda yaşarken ona ne kadar hayran ve bağlı olduğumu hatırladım. Yeni botlarım ve siyah kot pantolonumla Kazım Ali’yi takip ederken yalınayak genç ve güçlü adamların bir zamanlar tıpkı benim yaptığım gibi elleriyle toprağı kazmalarını izledim. Gecekondunun muson yağışları bitene dek güvende olmasını sağlamak için duvarları sağlamlaştırıp tıkalı kanalizasyon borularını açıyorlardı. Onları kıskandım. Yaptıkları işin önemine olan inançlarını ve kendilerini bu işe adamalarını kıskandım. Bu kendini sorgusuz sualsiz adama halini bir zamanlar ben de yaşamıştım. Bu kirli işin ardından gecekondu sakinlerinin şükran dolu gülümsemelerine hak kazanmıştım. Fakat artık benim için bu hayat bitmişti. Tıpkı Avustralya’daki yaşantım gibi, bu hayatın bana sunduğu paha biçilemez avuntu ve fazilet de bir daha ele geçiremeyeceğim denli uzaktaydı artık.</p>

  <p>Belki de karamsar ruh halimi sezdiğinden Kazım Ali beni Prabaker ile Johnny Cigar’ın düğünleri için ilk hazırlıkları yaptıkları açık alana yönlendirdi. Johhny ve komşularından yaklaşık bir düzine kadarı düğün törenlerinin gerçekleştirileceği <i>shamiana</i>'yı, yani büyük çadırı kurmak için uğraşıyordu. Biraz uzakta başkaları, yeni evli çiftlerin törenden sonra oturup aile dostları ve arkadaşlarından gelen hediyeleri kabul edecekleri küçük sahneyi inşa ediyordu. Johhny beni büyük bir sıcaklıkla karşıladı ve Prabaker’in kiralık takside çalıştığını, günbatımından sonra geleceğini söyledi. Daha sonra birlikte iskeleti kurulmuş yapının etrafını dolaştık ve buranın üzerini plastik bir örtüyle mi, yoksa pamuk bir örtüyle mi kaplamak gerektiğini konuştuk.</p>

  <p>Beni çay içmeye davet eden Johnny’yle birlikte sahneyi inşa eden gruba doğru yürüdük. Eski komşum Jeetendra bu işin gözetmeniydi. Karısını kolera salgını sırasında kaybettikten sonra aylardır onu esir alan kederden biraz olsun kurtulmuş gibi görünüyordu. Çok kuvvetli görünmüyordu -o heybetli göbeği küçük bir çıkıntı haline gelmişti- ama gözleri yeniden umutla parlamaya başlamıştı ve gülümsemesi artık zoraki değildi. Oğlu Satiş annesinin ölümünden bu yana oldukça büyümüştü. Onunla el sıkışırken Satiş’in eline yüz rupi sıkıştırdım. Satiş de sessizce bunu kabul edip hemen şortunun cebine koydu. Bana içten bir gülümsemeyle karşılık vermesine rağmen annesinin ölümü yüzünden hala yaralıydı. Gözlerinde bir boşluk vardı. Şokla gelen bir keder ve bütün soruları yutan ve hiçbir cevap vermeyen siyah bir girdaptı gözleri. Satiş işine döndü ve hindistancevizi lifinden ip olarak kestiği uzun şeritleri adamlara verip bambuları birbirine bağlamalarına yardımcı oldu. Fakat genç yüzünde duygusuz bir ifade vardı. Bu ifadeyi biliyordum. Bazen aynaya baktığımda ben de böyle bir ifadeyle karşılaşıyordum. Mutluluğumuzun masum ve güven dolu kısmı elimizden alındığında ve bunun için haklı ya da haksız yere kendimizi suçladığımızda oluşan ifadeydi bu.</p>

  <p>“İsmimi nereden aldım biliyor musun?” diye sordu Johnny sıcak ve lezzetli gecekondu çayımızı yudumlarken.</p>

  <p>Onun gözlerindeki neşeye uyacak şekilde gülümseyip “Hayır,” diye cevapladım.</p>

  <p>“Crawford Pazarı’nın oradaki kaldırımda doğmuşum. Annemin orada plastikten ve iki çubuktan oluşmuş küçük bir barakası varmış. Plastik plaka bir yazının altında, duvara bağlıymış. Duvarda iki posterin yırtılmış parkaları durmaktaymış. Bir taraftaki yırtık film posterinin üzerinde <i>Johnny</i> yazıyormuş. Diğer poster de kolayca tahmin edebileceğin gibi bir sigara reklamıymış ve üzerinde <i>Cigar</i> yazısı durmaktaymış.”</p>

  <p>“Annen de bundan hoşlanmış ve...” diye sözü ondan bir süreliğine devraldım.</p>

  <p>“Bana Johnny Cigar demiş. Ailesi annemi evden kovduğu, babam olacak adam da terkettiği için annem benim o iki soyadını da almamı istememiş. Beni o kaldırımda doğururken de o kelimelere, Johnny Cigar’a baktığından bunu bir işaret olarak düşünmüş. Annem çok inatçı bir kadındı.”</p>

  <p>Jeetendra, Satiş ve diğerleri zemini yapmak için kontrplakları kaldırırken Johnny onları izledi.</p>

  <p>Bir süre sonra “Johnny güzel bir isim,” dedim. “Bu ismi seviyorum. Hem sana iyi şans getirdi.”</p>

  <p>Johhny önce bana gülümsedi, daha sonra gülümsemesi kahkahaya dönüştü.</p>

  <p>“Annemin gördüğünün ishal ilacı reklamı gibi bir şey olmamasına seviniyorum açıkçası!” derken benim de içtiğim çayı üzerine püskürtmeme neden oldu.</p>

  <p>Tekrar konuşabilecek duruma gelince “İkinizin de evlenmesi uzun zaman aldı,” dedim. “Neden bu kadar gecikti?”</p>

  <p>“Bilirsin Kumar başarılı bir işadamı gibi gözükmek istediğinden her kızı için bir drahoma vermek istedi. Prabaker ile ben böyle şeylere gerek olmadığını söyledik. Biz drahoma falan istemiyoruz, böyle şeylerin modası geçti. Fakat Prabaker’in babası bizimle aynı fikirde değildi, köyden drahoma olarak istediği hediyelerin listesini gönderdi. Birçok şeyini yanında altın bir saat -otomatik bir Seiko- ve yeni bir de bisiklet istiyormuş. Babasına seçtiği bisikletin kendisi için çok büyük olduğunu söyledik, bacaklarının bırak yere, pedallara ulaşamayacak kadar kısa olduğunu ekledik <i>yaar</i> ama adam o bisikleti kafaya takmış. Her neyse, Kumar’ın drahomanın hepsini alıp Probaker’in babasına göndermesini bekliyoruz. Bu yüzden düğün tarihi olarak ekimin son haftası belirlendi, Diwali’den önce.”</p>

  <p>“O hafta harika bir hafta olacak. Arkadaşım Vikram da o hafta evleniyor.”</p>

  <p>Johnny hafifçe yüzünü asarak “Düğünümüze geliyorsun değil mi Lin?” dedi. Johhny başkalarına sonsuz bir cömertlikle iyilik yapan bir adamdı. Böyle adamlarda olduğu gibi aynı rahatlıkla iyilik isteyemez, istediklerini dile getiremezdi.</p>

  <p>“Dünyada kaçırmam,” dedim gülerek. “Oraya zil takıp geleceğim. Gerçekten. Zilleri duyduğunuzda benim geldiğimi anlayacaksınız.”</p>

  <p>Johnny’nin yanından ayrılırken o da Satiş ile konuşuyordu. Çocuk onu dinliyor ve bir mezar taşı gibi cansız gözlerle Johnny’ye bakıyordu. Karla’nın gecekonduda beni ziyaret ettiği gün Satiş’in bacağıma sarılışı aklıma geldi. Karla’ya nasıl da utangaç ama içten bir gülümsemeyle gülmüştü. Bu anı kalbimi delik deşik etti. Bir daha geri gidemezsin derler ve bu doğrudur ama bunun tam tersi de doğrudur. Geri gitmelisindir. Her zaman da geri gidersin ve ne kadar çabalarsan çabala hiçbir zaman geri gitmeden yapamazsın.</p>

  <p>Kafamı dağıtma ihtiyacıyla arabaların arasından hızla geçerek motorumu R.K. Film Stüdyolarinın olduğu yere sürdüm. Bir gün önce sekiz yabancıyı kiralamış, Lisa’ya göndermiştim. Bolywood filmlerinde sadece gözükecek yabancılar bulmak benim için zor olmamıştı. Hintli ajanslara şüpheyle ve düşmanlıkla yaklaşan aynı Alman, İsveç, isviçreli veya Amerikan turistler, ben onlara teklif edince filmlerde oynama konusunda oldukça hevesli oluyorlardı. Gecekonduda yaşayıp tur rehberliği yaptığım zamanlarda her çeşit turistle karşılaşmıştım ve onların güvenlerini çabucak kazanmayı öğrenmiştim. Biraz şovmen, biraz dalkavuk, biraz da flörtçü olup bu karışıma azıcık haylazlık, biraz hava, bir tutam da kendini beğenmişlik ekleyince bu tarza kolayca sahip oluyordunuz.</p>

  <p>Rehber olarak çalışmak aynı zamanda Coloba restoranlarından birçoğundan arkadaş edinmemi sağlamıştı. Yıllar boyunca Cafe Mondegar’da, Picadilly’de, Dipty’nin Meyve Barında, Sekizinci Edward’da, Mezban Restronanı’nda, Apsara Cafe’de, Strand Kahve Evi’nde ve diğer turist mekanlarında partiler düzenlemiş, turistlere oralarda para harcatmıştım. Bolywood filmlerinde küçük rollerde oynayacak yabancılar aradığımda da bu kafelere ve restoranlara gitmiştim. Bu mekanların sahipleri, müdürleri ve garsonları beni her zaman sıcakkanlı bir şekilde karşılardı. Genç kadınlardan ve erkeklerden oluşan bir grup gördüğümde yanlarına gidip onlara bir Bolywood filminde oynamak isteyip istemediklerini soruyordum. Restoran çalışanlarının da bana destek olmasıyla birkaç dakikada güvenlerini kazanıp turistlerle anlaşma yapıyordum. Daha sonra da Lisa Carter’ı arayıp ertesi gün için ulaşım işini ayarlamasını istiyordum.</p>

  <p>Bu yöntem gayet güzel işliyordu. Birlikte çalışmaya başladıktan birkaç ay sonra Lisa büyük stüdyolara ve yapımcılara oyuncu bulma işini de almıştı. Bir gün önce işe aldığım turistler, ünlü R. K. Stüdyoları için yapacağımız ilk işti.</p>

  <p>Büyük, saygın stüdyoyu görmek için sabırsızlanıyordum. Giriş kapılarına yaklaşıp uzun gri binaların oluklu üçgen çatılarını görünce moralim yerine geldi. Lisa Carter ve onun gibilerde, filmlerin büyülü dünyası saygı ile karışık bir korku hissi uyandırıyordu. Film dünyası bende korku uyandırmıyordu ama tamamen hissiz de değildim. Bir film stüdyosunun fantezi dünyasına her girişimde bir film ortaya çıkaran o büyünün bir kısım beni kalbimden yakalar ve hayatımın çoğunluğunu oluşturan o bulanık, kasvetli denizden beni çıkarırdı.</p>

  <p>Güvenlik görevlileri beni Lisa ile Alman grubun beklediği kayıt stüdyosuna götürdü. Oraya gittiğimde çekime ara verilmişti ve Lisa genç turistlere çay ve kahve servisi yapıyordu. Turistler modern bir gece kulübü şeklinde düzenlenmiş sahnenin etrafına dizilmiş masalardan ikisinde oturuyordu. Onlarla selamlaştıktan ve biraz sohbet ettikten sonra Lisa beni bir kenara çekti.</p>

  <p>“Nasıllar?” diye sordum ona yalnız kaldığımızda.</p>

  <p>“Harikalar,” dedi Lisa sevinçle. “Sabırlılar, rahatlar ve sanırım iyi zaman geçiriyorlar. İyi bir çekim olacak. Son birkaç haftadır oldukça iyi, düzgün insanlar gönderiyorsun Lin. Stüdyolar gerçekten memnun. Şeey, sen ve ben... Gerçekten iyi işlere imza atabiliriz.”</p>

  <p>“Bu işi seviyorsun öyle değil mi?”</p>

  <p>“Kesinlikle,” dedi Lisa içime işleyen bir gülümsemeyle. Daha sonra ise yüzündeki ifade her şeyi zor yoldan, işleri şansa bırakmadan yapan insanlar gibi daha ciddi, daha kararlı bir hal aldı. Lisa çok güzeldi. Bombay ormanına düşmüş Kaliforniyalı bir sahil güzeli, kendini eroinin ölüm tuzağından ve Madam Zhou’nun boğucu zevk sarayından kurtarmış bir ponpon kızdı. Cildi pürüzsüz ve bronzdu. Gök mavisi gözleri kararlılıkla ışık saçıyordu. Uzun ve kıvırcık sarı saçları geriye doğru taranmış ve zarif bir biçimde zevkli fildişi rengi takım elbisesine uyacak şekilde toplanmıştı. Kendimi <i>Lisa eroin alışkanlığını yendi,</i> diye düşünürken buldum. <i>Onu yendi. O illetten kendini kurtardı.</i> Birden Lisa’nın ne kadar cesur olduğunun farkına vardım. Onun orada bir yerde olduğunu biliyordunuz, cesareti bir kaplanın gözlerindeki hiddetli, tehditkar bakış kadar aşikar ve büyüleyiciydi.</p>

  <p>“Bu işi sevdim,” dedi. “İnsanları, işi, bu hayatı sevdim. Bence sen de sevmelisin.”</p>

  <p>“Ben seni seviyorum,” dedim gülümseyerek.</p>

  <p>Lisa gülerek kolunu koluma geçirdi ve sette dolaşmaya başladık.</p>

  <p>“Filmin adı <i>Paanch Paapi,</i>” dedi.</p>

  <p>“Beş öpücük...”</p>

  <p>“Hayır, <i>paapi, papi</i> değil. Kelime oyunu var burada. Paapi, hırsız anlamına geliyor ama aynı zamanda <i>Beş Öpücük</i> olarak adlandırılmaya yönelik bir esprisi var, çünkü film romantik komedi. Başroldeki kadın oyuncu Kimi Katkar. Bence harikulade biri. Dünyanın en iyi dansçısı değil ama güzel bir kız. Erkek başrol oyuncusu Chunkey Pandey. Eğer bu kadar burnu havada olmasaydı gerçekten iyi bir oyuncu olabilirdi.”</p>

  <p>“Hazır aklıma gelmişken Maurizio ile ilgili başka bir sorun yaşadınız mı?”</p>

  <p>“Hayır, ama Ulla için endişeliyim. Bütün bir gün ve gece eve gelmedi. Geçen gece Modena’dan bir telefon geldi ve o da aceleyle dışarı çıktı. Haftalardan beri Modena ilk kez arıyordu. Ulla’dan o zamandan beri haber alamadım, üstelik arayacağına söz de vermişti.”</p>

  <p>Elimi önce alnımın, daha sonra dağınık saçlarımın arasında gezdirdim.</p>

  <p>“Ulla ne yaptığını biliyor,” dedim homurdanarak. “O ne senin ne de benim sorumluluğumda. Ona yardım ettim, çünkü benden yardım istedi, Çünkü onu severim. Ama bu Ulla-Modena-Maurizio üçgeninden sıkılmaya başlıyorum. Ne demek istediğimi anlıyor musun? Modena ona parayla ilgili bir şey söyledi mi?”</p>

  <p>“Bilmiyorum. Belki.”</p>

  <p>“Şey, para da kayıp, Modena da. Sokaktaki çocukların söylediğine göre Maurizio, Modena’yı her yerde arıyormuş. Onu bulana kadar pes etmeyecektir. Ulla da güvende sayılmaz. Altmış bin dolar... Belki fazla değil ama daha azı için bile insanlar öldürüldü. Eğer para Modena’daysa, Maurizio onun peşindeyken Ulla’dan uzak dursa iyi eder.”</p>

  <p>“Evet, biliyorum.”</p>

  <p>Lisa’nın gözleri birdenbire parladı ve endişeli bir hal aldı.</p>

  <p>Daha yumuşak bir tonda “Ulla için endişelenmiyorum,” dedim. “Ben senin için endişeleniyorum. Eğer Modena buralardaysa bir süreliğine Abdullah'ın ya da benim yanımdan ayrılmasan iyi edersin.”</p>

  <p>Lisa bir şey söylemek istermiş de söyleyemezmiş gibi dudaklarını sıkarak bana baktı.</p>

  <p>Ulla’nın hayatının soğuk ve karanlık girdabından çıkmamızı sağlamak için konuyu değiştirerek “Bana sahneyi anlat,” dedim. “Filmde neler oluyor?”</p>

  <p>“Burası bir gece kulübü, yani en azından gece kulübünün film versiyonu. Kahramanımız, zengin bir politikacının mücevherini çalar. Ya da onun gibi bir şey işte. Daha sonra kaçarken saklanmak için buraya gelir. Kimi’yi dans ederken görünce de ona aşık olur. Polisler geldiğinde mücevheri Kimi’nin peruğuna saklar. Filmin geri kalan kısmında kahramanımız mücevheri almak için Kimi’ye yaklaşmaya çalışıyor.”</p>

  <p>Lisa duraklayarak yüzümü inceledi ve gözlerimdeki ifadeye bir anlam vermeye çalıştı.</p>

  <p>“Bu... Sanırım aptalca olduğunu düşünüyorsun.”</p>

  <p>“Hayır, öyle düşünmüyorum,” dedim gülerek. “Bunu sevdim. Bütün bunları sevdim. Gerçek hayatta adam kızı dövüp mücevheri almakla yetinirdi. Belki de kızı öldürürdü. Ben Bollywood’un hikayesini daha çok sevdim.”</p>

  <p>“Ben de,” dedi Lisa da gülerek. “Buna bayılıyorum hatta. Boyalı bir branda bezi ile odun parçalarını bir araya getirip adeta hayalleri gerçekleştiriyorlar. Bunun kulağa ucuz geldiğini biliyorum ama bence gerçekten böyle. Bu dünyayı seviyorum ve diğer dünyaya geri dönmek istemiyorum Lin.”</p>

  <p>“Hey, Lin!” diye seslendi arkamdan biri. Bu yapımcılardan biri olan Chandra Mehta’ydı. “Bir dakikan var mı?”</p>

  <p>Lisa’yı Alman turistlerle yalnız bırakarak Chandra Mehta ile birlikte parlak ışıklardan oluşan bir ağacı destekleyen metal bir iskelenin altında durdum. Chandra bir beysbol şapkasını kafasına ters giymiş, bu yüzden dolgun suratı daha da şişkin gözükmüştü. Taşlanmış mavi Levis’ı heybetli göbeğinin altından düğmelenmişti. Üzerine de uzun bir tunik gömlek vardı. Kapalı setin nemli ortamında terlemişti.</p>

  <p>“Hey, dostum. Nasıl gidiyor? Ben de seninle görüşmek istiyordum <i>yaar</i>.” Chandra’nın sesi gizli bir şey söyleyecek olmanın telaşıyla boğuktu. “Dışarı çıkıp biraz hava alalım. Burada her tarafımdan terler akıyor <i>yaar</i>.”</p>

  <p>Metal çatılı binalar arasından yürürken önümüzden kostümleri içinde aktörler, yanlarında alet edevat taşıyan adamlarla birlikte geçtiler. Bir yerde de egzotik, tüylü kostümler giymiş dokuz dansçı kızla karşılaştık. Kızlar yanımızdan geçince başımı arkaya çevirdim ve onları biraz daha görebileyim diye bir süre geri geri yürüdüm. Chandra Mehta kızlara bir kez bile bakmadı.</p>

  <p>Chandra yürürken dirseğime dokunarak “Dinle Lin, seninle konuşmak istediğim şey...” diye söze başladı. “Amerika ile çok iş yapan bir iş arkadaşım var. Demek istediğim arkadaşım rupilerini dolara çevirme konusunda bir sıkıntı yaşıyor <i>yaar</i>. Küçük bir kuşun söylediğine göre para sıkıntısı olunca senin yardımın dokunabilirmiş.”</p>

  <p>“Sanırım bu para sıkıntısı dolar akışında, değil mi?”</p>

  <p>“Evet,” dedi Chandra gülerek. “Arkadaşımın yaşadığı sorunu anlamana sevindim.”</p>

  <p>“Peki, ne kadara ihtiyacı var?”</p>

  <p>“Sanırım on bin dolar onun için işleri oldukça kolaylaştıracaktır.”</p>

  <p>Chandra’ya, Khaled Ansari’nin Amerikan Doları için olan geçerli kurunu söyledim, o da şartları kabul etti. Onunla ertesi günü sette buluşmak için sözleştik. Chandra, dolarlardan daha fazla deste oluşturacak olan rupileri, motosikletime koyabileyim diye yumuşak bir sırt çantasında getirecekti . Anlaşmamızın şerefine el sıkıştık. Temsil ettiğim ama ismi asla Mehta ile benim aramda telaffuz edilmeyecek adamın, Lord Abdül Kadir Han’ın adına el sıkışırken Chandra’nın elini sıkıca kavradım. Adamın canını hafifçe acıttım. Bu hareketim, canayakın gülümsememe rağmen bakışlarımın sertliğini iyice vurguladı.</p>

  <p>El sıkışmamızın etkisi gözlerine yansırken ona “Eğer yüzüne gözüne bulaştıracaksan bu işe hiç girme Chandra,” dedim. “Kimse kendiyle oynanmasından hoşlanmaz, hele benim arkadaşlarım hiç hoşlanmaz.”</p>

  <p>“Ah, elbette böyle bir şey olamayacak <i>baba!</i>” dedi Chandra korkusunu gizleyemeyerek. “Sorun yok. <i>Koi baht nahi!</i> Endişelenme! Bana... Yani arkadaşıma yardım ettiğiniz için müteşekkirim <i>yaar</i>.”</p>

  <p>Tekrar kayıt stüdyosuna yürüdük ve Lisa’yı içeride Mehta’nın yapımcı arkadaşı Cliff de Souza ile dururken gördüm.</p>

  <p>Cliff beni karşılayıp gece kulübü setindeki masalara doğru sürükleyerek “Hey dostum! Sen işimize yararsın!” dedi. Lisa’ya baktım ama o da ellerini <i>kendi başının paresine bak</i> dercesine havaya kaldırmıştı.</p>

  <p>“Neler oluyor Cliff?”</p>

  <p>“Bir adama daha ihtiyacımız var <i>yaar</i>. Şu iki güzel hanımefendinin arasında oturacak bir <i>gora</i> lazım.”</p>

  <p>Cliff’i incitmeden kolumu ondan kurtarmaya çalışarak “Yok olmaz, ihtiyacınız yok,” diye itiraz ettim. Derken kendimi masamn yanında buldum. İki Alman kız ayağa kalktı ve aralarındaki koltuğa oturmam için beni kolumdan aşağı çekti. “Bunu yapamam! Ben oynayamam! Ben kameralardan korkarım! Bunu yapmayacağım!”</p>

  <p>Kızlardan biri “<i>Na, komm’ schon! Hör’ auf!</i>” dedi. “Dün bize bunun ne kadar kolay olduğunu söyleyen sen değil miydin, <i>na?</i>”</p>

  <p>Kızlar oldukça çekiciydi. Bu grubu özellikle seçmiştim, çünkü hepsi sağlıklı ve çekici kadın ve erkeklerden oluşuyordu. Gülümsemelerine bakınca onlara katılmamak için kendimi zor tutuyordum. Ülkemdeki en çok aranan adamlardan biriyken on ya da daha fazla ülkeden üç yüz milyon insanın izleyeceği bir filmde rol almanın ne anlama geleceğini düşündüm. Bu aptalca ve tehlikeli bir işti.”</p>

  <p>“Tanrım, neden olmasın,” dedim omuz silkerek.</p>

  <p>Cliff ve set çalışanları, oyuncular sette yerlerini alırken geri çekildi. Filmin yıldızı, Chunkey Pundey yakışıklı, atletik genç bir Bombaylıydı. Hintli arkadaşlarımla izlediğim birkaç filmde daha onu görmüştüm ama onun televizyonda göründüğünden daha karizmatik ve yakışıklı oluşuna şaşırmıştım. Chunkey saçını tararken bir makyöz ona ayna tuttu. Adamın saçını tararken harcadığı dikkat, bir doktorun karışık ve ciddi bir ameliyattaykenki haline benziyordu.</p>

  <p>Alman kızlardan biri “Filmin en iyi kısmını kaçırdın,” diye fısıldadı. “Bu adamın dans hareketlerini öğrenmesi epey zaman aldı. İşi batırdığı her sefer de elinde <i>spiegel</i>... Ayna olan küçük adam ortaya çıktı ve bizimki tekrar saçını taramaya başladı. Eğer adamın sahneyi her batırışını ve küçük adam aynayı tutarken saçını tarayışını filme alsalardı ortaya esaslı bir komedi filmi çıkardı.”</p>

  <p>Filmin yönetmeni kamerasının yanında durdu ve bir gözüyle kameranın lensinden bakarak ışıkçılara son talimatlarını verdi. Yönetmenin bir işaretiyle asistanı herkesin susmasını söyledi.</p>

  <p>“<i>Cue sound!</i>” dedi yönetmen. <i>Ve kayıt!</i></p>

  <p>Stadyum hoparlörlerinden çıkan müzik sesi sete yayıldı. Bir Hint filmi müziğini o ana dek hiç böylesine yüksek sesle dinlememiştim ve buna gerçekten bayılmıştım. Filmin yıldızlarından Kimi Katkar’ın da dahil olduğu dansçılar sahnede dans etmeye başladı. Sette figüranların arasında masadan masaya dolaşan Kimi bu sırada sürekli olarak dans edip beden dilini kullandı. Kahramanımız da bu dansa katılıp daha sonra polisler sahneye girince masanın altına saklandı. Bütün bu sahneler toplamda beş dakikayı geçmiyordu fakat provalar bütün bir sabahı, çekimler de öğleden sonranın neredeyse tamamını kapladı. Şov dünyasındaki ilk tecrübem, Kimi sandalyemin arkasında baştan çıkarıcı bir edayla durduğunda kameranın iki defa çok kısa süreyle ağzımda koca bir gülümsemeyle beni göstermesiydi.</p>

  <p>Turistleri kaldıkları yere iki taksiyle geri gönderdikten sonra Lisa ile birlikte Bullet’ıma atlayıp şehre döndük. Ilık bir akşamüstüydü ve Lisa da saçını açarak ceketini üzerinden çıkarmıştı. Kollarını belime dolamış, çenesiyle de omzuma yaslanıyordu. İyi bir yolcuydu, size sınırsız bir güven duyuyor, kendini rahat bırakıp sürücünün hareketlerine uyuyordu. İnce beyaz gömleğimden bana yasladığı göğüslerini hissedebiliyordum. Gömleğim açıktı ve Lisa elleriyle çıplak tenime tutunuyordu. Motosiklete binerken hiçbir zaman kask takmazdım. Motosikletin arkasında yolcular için tuttuğum bir kask vardı ama Lisa da takmamayı tercih etti. Arada sırada trafik akışında ya da dönerken durduğumuzda bir rüzgarla uzun, kıvırcık, sarı saçları omzuma geliyor oradan da ağzıma giriyordu. Mineçiçeği kokusu dudaklarımdaydı. Lisa bacaklarıyla hafifçe bana tutunurken bir yandan da sanki bana bir vaatte bulunuyor ya da gözdağı veriyor gibiydi. O gece Karla’nın evindeyken bende elimin altında ayışığı varmış gibi bir his uyandıran cildini, kalçalarını anımsadım. Tam o anda Lisa sanki düşüncelerimi okuyormuşçasına trafik ışıklarında durduğumuzda konuşmaya başladı.</p>

  <p>“Çocuk nasıl?”</p>

  <p>“Çocuk mu?”</p>

  <p>“O gece Karla’nın evindeyken yanında getirdiğin çocuk, hatırladın mı?”</p>

  <p>“Gayet iyi. Onu geçen hafta amcasının evinde gördüm. Artık pek de çocuk sayılmaz. Çok hızlı büyüyor. Özel okula gidiyor. Okulu pek sevmiyor ama idare ediyor.”</p>

  <p>“Onu özlüyor musun?”</p>

  <p>Trafik ışığı değişince motoru gazladım ve gürültüyle yol kesişimine doğru ilerledim. Lisa’nın sorusunu cevaplamadım. O iyi bir çocuktu. Kızımı da özlüyordum. Annemi, ailemi ve arkadaşlarımı özlüyordum ve ümitsizlik içinde yaşadığım o yıllarda bir daha hiçbirini göremeyeceğime emindim. Sevdiğim insanları özlemek benim için bir nevi yasta olmaktı ve onların ölmediğini bildiğimden yaşadıklarım çok daha ağırdı. Kalbim bazen boş mezarlarla dolu bir mezarlığı anımsatıyordu. Her gece dairemde yalnız kaldığımda yasım ve özlemim beni neredeyse boğuyordu. Tuvalet masasının üzerinde destelerce para, beni dünyada istediğim her yere götürebilecek bir sürü sahte pasaport vardı ama gidecek hiçbir yer yoktu. Sevdiğim ve sonsuza kadar kaybettiğim insanlar olmadan her yer kişilikliz, anlamsız ve sevgisizdi.</p>

  <p>Bir kaçaktım. Ortadan kaybolmuş biriydim. Aslında yok olan bendim ama aklımca kaybolanlar onlar oluyordu. Sürgün hayatımda, bir zamanlar bildiğim yaşam tamamıyla kayıptı. Kaçaklar koşar ve kendilerine karşı gelmeye çalışarak geçmişi ve nereden geldiklerini, kim olduklarını, sevenlerini unutmaya çabalar. Hayatta kalmaya çalışarak nafile uğraşır ama aslında kendi sonlarına doğru koşarlar. Geçmişi reddedebiliriz fakat onun işkencesinden kaçamayız, çünkü geçmiş kim olduğumuz gerçeğiyle birlikte bizi ölünceye kadar adım adım takip eden bir gölgedir.</p>

  <p>Sonlanmak üzere olan akşamın pembe, mor renk paletinin yerine, etrafımızı mavi-siyah bir gece sarmaya başlamıştı. Denizden esen rüzgarla ışık tünellerine yol aldık. Günbatımının bornozu şehrin omuzlarından aşağı kaydı. Lisa’nın elleri sert derimi kabarıp dalgalanan deniz gibi okşadı. O an birlikte motosikletle ilerlerken Lisa ile bir bütündük. Bir arzu, uzlaşmayla verilen bir söz, tehlikeyi ve zevki tadan bir ağız. Ve bir şey, ya aşk ya da korku, beni seçim yapmaya zorlayarak kulağıma fısıldadı. <i>Ancak bu kudar genç ve özgür olabilirsin.</i></p>

  <p>“Gitsem iyi olacak.”</p>

  <p>“Bir kahve falan içmek istemez misin?” dedi Lisa, bir eli dairesinin giriş kapısındaydı.</p>

  <p>“Gitsem iyi olur.”</p>

  <p>“Kavita ona anlattığın şu gecekondudaki kızlarla ilgili hikaye konusunda oldukça heyecanlı. Ölümden dönen kızlar. Hep bunu konuşuyor. Kızlara <i>Mavi Kız Kardeşler</i> diyor. Neden böyle diyor bilmiyorum ama havalı bir isim doğrusu.”</p>

  <p>Lisa benimle sohbet edip gitmemi engellemeye çalışıyordu. Bir gökyüzü gibi olan gözlerine baktım.</p>

  <p>“Gitsem iyi olacak.”</p>

  <p>İki saat sonra hala uyanık bir halde, Lisa’nın verdiği iyi geceler öpücüğünü dudaklarımda hissederken telefonun çalmasına şaşırmadım.</p>

  <p>Telefona cevap verdiğimde “Hemen buraya gelebilir misin?” dedi. Sessiz kalarak <i>evet</i> anlamına gelebilecek bir <i>hayır</i> nasıl derim diye düşündüm bir süre.</p>

  <p>“Abdullah’ı arıyorum ama telefona bakmıyor,” diye devam etti Lisa. O esnada korku dolu, titrek sesini farkettim.</p>

  <p>“Ne var? Ne oldu?”</p>

  <p>“Bir sorunumuz var... Bir şey oldu...”</p>

  <p>“Maurizio mu? İyi misin?”</p>

  <p>“O öldü,” dedi Lisa kekeleyerek. “Onu öldürdüm.”</p>

  <p>“Orada kimse var mı?”</p>

  <p>Lisa boş bir ifadeyle “Kimse mi?” diye yineledi.</p>

  <p>“Dairede başka kimse var mı?”</p>

  <p>“Hayır. Yani, Ulla burada. O da burada, yerde.”</p>

  <p>“Dinle!” diye bağırdım. “Kapıyı kilitle ve kimseyi içeri alma.”</p>

  <p>“Kapı kırıldı,” dedi Lisa. Sesi iyice cılızlaşmıştı. “Maurizio içeri girerken kilidi kırdı.”</p>

  <p>“Pekala, kapıya sandalye gibi bir şey yasla. Ben oraya gelene kadar da kimseye açma.”</p>

  <p>“Ulla perişan. O... Çok kötü durumda.”</p>

  <p>“Her şey yoluna girecek, sen kapıyı kapa. Kimseyi arama, kimseyle konuşma ve kimseyi içeri alma. Bol sütlü, şekerli... Dört kaşık şekerli iki kahve yap ve Ulla ile oturup için. Eğer ihtiyacı olursa Ulla’ya sert bir şeyler de içir. Ben yola çıkıyorum. On dakika içinde orada olurum. Dayan ve sakin ol.”</p>

  <p>Kalabalık caddeleri kesip motosikleti son sürat kullanırken ne korku ne dehşet ne de heyecan hissediyordum. Bir motosikleti kırmızıçizgide sürmek her vites değiştirişte gaz pedalına o kadar fazla asılmaktır ki takometredeki ibre en yüksek devire gidip gelir. Biz de, Karla, Didier, Abdullah, Lisa, Maurizio ve ben de böyle yapıyor, hayatlarımızı kırmızıçizgide yaşıyor, ibreyi kırmızı bölgede tutuyorduk.</p>

  <p>Kinshasa’da Hollandalı bir paralı asker bir keresinde kendinden nefret etmediği tek anın aldığı risk kendisine hiçbir şey düşündürmeyecek ya da hissettirmeyecek denli büyük olduğu zaman olduğunu söylemişti. Bunu bana söylememesini dilerdim, çünkü ne demek istediğini tam anlamıyla biliyordum. O gece uçarak motosikletimi kullanırken kalbim sakindi, neredeyse huzura ermiş gibiydim.</p>
</body>
</html>
