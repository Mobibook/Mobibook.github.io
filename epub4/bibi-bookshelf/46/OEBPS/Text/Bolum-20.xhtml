<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>YİRMİNCİ BÖLÜM</h2>

  <p>Coloba Polis Merkezi’ndeki ilk katta, çelik kapının ardında dört büyük hücre vardı. Dört odayı bir koridor birbirine bağlıyordu. Koridorun bir tarafından odalara girebiliyordunuz, diğer tarafı ise çelik pencerelerin ardından polis merkezinin dörtgen şeklindeki avlusuna bakıyordu. Aşağıda başka hücreler de bulunuyordu. Ayı Kano’nun tutulduğu hücre de zemin kattaki bu hücrelerdendi. Kısa süreli konuklar, yani gözetim altında yalnızca bir ya da iki gece geçirenler zemin katta tutulurdu. Coloba’nın hücrelerinde bir hafta ya da daha uzun süre geçireceğe benzeyen herkes ise merdivenlerden yukarı çıkar ya da benim gibi sürüklenir, cehennemin kapılarından geçmiş olurdu.</p>

  <p>Çelik kapının ötesinde başka kapı yoktu. Dört odanın her birine, ev kapısından biraz daha geniş olan bir kemerin altından geçerek girebiliyordunuz. Odalar aşağı yukarı üç metrekareydi. Koridor ise on altı metre uzunluğunda ve iki adamın yan yana yürürken omuz omuza değerek gedebileceği genişlikteydi. Koridorun sonunda bir pisuar ve anahtar deliği şeklinde alaturka bir tuvalet vardı ve ikisinin de kapısı yoktu. İçme ve yıkanma suyu olarak kullanılan musluk, pisuarın üstündeydi.</p>

  <p>Dört oda ve koridor pek rahat olmayacak bir şekilde kırk adamı alabilirdi. Orada geçirdiğim ilk sabah uyandığımda, iki yüz kırk kişi olduğumuzu gördüm. Burası bir karınca yuvası gibiydi ve kolunuzu, bacağınızı her kıpırdatışınızda başka birine çarpıyordunuz. Tuvalet ayak bileğine kadar dışkıyla doluydu ve pisuar taşıyordu. Oradan gelen pis kokular koridorun en ucuna kadar yayılıyordu. Durgun, nemli muson havası her saat başı iniltilerle, konuşmalarla, mırıldanmalarla, şikayetlerle, bağrışmalarla, çığlıklarla ve deliren adamlarla dolup taşıyordu. Orada üç hafta kaldım.</p>

  <p>Dört odadan ilkinde, benim de ilk gece uyuduğum yerde, sadece on beş adam barınıyordu. Tuvaletin insanı hasta eden kokusuna en uzak yer burasıydı. Temiz bir odaydı ve içeride uzanacak yer vardı. Bu odada yaşayan adamların hepsi zengindi. En azından içeri, yanlarına girmek isteyen adamları, gardiyanlara rüşvet verip dövdürecek kadar zenginlerdi. Buraya Taç Mahal, burada kalanlara ise <i>pandrah kumar</i>, yani <i>on beş prens</i> denirdi.</p>

  <p>İkinci odada yirmi beş adam bulunuyordu. Bunların hepsinin dolandırıcı olduğunu ve öncesinde en az bir kez hapishanede yattıklarından kendi yerlerini korumak için gayet ciddi kavgalara hazır olduklarını öğrendim. Onların odasına da <i>chor mahal</i>, yani <i>hırsızların ikametgahı</i> deniyordu. Bu adamlara da Ranjit’in cüzamlıları gibi siyah şapkalar, <i>kala lopis</i> deniyordu, çünkü Arthur Yolu Hapishanesi’nde hüküm giymiş hırsızlara hapishane üniformalarıyla birlikte siyah bir şapka da giydiriliyordu.</p>

  <p>Üçüncü odada, duvar kenarında omuz omuza oturan ve küçücük alanda ortaya geçip sırayla esneme hareketleri yapan kırk adam vardı. Bunlar ikinci odadaki adamlar kadar sıkı değillerdi ama gururlu ve azimliydiler. Oturdukları küçük alanları sahiplenir, yeni gelenlere karşı korurlardı. Adamlar her gün baskı altındaydı ve içlerinden en az biri her gün yeni gelen ve kendisinden daha güçlü biri tarafından yerinden edilirdi. Yine de üçüncü odadaki adam sayısı kırktı ve nadiren bu sayının üstüne çıktığından, burası da <i>chaalis mahal</i>, yani <i>kırkın ikametgahı</i> olarak bilinirdi.</p>

  <p>Dördüncü oda hücre jargonunda <i>dukh mahal</i>, <i>acı çekenlerin ikametgahı</i> olarak adlandırılırdı ama çoğu adam buraya Colobalı polislerin verdiği adı kullanmayı tercih ederdi. <i>Gözlem odası</i>. Koridora yeni bir adam geldiğinde, bazen ilk odada şansını denemek isterdi. O odadaki on beş adamın hepsi ve koridordaki yalakalar onu tehdit edip uzaklaştırarak <i>Bir sonraki oda</i>, diye bağırırdı. Bir sonraki odadakiler de adamı korkutarak uzaklaştırır ve <i>Bir sonraki oda! Bir sonraki oda adi herif</i>, derlerdi. Kendini iteleyen vücutlara rağmen adam ikinci odaya girmeyi deneyebilirdi. Eğer oradaki kimse onu tanımıyorsa, kapının yanında o anda kim varsa adamın suratına güzelce bir yumruk indirirdi. <i>Bir sonraki odaya onun bunun çocuğu!</i> Eğer adam koridorda uzağa itilirken üçüncü odaya girmeye çalışırsa kapıda duran iki ya da üç adam onu yumruklayıp tekmelerdi. <i>Bir sonraki oda! Bir sonraki oda orospu çocuğu!</i> Yeni gelen kendini en uçtaki odada, yani gözlem odasında bulduğunda, eski bir dost gibi karşılanırdı. <i>Gel kardeş! İçeri gel dostum!</i></p>

  <p>İçeri girecek kadar salak olanlar karanlık ve pis kokulu odada sıkışan elli, altmış kadar adam tarafından çırılçıplak soyulurdu. Yeni gelenlerin kıyafetleri, belli bir sıraya göre bekleyen gruba dağıtılırdı. Adamların vücutlarındaki her delik mücevher, uyuşturucu ya da para var mı diye aranır ve ele geçirilen değerli herhangi bir şey hücrenin kralına teslim edilirdi. Orada kaldığım haftalar boyunca hücrenin kralı boyunsuz ve saçları bitişik kaşlarının hemen üstünden başlayan, goril bozması bir adamdı. Yeni adama giyecek kokuşmuş paçavralar verilirdi. Bunlar yeni çalıntı giysilerine kavuşan adamların paçavraları olurdu. Bu aşamadan sonra oraya düşen adamın iki seçeneği vardı. Ya odadan ayrılıp inanılmaz derecede sıkışık olan koridorda yaşayan adamlardan biri olacak ya da odadaki çeteye katılıp soymak için bir başka talihsizin odaya gelişini gözleyecekti. Orada geçirdiğim üç haftada gördüklerime dayanarak dördüncü odada zulümle malına el koyulan her beş adamdan birinin ikinci şıkkı seçtiğini söyleyebilirim.</p>

  <p>Koridorda bile bir düzen, durulacak yer için mücadele ve bunun için rakiplerine meydan okuyan adamlar vardı. Ön kapının yakınında ve tuvaletin uzağındaki yerler oldukça değerliydi. Buna rağmen koridorun uzak ucunda bile yerleri mide bulandıran dışkı ve idrar çamuru kaplamıştı ve adalar biraz daha temiz olan küçücük bir alan için birbiriyle dövüşüyordu.</p>

  <p>Koridorun sonuna itilmiş birkaç adam bütün gün ve gece ayak bileğine kadar gelen dışkının içinde durur ve sonunda da yere düşüp ölürdü. Ben oradayken bir adam öldü ve birçoğu da uyandırmanın mümkün olmadığı bilinçsiz bir hale girdi. Diğerleri gün be gün, an be an, betondan anakondanın bağırsaklarında ayakta durup hayatlarını yutan yılanın onları geri tüküreceği ana kadar yaşamaya devam edebilecekleri yerleri için kavga etmek zorundaydı.</p>

  <p>Günde bir öğün olan yemeğimizi saat dörtte alıyorduk. Genellikle mercimek ve ekmek ya da köri soslu pilav yiyorduk. Sabah erken bir saatde de çay ve bir dilim ekmek veriliyordu. Mahkumlar, biri kapıya yaklaşıp yemeğini alan, diğeri de yemeğini alıp uzaklaşanlar şeklinde iki sıra oluşuturmaya çalışıyordu ama vücutların birbirine değmesi, dayanılmaz açlık ve birkaç kişinin açgözlülüğü her defasında kargaşaya yol açıyordu. Bazıları bir gün ya da daha fazla süre boyunca aç kalıyordu.</p>

  <p>Hücreye girdiğimizde hepimize alüminyum bir tabak veriliyordu ve bu tabak bizim tek eşyamızdı. Çatal-bıçak olmadığından yemeği ellerimizle yiyorduk. Bardak da olmadığından çayı tabaklarımızdan içiyorduk. Fakat tabaklar başka amaçlar için de kullanılıyordu. İlk başta geçici bir tabak işlevi görüyorlardı. Eğer iki alüminyum tabak V şeklinde bükülür ve ayak olarak kullanılırsa üçüncü bir tabağı üstlerine yerleştirebiliyordunuz. Altlarındaki alanda ateş yaktığınızda çayı ya da yemeği ısıtacak bir ocağınız olmuş oluyordu. En ideal yakacak kauçuk sandaletlerdi. Bunlardan biri bir ucundan yakıldığında, diğer ucuna kadar yavaşça yanmaya devam ediyordu. Dışarı çıkan duman keskin ve sertti ve her şeye sinen yağlı bir kurum bırakırdı. Böyle iki ocağın olduğu gözlem odasında yerler ve tavan, tıpkı orada yaşayan adamların suratları gibi isten kapkara olmuştu.</p>

  <p>Ocaklar, bu hücrede yaşayan krallar için birer gelir kapısıydı. Belirli bir ücret karşılığı, bir numaradaki zengin adamlar için burada çayı ve yiyecekleri ısıtırlardı. Gardiyanlar, gücü yetenlere gönderilen yiyecek teslimatlarına göz yumardı ama gece olunca dışarıdan hiçbir şeyin yollanmasına izin verilmezdi. Rahatlarının peşinde olan on beş prens, gardiyanlara içinde çay ve yiyecek saklayabilecekleri bir tencere ve birçok plastik bardak ile kap için rüşvet vermişti. Böylelikle her gece dışarıdan gelen teslimadtlar sona erdiğinde, prensler sıcak çay ve atıştırmalık yemeklerin keyfine varabiliyordu.</p>

  <p>Alüminyum tabaklar ancak iyice incelip kırılana kadar kullanılabildiğinden her zaman yeni tabaklara ihtiyaç duyuluyordu. Yiyecek, çay ve kauçuk sandaletler paraya çevrilebildiğinden, onlara da her zaman talep vardı. En zayıf adamlar sandaletlerini, tabaklarını ve yiyeceklerini kaybederdi. Onlara yardım etmek isteyen iyi kalpli adamlar, yiyeceklerini hemen yiyip diğerleri de kullansın diye tabaklarını vermek zorundaydı. Çoğunlukla dört adam bir tabağı paylaştığından gardiyanların altı-yedi dakika içinde dağıttığı yemeği almak için herkes acele etmeliydi.</p>

  <p>Her gün açlık çeken adamların gözlerinin içine bakmak zorundaydım. Diğer adamlar gardiyanların dağıttığı son birkaç tabak sıcak yemeği elleriyle hızla ağızlarına tıkarken onları izlerlerdi. Her gün beklediklerini, izlediklerini ve yemeği kaçırmaktan korktuklarını görürdüm. Onların gözlerindeki gerçek, ancak amansızca ve çılgınca aç olduğumuzda bildiğimiz bir gerçekti. Ben de bu gerçeği yaşadım ve bunu yaşayarak gören kalbimin bir kısmı asla iyileşmedi.</p>

  <p>Her gece Taç Mahal’deki prensler yatmadan önce dört numaralı hücrede ısıtılan sıcak yemeklerini yiyip şekerli çaylarını içmeye devam etti.</p>

  <p>Ne yazık ki prensler dahi tuvaleti kullanmak zorundaydı. Bu işlem en fakir mahkum için nasılsa, onlar için de o kadar insanlık dışı ve rezildi. Başka hiçbir şeyde olmasa bile burada eşittik. Bedenlerin, kolların, bacakların arasından geçerek sürdürdüğünüz uzun yolculuk, iğrenç kokulu bataklıkta son bulurdu. Orada zengin adamlar da bizim gibi burun deliklerini bir giysiden kopardıkları bezle tıkar ve kokuyla savaşmak için dişleriniı arasına bir sigara yerleştirirlerdi. Dizlerine kadar sıvanan pantolonlarla ve ellerine aldıkları sandalederiyle yalınayak lağım pisliğinin içinde tuvalete çömelirlerdi. Aslında tuvalet tıkalı değildi ve işlevini yerine getiriyordu ama hapishanede onu her gün bir ya da iki defa kullanan iki yüzden fazla kişi vardı ve tuvalet, anahtar deliği şeklinde deliğini ıskalayanlar tarafından doldurulurdu. En sonunda bu pislikler idrarla birlikte sürüklenmeye başlardı. Pisuara giden zenginler, musluğun altında ellerini ve ayaklarını sabun olmadan yıkar ve yere serilen paçavralara basarak giriş kapısından dördüncü hücreye kadar yürürlerdi. Bir sigara parası ya da yarı içilmiş bir <i>beedie</i> sigarası karşılığında pisliğin içinde eğilen adamlar onların ayaklarını siler, böylece prensler koridorda ilerlemeye devam ederdi.</p>

  <p>Benim de param olduğu varsayılıyordu, çünkü beyazdım ve yabancıydım. Orada geçirdiğim ilk günün sabahında uyandığımda bir numaralı hücredeki adamlar benim orada kalmamı istedi. Bunun düşüncesi bile midemi bulandırmıştı. Ben sosyalist dernek üyesi ebeveynler tarafından yetiştirilmiştim ve onların sosyal adaletsizlik karşısındaki inatçı nefretlerini paylaşıyordum. Onların prensipleriyle büyümüş ve devrimci bir zamanda böyle bir ailenin üyesi olarak doğduğum için ben de devrimci olmuştum. Annemin de dediği gibi <i>davaya</i> olan bağlılığım halen içimde bir yerlerde vardı. Hem ben bu şehrin en fakirleriyle birlikte bir gecekonduda yaşamıyor muydum? Böylece, çok da istemeyerek onların bu davetini reddettim ve yaşadıkları rahatlığı elimin tersiyle ittim. Bunun yerine ikinci bölmedeki, daha önce de hapishanede yatmış adamlarla mücadele ettim. Kapının önünde küçük çaplı bir boğuşma oldu ama orada hırsızların arasında bir yer için mücadeleye hazır olduğum anlaşılınca bana da yer açtılar. Yine de bana karşı biraz olsun kin beslemişlerdi. Siyah şapkalar, gururlu adamlardı. Beni test edecekleri bir olayın olması için çok uzun zaman geçmesine gerek kalmadı.</p>

  <p>Tutuklanışımdan üç gün sonra tuvaletten geriye yapılan uzun yolculuklarımdan birinde, kalabalığın arasından bir adam tabağımı benden almaya çalıştı. Hem Hintçe hem Marathi dilinde, onu kelime bilgimin elverdiğince kaba bir şekilde uyardım ama bu onu durdurmaya yetmedi. Adam benden uzun ve otuz kilo kadar daha ağırdı. Elleriyle tabağıma yapıştı ve tabağı çekiştirmeye başladık ama ikimizin gücü de onu çekip almaya yetmiyordu. Herkes susmuştu, nefes alıp vermeleri etrafımızda sıcak bir hava yaratıyordu. Ya teslim olacak ya da bu işin üstesinden gelecektim. Ya bu dünyada yerimi sağlamlaştırır ya da teslim olur ve koridorun sonundaki bataklıkta kendime bir yer edinirdim.</p>

  <p>Adamın tabağı tutarken kullandığı gücü bir kaldıraç gibi kullanarak burnuna beş, altı, yedi defa kafa attım ve adam geri çekilmeye çalışırken çenesine vurmaya başladım. Kalabalığın arasında bir panik yaşandı ve bir düzine kadar el bizi itip kakmaya, bizi birbirimize çarpmaya başladı. Korkmuş adamların arasında kollarımı kımıldatamadığımdan ve tabağı bırakmak istemediğimden adamın suratını ısırdım. Dişlerimle, adamın kanı ağzıma gelene kadar yanağını ısırdım. Adam tabağı bıraktı ve bağırmaya başladı. Çırpınarak koridordaki kalabalığı geçerek çelik kapıya kadar gitti. Onu yakalamak için takip ettim. Adam demir parmaklıklara tutunmuş yardım çağırıyordu. Gardiyan tam anahtarını çevirirken adam elimden kaçmayı başarmasına rağmen onu tişörtünden yakaladığım için bir süre olduğu yerde koşmaya çalıştı. O sırada tişört yırtıldı ve elimde bir bez parçasıyla kalakaldım. Adam, gardiyanın arkasında durdu ve sırtını duvara verdi. Yüzü ısırdığım yerden, yanağından yarılmıştı ve burnundan aşağıya, boynuna ve göğsüne kan akıyordu. Kapı kapandı ve polis esrarlı bir şekilde gülümseyerek bize baktı. Elimdeki bezi, yüzümü ve ellerimi temizlemek için kullandım. Tatmin olmuş bir halde bez parçasını kapıya doğru attım. Döndüm ve sessiz kabalığın arasında ilerleyerek bir kez daha hırsızların odasındaki yerimi aldım.</p>

  <p>Yanımda oturan genç adam İngilizce olarak “'İyi hareketti kardeş,” dedi.</p>

  <p>“Pek sayılmaz,” diye cevap verdim. “Kulağına hedef almıştım.”</p>

  <p>Adam dudaklarını büzerek “Hım,” dedi. “Yine de bize burada verdikleri yemekle kıyaslarsan yanağı, kulağından daha besleyici olmuştur, öyle değil mi? Senin olayın ne?”</p>

  <p>“Bilmiyorum.”</p>

  <p>“Bilmiyor musun?”</p>

  <p>“Beni gecenin bir yarısı tutuklayıp buraya getirdiler. Neden burada olduğumu ya da beni neyle suçladıklarını söylemediler.”</p>

  <p>Ben ona neden burada olduğunu sormadım, çünkü Avustralya’da hapishanedeyken hırsızlardan öğrendiğim kurallardan biri de bir adama onunla arkadaş ya da düşman olmaya karar vermeden ne suç işlediğini sormamaktı.</p>

  <p>“Sana iyi bir dayak atmışlar dostum.”</p>

  <p>“Evet, buna uçak diyorlardı.”</p>

  <p>Adam omuzlarını kaldırıp göz kırparak “Vaay!” dedi. “O lanet uçaktan nefret ederim dostum! Bir keresinde beni iple öyle sıkı bağladılar ki kolumu tekrar hissetmem için üç gün geçmesi gerekti. Biliyorsun, seni döverlerken iplerden dolayı vücudun da şişiyor. Benim adım Maheş. Senin adın ne?”</p>

  <p>“Bana Lin derler.”</p>

  <p>“Lin mi?”</p>

  <p>“Evet.”</p>

  <p>“İlginç bir isim dostum. Adamın yüzünü yemeden önce, ona Marathi dilinde orospu çocuğu gibi şeyler demeyi nereden öğrendin?”</p>

  <p>“Bir köyden.”</p>

  <p>“O köy neresiyse oldukça sıkı bir yer olmalı.”</p>

  <p>Polis beni tutukladığından beri ilk defa gülümsedim. Hapishanede insan gülümserken temkinli davranır, çünkü ilkel adamlar bunu bir zayıflık göstergesi, zayıf adamlar bir işaret, gardiyanlar ise yeni işkencelere davetiye demek olan provokasyon olarak algılar.</p>

  <p>“Küfürleri burada, Bombay’da öğrendim,” diye açıkladım. “Burada insanlar genellikle ne kadar kalır?”</p>

  <p>Maheş içini çekti ve geniş, esmer suratı düşünceli bir şekilde asıldı. Kahverengi gözleri öyle çukurdaydı ki sanki bir şey saklıyor ya da çizik kaşlarının altında kendine sığınak arıyor gibiydi. Birden çok kez kırıldığı belli olan geniş burnu, normalde küçük ağzının ve yuvarlak çenesinin vereceği ifadeyi çok daha sertleştiriyordu.</p>

  <p>Maheş gözlerindeki ışık biraz sönerek “Bunu kimse bilmez kardeşim,” diye yanıtladı. Bu Prabaker’in vereceği tarzda bir cevaptı ve birdenbire kalbimi dolduran yalnızlıkla küçük arkadaşımı özledim. “Buraya senden iki gün önce geldim. İki üç hafta içinde Yol’a giden bir kamyonda olacağımıza dair bir söylenti var.”</p>

  <p>“Yol mu?”</p>

  <p>“Arthur Yolu Hapishanesi dostum.”</p>

  <p>“Dışarıdaki birine bir mesaj ulaştırmalıyım.”</p>

  <p>“Bunun için beklemelisin Lin. Buradaki polisler sana yardım etmememizi söyleyip duruyor. Sanki biri üzerine lanet koymuş gibi. Muhtemelen sırf seninle konuştuğum için başım derde girecek ama ne farkeder ki.”</p>

  <p>“Dışarıya bir mesaj iletmeliyim,” diye tekrar ettim.</p>

  <p>“Buradan çıkan adamlardan hiçbiri sana yardım etmeyecektir Lin. Onlar bir çuval dolusu kobradan korkan fareler gibidir. Ama Arthur Yolu’ndan dışarıya mesaj gönderebilirsin. Orası oldukça büyük bir hapishanedir, problem olmaz. İçeride on iki bin adam var. Hükümet çok daha az adamın olduğunu söylüyor ama biz o hapishanede on iki bin adam olduğunu biliyoruz. Yine de orası, buradan daha iyi. Eğer sen de oraya gideceksen, muhtemelen benimle birlikte üç hafta içinde orada olursun. Benim suçum hırsızlık. İnşaatlardan bakır teller, plastik borular çalmak. Ay'nı suçtan daha önce de üç kez hapis yattım, bu da dördüncü seferim. Ne diyebilirim ki? Ben yasaya karşı gelen seri saldırganın tekiyim. Eğer şanslıysam üç, şansızsam beş yıl ceza alırım. Eğer sen de Arthur Yolu’na gidersen benimle gidersin. O zaman mesajlarını hapishane dışına ulaştırırız. <i>Thik hain?</i> O zamana kadar sigara içer, Tanrı’ya dua eder ve tabaklarımızı almaya çalışan orospu çocuklarını ısırırız, <i>na?</i></p>

  <p>Üç hafta boyunca aynen bunları yaptık. Çok sigara içtik, dualarımızla yeri göğü inlettik, bazı adamlarla kavga ettik, sigara içme, dua etme ve kavga etme isteğini kaybetmiş bazılarına da destek olduk. Bir gün geldiler ve parmak izlerimizi almak için parmaklarımızı siyah mürekkebe batırıp gerçeği, yalnızca gerçeği söyleyeceğimizi yazan bir kağıda parmak bastırdılar. Hemen sonra da Maheş ve diğer adamlarla birlikte eski bir hapishane kamyonetine bindirildik. Otuz kişi bile kamyonet için fazlayken biz arkada seksen adamdık. Ardından sevdiğimiz şehrin sokaklarından hızla geçerek Arthur Yolu Hapishanesi’ne götürüldük.</p>

  <p>Hapishaneye girince gardiyanlar bizi çekerek kamyonetten indirdi ve yere çömelmemizi istedi. Diğer gardiyanlar da birer birer hapishane kaydımızı yapıp bizi içeri aldı. Çömelerek ve yere bakarak ilerlemek dört saat sürdü. Beni en sona bırakmışlardı. Gardiyanlara Marathi dilini anladığımı söylemişlerdi ve onlarla yalnız kaldığımda komutanları Marathi dilinde ayağa kalkmamı isteyerek bu bilginin doğruluğunu test etti. Ağrıdan kaskatı olmuş ayaklarıma rağmen ayağa kalktım ve adam benden tekrar çömelmemi istedi. Çömeldiğimde de yine ayağa kalkmamı emretti. Etrafımı çeviren gardiyanların nasıl eğlendiğini görünce bu oyunun sonsuza kadar sürebileceğini düşündüm ve oyunu sürdürmeyi reddettim. Adam bana emir vermeye devam etti ama onu duymazdan geldim. Sonunda o da sustu ve birbirimize yalnızca hapishanelerde ve savaş alanlarında bakılan bir bakışla baktık. Sessizliği tüm vücudunuzda hissedebiliyordunuz. Bu tadabileceğiniz, koklayabileceğiniz ve kafanızın arkasında siyah boşlukta duyabileceğiniz bir sessizlikti. Zamanla polis şefinin yüzündeki hain gülümseme yerini nefrete bıraktı. Adam ayaklarımın dibine tükürdü.</p>

  <p>Dişlerini göstererek ve tıslayarak konuşmaya başladı. “Raj zamanında bu hapishaneyi İngilizler inşa etti,” dedi. “Burada Hintlileri zincirlediler ve onları kırbaçlayıp ölene kadar sallandırdılar. Şimdi hapishaneyi biz yönetiyoruz, İngiliz mahkum da sensin.”</p>

  <p>Marathi dilinin elverdiğince kibar bir tonda söze başlayarak “Afedersiniz bayım ama ben İngiliz değilim, Yeni Zelandalıyım,” dedim.</p>

  <p>Adam yüzümü tükürüğüyle ıslatarak “İngilizsin!” diye bağırdı.</p>

  <p>“Korkarım ki değilim.”</p>

  <p>“Evet! İngiliz’sin! İngiliz!” Bir kere daha yüzündeki gülümseme kötü bir hal almıştı. “İngilizsin. Biz de hapishaneyi yönetenleriz. Sen şuradan git!”</p>

  <p>Hapishanenin içlerine doğru ilerleyen kemerli bir yolu işaret ediyordu. Kemerden geçince sağa doğru keskin bir dönüş vardı ve ben de tıpkı bütün hayvanların içgüdüyle bileceği gibi orada beni bir tehlikenin beklediğini biliyordum. Beni oraya yönlendirmek için gardiyanlar coplarıyla sırtıma vurdu. Sendeleyerek ilerleyip sağa döndüm. Uzun koridorun iki yanı boyunca yirmi kadar adam ellerinde bambu sopalarıyla beni bekliyordu.</p>

  <p>Bu cezayı kimsenin bilemeyeceği kadar iyi biliyordum. Bir başka ülkede, Avustralya’da kaçtığım hapishanede de bu acı tünelinden geçmiştim. Oradaki gardiyanlar uzun bir koridor boyunca aralarından koşarak geçirtip küçük egzersiz avlusuna çıkarırdı bizi. Biz koşarken coplarını üzerimize savurur, sıranın sonundaki çelik kapıya kadar tekmelerlerdi.</p>

  <p>Bombay’daki Arthur Yolu Hapishanesi’nin göz kamaştıran elektrik aydınlatmasında yeni tünelin önünde durdum ve içimden gülmek geldi. <i>Hey çocuklar, biraz daha orijinal olamaz mısınız</i>, demek istedim. Fakat konuşamadım. Korku bir adamın ağzını kurutur ve nefret de onu boğar. Bu yüzden nefreti tanımlayacak harika bir söz yoktur. Gerçek korku ve gerçek nefrette söze yer yoktur.</p>

  <p>Yavaşça öne doğru yürüdüm. Adamlar beyaz gömlek ve şort giymişti, başlarında beyaz şapka, bellerinde beyaz deri kemer vardı. Kemerlerinin tokalarının üzerinde sayılar ve bir yazı olduğunu gördüm. Yazıda <i>Mahkum Nezaretçisi</i> yazıyordu. Çok geçmeden bu adamların hapishane gardiyanları olmadığını öğrendim. İngilizlerin zamanındaki Raj döneminden alınan Hindistan hapishane sisteminde, gardiyanların hapishanenin işleyişiyle ilgili görevleri yoktu. Alışkanlıkları, kuralları ve disiplini sağlamak maıhkum nezaretçilerinin göreviydi. Suçlu bulunmuş katiller ve diğer ağır cezaya çarptırılmış olan mahkumlar, on beş yıl ya da daha fazla süre ceza alırdı. Cezanın ilk beş yılında sıradan mahkumlar olarak kalır, ikinci beş yılda mutfakta, çamaşırhanede, temizlik işlerinde çalışma ayrıcalığına hak kazanır, üçüncü beş yılda ise şapkayı, demir kemeri ve bambu sopasını hakeder ve mahkum nezaretçisi olurlardı. İşte o zaman, yaşam ve ölüm artık onlara bağlıydı. Bir nevi gardiyan olmuş, suçlu bulunmuş katillerden oluşan iki sıra adam tünelde beni bekliyordu. Sopalarını kaldırmış, bana odaklanmışlar, hızlı koşup da onları bana acı verme şansından mahrum bırakma olasılığımı tartıyorlardı.</p>

  <p>Koşmadım. Keşke içimde bulduğum asil ve cesur bir güçten dolayı koşmadığımı söyleyebilsem ama bu doğru olmaz. Bunu daha sonraları da çok düşündüm. O yürüyüşü belki bin defa gözümde tekrar canlandırıp düşündüm ama her seferinde neden böyle yaptığımdan daha da az emin olabildim. Bir keresinde Kadirbhai bana <i>Her erdemli davranışın ardında karanlık bir sır vardır ve aldığımız her risk çözülemeyen bir gizeme sahiptir</i>, demişti.</p>

  <p>Adamların arasından yavaşça yürürken sahilden Hacı Ali’deki camiye, ayışığının aydınlattığı denizde yelkenli bir gemi gibi duran camiye giden beton yolu hatırladım. Azizin anıtı, dalgaların arasından suyun üzerinde yüzen evlere yapılan o yolculuk, şehirle ilgili hatırlamayı en çok sevdiğim görüntülerden biriydi. Bana göre bu görüntü, sevdiğin kadın uyurken onun yüzünde gördüğün meleğe eşdeğer güzellikteydi. Beni kurtaran da belki sadece bu güzellik olmuştu. Şehrin olabilecek en kötü, en adaletsiz yolunda yürüyor, bir yandan da onda bulduğum eşsiz güzelliği, azizin türbesinin beyaz minarelerini, ona giden suyun üzerindeki yolu hatırlıyordum.</p>

  <p>Bambu sopaları uğuldayarak üzerimde patladı ve kollarıma, bacaklarıma, sırtıma indi. Bazı darbeler kafama, boynuma ve yüzüme geldi. Güçlü bir şekilde, güçlü kollarla savrulan darbeler, yanık ile elektrik çarpması arasında bir acı veriyordu. Sopaların ucu ayrıktı ve indikleri noktada jilet kesiği gibi kesikler açıyorlardı. Kan yüzümden ve kollarımdan aşağı akmaya başladı.</p>

  <p>Yürüyebildiğim kadar yavaş bir şekilde yürümeye devam ettim. Darbe ler yüzüme ve kulağıma geldiğinde irkiliyordum ama hiçbir zaman yüzümü ellerimle kapamaya çalışmadım. Ellerimi iki yanımda tutmak için kotuma yapıştım. Kudurmuş gibi bir vahşetle başlayan saldırı, ben ilerledikçe azaldı. Sonunda tek tük bir-iki vuruşa kadar indi. Sıradaki son adamların arasına geldiğimde tamamen kesildi. Adamların benim halimi görünce bakışlarını ve sopalarını indirdiğini görmek bir çeşit zaferdi. Avustralya hapishanesinin eskilerinden biri bir keresinde bana <i>Hapishanede kazanabileceğin tek zafer ayakta kalmaktır</i>, demişti. Fakat hapiste ayakta kalmak, hayatta olmaktan daha çok şey ifade eder. Hapishane jargonunda ayakta kalan yalnızca vücut değildir. Ruh, azim ve kalp de sapasağlam ayakta kalmalıdır. Eğer bunlardan biri kırılır ya da parçalanırsa, hapishane kapılarından canlı çıksa da, o adam aslında ayakta kalmış sayılmaz. Bazen kalbin, azmin, ruhun küçük zaferleri için bedenimizi ateşe atarız.</p>

  <p>Nezaretçilerden ve gardiyanlardan bir kısmı beni birçok bloktan oluşan hapishanedeki bloklardan birine götürdü. Geniş, yüksek tavanlı oda yirmi beş adım uzunluğunda, on adım genişliğindeydi. Odada, binanın çevresindeki açık alanlara bakan parmaklıklı pencereler ve iki uçta birer tane uzun çelik kapı yer alıyordu. Bir girişin yanında bulunan banyo bölümünde üç tane temiz alaturka tuvalet vardı. Gardiyanlar o gece bizi kilitlediğinde, içeride yüz seksen mahkum ve yirmi nezaretçi bulunuyordu.</p>

  <p>Odanın dörtte biri nezaretçilere ayrılmıştı. Onların kendilerine ait temiz battaniyeleri katlanmış, uzun duvarlar boyunca yan yana serilmişti. Bizler de dar battaniyelerin üzerinde sırt sırta vererek uzanıyorduk. Kafalarımız duvara değiyor, ayaklarımız odanın ortasına doğru bakıyordu. Parlak ışıklar bütün gece boyunca açık kaldı ve nöbetçi nezaretçiler sırayla içeride yürüdü. Hepsinin boynunda, eğer başa çıkamayacakları bir durum olursa gardiyanları çağırmak için zincirle asılı düdükler vardı. Çok geçmeden nezaretçilerin bu düdükleri kullanmamayı tercih ettiğini ve baş edemeyecekleri çok az olay olduğunu gördüm.</p>

  <p>Nezaretçiler bana yüzümdeki, boynumdaki ve kollarımdaki kurumuş kanı yıkamam ve kusursuz derecede temiz tuvaleti kullanmam için beş dakika verdi. Odaya döndüğümde odanın kendilerine ait kısmında uyumamı teklif ettiler. Hiç kuşkusuz beyaz cildimden yola çıkarak paralı olduğum sonucuna ulaşmışlardı. Az da olsa, o tünelden yürüyerek geçmemden de etkilenmiş olabilirlerdi. Onların bunu teklif etme sebebi ne olursa olsun, ben bu teklifi kabul edemezdim. Çünkü karşımdakiler sadece dakikalar önce beni döven, gardiyanmış gibi davranan adamlardı. Tekliflerini reddettim. Bu yaptığım büyük bir hataydı. Battaniye yığınından bir tane battaniye alıp odanın uzak köşesine yürüyüp Maheş’in yanına kurulunca adamlar homurdamp güldü. Onlara katılma gibi nadir olarak yaptıkları bir teklifi kabul etmediğim için deliye dönmüşlerdi ve beni göçertmek için ellerine güç geçen korkakların yaptığı gibi gizlice komplo kuruyorlardı.</p>

  <p>Gece gördüğüm korkunç rüyalardan sırtımdaki delici acıyla uyandım. Doğrulup sırtımı kaşıdığımda derime yapışmış raptiye büyüklüğünde bir böcek buldum. Böceği elime aldım ve incelemek için taş zemine koydum. Yaratık koyu gri, çok sayıda ayağı olan, neredeyse yusyuvarlak bir şeydi. Elimle ezince, içinden kan çıktı. Bu benim kanımdı. Yaratık ben uyurken kanımla kendine ziyafet çekmişti. Hemen burun deliklerimi berbat bir koku doldurdu. Arthur Yolu Hapishanesindeki mahkumların belası olan <i>kadmal</i> denilen parazitle ilk tanışmam böyle oldu. Onları hiçbir şey dur duramıyordu. Her gece bizi ısırıp kanımızı emiyorlardı. Artlarında bıraktıkları küçük, yuvarlak yaralar zamanla zehir dolu kabartılara dönüşüyordu. Vücudunuzu bir gecede üç ila beş, bir haftada yirmi, bir ayda ise yüz kadar cerahatli yara kaplıyordu. Bu böcekleri hiçbir şey durduramıyordu.</p>

  <p>Ezdiğim kadmalın bıraktığı yaraya baktım ve küçük böceğin ne kadar çok kanımı içmiş olduğuna şaşırdım. Birdenbire kulağımda bir acı hissettim ve nöbetçi nezaretçinin bambu sopasını kafama indirdiğini farkettim. Öfkeyle ayağa kalkmaya yeltendim ama Maheş beni durdurdu. Elleriyle koluma yapıştı ve bütün ağırlığıyla beni yerde tuttu.</p>

  <p>Ben tekrar yatana kadar nezaretçi öfkeyle bana bakmaya devam etti. Daha sonra iyice aydınlatılmış odayı arşınlamaya devam ederken Maheş beni uyarmak ister gibi bir hareket yaptı. Yüzlerimiz birbirine çok yakındı. Bütün uyuyan adamların elleri kolları birbirine dolanmıştı. Maheş’in gözlerinde beliren korku ve ellerini ağzına götürmesi, o ilk gecede gördüğüm en son şeydi.</p>

  <p>“Onlar ne yaparsa yapsın, kendi iyiliğin için sakın karşılık verme. Burası bir yaşam alanı değil Lin. Hepimiz burada ölü insanlarız. Hiçbir şey yapamazsın!” diye fısıldadı Maheş.</p>

  <p>Gözlerimi ve kalbimi kapadım ve kendimi uyumaya zorladım.</p>
</body>
</html>
