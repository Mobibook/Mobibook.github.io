<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>ON ÜÇÜNCÜ BÖLÜM</h2>

  <p>Karla’nın dediğine göre, sadece bir avuç insan kendi gözleriyle Madam Zhou’yu gördüğünü iddia edebilecek olsa da <i>Saray</i>’ı ziyaret edenlerin çoğunun oraya gitme sebebi oydu. Müşterilerin hepsi zengindi ve aralarında yöneticiler, politikacılar ve gangsterler vardı. Saray onlara yabancı kızlar -Hintli kızlar orada çalışamazdı- ve akla hayale gelmeyecek fantezilerini gerçekleştirme fırsatı sunardı. Bu fantezilerden en garipleri, bizzat Madam Zhou tarafından gerçeğe dönüştürülenler, bütün şehirde kulaktan kulağa dolaşırdı ama hatırı sayılır bağlantılar ve polislere ödenen rüşvetler sayesinde buraya hiç baskın düzenlenmezdi. Bombay’da böyle göz yumulan başka yerler de vardı ama hiçbiri Madam Zhou’nun yeri kadar revaçta değildi. Çünkü oralarda bir Madam Zhou yoktu. Sonuçta adamların oraya gelmesini sağlayan kadınların ustalıkları ve güzellikleri değil, elde edemedikleri kadının, Madam Zhou’nun görünmez güzelliğinin gizemiydi.</p>

  <p>İnsanlar Madam’ın Rus olduğunu söylüyordu ama bu bilgi de tıpkı onun hakkında söylenen diğer şeyler gibi kesin değildi. Karla’ya göre bunun doğru kabul edilmesinin nedeni en çok duyulan dedikodu olmasıydı. Kesin bilgilerden biri, Yeni Delhi’ye, Batılı şehirlerdeki gibi çılgın yıllar olan 1960’larda geldiğiydi. O zaman şehrin yeni kısmı otuzuncu yılını, Eski Delhi ise üç yüzüncü yılını kutluyordu. Birçok kaynağın dediğine göre Madam Zhou o zamanlar yirmi dokuz yaşındaydı. Söylentilere göre bir KGB ajanıyla ilişkisi vardı ve adam da onu Kongre Partisi’nin başta gelen üyelerinin aklını çelmek için kullanmıştı. O yıllarda Kongre Partisi, Hindistan’da yenilmez bir güçtü. Partiye sadık olanlar, hatta partinin aleyhindekiler bile, partinin Hindistan’ı bir yüz yıl kadar daha yöneteceğine inanıyordu. Kongre üyelerinin üzerinde hakimiyet sağlamak, ülkede hakimiyet kurmakla aynı şeydi.</p>

  <p>Madam’ın Delhi’de geçirdiği yıllar, skandallar, intiharlar ve politik cinayetlerle doluydu. Karla bu hikayelerin birçok insandan çok farklı yorumlarını duyduğundan, gerçeğin onlar için önemli olmadığını düşünmeye başladığını söylemişti. Madam Zhou, yıllar içinde insanların kendi arzularını ve takıntılarını yükledikleri bir figür haline gelmişti. Biri Madam’ın değerli taşlardan oluşan mücevherlerini bir çuvalda sakladığını söylerken diğeri onun ilaç bağımlılığından bahsediyor, bir diğeri ise şeytana tapma ritüellerinden ve yamyamlıktan sözediyordu.</p>

  <p>“İnsanlar onun hakkında oldukça garip şeyler söylüyor. Bunların çoğu uydurma. Ama kesin olan şu ki o tehlikeli bir kadın,” dedi Karla. “Sinsi ve tehlikeli.”</p>

  <p>“Hım.”</p>

  <p>“Çok ciddiyim, onu hafife alma. Altı yıl önce Yeni Delhi’den Bombay’a taşındığında bir cinayet davasının sanıklarından biriydi. Onun Delhi’deki Sarayı’nda iki adam boğazları kesilerek öldürülmüştü. Adamlardan biri polis müfettişiydi. Madam’ın aleyhine tanıklık edenlerden biri ortadan kaybolup diğeri de asılmış bir halde bulununca dava düştü. Madam, Bombay’da bir yer açmak için Delhi’den buraya geldi ve altı ay içinde buradaki Saray’ın bir blok ötesindeki sokakta bir cinayet daha işlendi. Birçok insan onun cinayetten sorumlu olduğunu düşündü ama kadın, yüksek mevkilerdekiler hakkında öyle çok şey biliyordu ki kimse ona bir şey yapamadı. Madam hemen hemen canının istediği her şeyi yapabilir, çünkü yakasını bir şekilde sıyıracağım biliyor. Eğer bu işe bulaşmak istemezsen, hala vazgeçme şansın var.”</p>

  <p>Çok sık rastlanan Fiat model taksilerden birinin içindeydik, çelik pazarından güneye doğru ilerliyorduk. Trafik yoğundu. Arabalardan daha geniş, uzun ve yüksek olan, altı yalınayak arabacı tarafından çekilen yüzlerce el arabası, otobüslerin ve kamyonetlerin arasından iki yana sallanarak geçiyordu. Çelik pazarının yolları küçük ve orta büyüklükte dükkanlarla doluydu. Buralarda ocaktan paslanmaz çelik lavabolara, inşaatçılar ve dekoratörler tarafından satın alınan dökme demirden sac levhalara kadar her çeşit metal eşya satılıyordu. Vitrinler güzelce cilalanmış ışıldayan madeni eşyalarla hünerle süslendiğinden, fotoğraf çeken turistleri de cezbediyordu. Parlak sokakların ardında ise dolar yerine sentle çalıştırılan ve kararmış eşyalara o göz alıcı çekiciliği vermek için çırpınan adamlar vardı.</p>

  <p>Taksinin camları açıktı ama içeriye hiç rüzgar girmiyordu. Ağır akan trafikte, taksinin içi sıcak ve havasızdı. Daha önce, Karla’nın oturduğu apartmanda durmuştuk ve ben üzerimdeki tişört, kot ve botlarımı klasik kesim siyah bir pantolon, beyaz gömlek, kravat ve uygun ayakkabılarla değiştirmiştim.</p>

  <p>“Şu an kurtulmak istediğim tek şey şu üzerimdekiler,” diye söylendim.</p>

  <p>Karla gözlerinde yaramaz bir ifadeyle “Üzerindekilerin nesi var ki?” diye sordu.</p>

  <p>“Korkunçlar ve beni kaşındırıyorlar.”</p>

  <p>“Alışırsın.”</p>

  <p>“Umarım kaza falan yapmayız, bu elbiselerin içinde ölmek istemem.”</p>

  <p>“Aslına bakarsan üzerinde oldukça iyi durdular.”</p>

  <p>“Tabii, sen dalganı geç.”</p>

  <p>Karla içten bir şekilde gülümseyerek “Hadi ama!” dedi. Karla’nın çok sevdiğim ve dünyadaki en ilginç aksan olarak gördüğüm aksanı, her kelimeyi yuvarlayarak söylemesine yol açıyor ve beni heyecanlandırıyordu. Aksanının tınısı İtalyan, şekli Alman, yaklaşımı ve barındırdığı espritüellik Amerikan, rengi ise Hint’ti. “Kıyafetler için böyle mızmızlanmak kibrin göstergesidir.”</p>

  <p>“Ne giydiğim umrumda değil. Kıyafetlerden nefret ederim.”</p>

  <p>“Hayır, etmiyorsun. Onları çok seviyorsun.”</p>

  <p>“Nasıl? Bir çift botum, bir tane kot pantolonum, bir gömleğim, iki tişörtüm var. Bütün gardırobum bundan ibaret. Eğer üzerimde değillerse barakamdaki bir çivide asılı duruyorlar.”</p>

  <p>“Benim demek istediğim de bu. Kıyafetleri o kadar çok seviyorsun ki üzerinde iyi durduğunu düşündüğün birkaç parçadan farklı bir şey giymeye dayanamıyorsun.”</p>

  <p>Gömleğin yakası battığından rahatsız bir şekilde kıpırdandım.</p>

  <p>“Karla bu üzerimdekilerin iyi durduğuna inanmam imkansız. Hem nasıl oluyor da senin evinde bu kadar fazla erkek giysisi olabiliyor? Sende, benim sahip olduğumdan daha fazla erkek giysisi var.”</p>

  <p>“Beraber yaşadığım adamlardan ikisi aceleyle ayrılmak zorunda kaldı diyelim.”</p>

  <p>“O kadar aceleleri vardı ki kıyafetlerini yanlarına almadılar, öyle mi?”</p>

  <p>“Evet.”</p>

  <p>“Neden peki?”</p>

  <p>Karla alçak sesle “Bir tanesi çok meşguldü.”</p>

  <p>“Ne ile meşguldü?”</p>

  <p>“Yasadışı işlerle. Herhalde bunlardan bahsetmemi pek onaylamazdı.”</p>

  <p>“Onu sen mi kovdun?”</p>

  <p>“Hayır.”</p>

  <p>Karla buna kısa ve öz bir cevap verdi fakat sesinden büyük bir üzüntü olduğunu farkedip konuyu uzatmadım.</p>

  <p>“Peki ya... Diğer adam?”</p>

  <p>“Bilmek istemezsin.”</p>

  <p>Aslında bilmek istiyordum ama Karla pencereden dışarı bakmaya başlamıştı bile. Son cümlesi de beni daha ileri gitmemem için uyarıyordu. Karla’nın bir zamanlar Ahmet adında bir Afgan’la yaşadığını duymuştum. İnsanlar bu konu hakkında pek seyrek konuştuğundan, onların yıllar önce ayrıldığı kanısına varmıştım. Karla onu tanıdığım sene tek başına yaşıyordu ve şu ana kadar, sırf bu yüzden onu kafamda yalnız yaşamayı tercih eden bir kadın olarak etiketlediğimin farkına varmamıştım. Yalnız kalmayı sevmediğini söylemesine rağmen onu, insanların ziyarete gelmesine, belki bir gece de kalmasına izin veren ama başkalarıyla yaşayamayan biri olarak görmüştüm.</p>

  <p>Ensesine, yeşil şalının altında zorlukla seçilen göğüslerine, kucağında duran ellerinin uzun ince parmaklarına baktım ve onu bir başkasıyla yaşarken düşünemedim. Birlikte edilen kahvaltılar, banyodaki gürültüler, kötü ruh halleri, yarı evli bir hayat. Karla’yı böyle düşünmem imkansızdı. İşin ilginç yanı, Karla’yı birisiyle düşünmektense hiç görmediğim halde Ahmet’i, birlikte yaşadığı adamı gözümün önüne getirmek benim için daha kolay oldu.</p>

  <p>Beş dakika süresince yavaş ilerleyen taksimetrenin tıkırtısı eşliğinde sessizce oturduk. Arabanın dikiz aynasından sarkan turuncu kartta şoförün taksi şoförlerinin büyük kısmı gibi Hindistan’ın kuzeydoğusunda bulunan büyük ve kalabalık bir şehir olan Utar Paradesh’den geldiği yazıyordu. Trafikte çok yavaş ilerlediğimizden, taksi sürücüsünün de bizi aynadan izlemek için bir sürü fırsatı oluyordu. Adamın ilgisini çekmiştik. Karla onunla mükemmel bir Hintçe konuşmuş, Saray’a gidene kadar geçeceğimiz sokakların isimlerini dahi tek tek sıralamıştı. Biz Hintli gibi davranan iki yabancıydık. Adam bizi test etmeye karar verdi.</p>

  <p>“Lanet olası trafik!” dedi sokak ağzıyla. “Bugün bütün şehir kabız olmuş.”</p>

  <p>Karla “Yirmi rupi müshil etkisi yaratabilir belki,” dedi Hintçe konuşarak. “Yoksa bu taksiyi bir saatliğine mi kiralıyorsun, hadi ama kardeşim!”</p>

  <p>Şoför gayet hoşnut bir şekilde İngilizce “Emredersiniz Bayan,” dedi ve trafikte ilerlemek için daha fazla çaba sarf etmeye başladı.</p>

  <p>“Peki, ona ne oldu?” diye sordum Karla’ya.</p>

  <p>“Kime ne oldu?”</p>

  <p>“Yaşadığın diğer adama, şu kanunları çiğnemeyene.”</p>

  <p>Karla dişlerini sıkarak “Madem çok bilmek istiyorsun, öldü!” dedi. “Peki... Nasıl öldü?”</p>

  <p>“Kendini zehirlediğini söylüyorlar.”</p>

  <p>“Söylüyorlar mı?”</p>

  <p>Karla içini çekip “Evet,” dedi ve dışarıdaki insan kalabalığını izlemeye koyuldu.</p>

  <p>Birkaç dakika ikimiz de konuşmadık. Kendimi konuşmak zorunda hissettim.</p>

  <p>“Giydiğim kıyafet hangisinindi? Suçlunun mu, yoksa ölmüş olanın mı?”</p>

  <p>“Ölenin.”</p>

  <p>“Hım... Pekala.”</p>

  <p>“Bu kıyafeti gömülürken giydirsinler diye satın almıştım.”</p>

  <p>“Kahretsin!”</p>

  <p>“Ne olmuş?” dedi Karla bana dönüp sertçe bakarak.</p>

  <p>“Hiçbir şey. Sadece bana şu kuru temizlemecinin adresini ver bir ara.”</p>

  <p>“Bunları giymedi, onu başka bir kıyafette gömdüler. Takımı aldım ama hiç kullanılmadı.”</p>

  <p>“Anladım...”</p>

  <p>“Sana bilmek istemeyeceğini söylemiştim.”</p>

  <p>“Yok, sorun değil,” diye ağzımda geveledim. Aslında içten içe önceki sevgilisi öldüğü için rahatlamıştım. Yarışmam gereken biri yoktu. O zamanlar ölü sevgililerin en güçlü rakipler olduğunu bilmeyecek kadar gençtim. “Karla, çok üstüne gitmek istemem ama kabul etmelisin ki bu biraz garip. Tehlikeli bir göreve gidiyorum ve üzerimde ölü bir adamın kıyafetleri var.”</p>

  <p>“Batıl inançlı biri gibi davranıyorsun.”</p>

  <p>“Ama öyle değilim.”</p>

  <p>“Öylesin.”</p>

  <p>“Ben batıl inançlı değilim.”</p>

  <p>“Öylesin.”</p>

  <p>“Değilim.”</p>

  <p>Karla taksiye bindiğimizden beri ilk defa gerçekten gülümseyerek “Elbette öylesin!” dedi. “Dünyadaki herkes batıl inançlıdır.”</p>

  <p>“Bu konuda tartışmak istemiyorum. Kötü şans getirebilir.”</p>

  <p>“Boşver,” dedi Karla gülerek. “Her şey yolunda gidecek. Al, bunlar senin kartvizitin. Madam Zhou kartvizit toplamayı sever. Senden de bir tane isteyecek ve lazım olur diye saklayacaktır. Eğer sana işi düşer de ararsa, konsolosluktan ayrıldığını öğrenecek.”</p>

  <p>Kartlar inci beyazıydı ve üzerlerindeki yazılar siyah italik harflerle yazılmıştı. Amerika Birleşik Devletleri Konsolosluğu’nda çalışan Gilbert Parker adında bir müsteşar olduğum yazılıydı.</p>

  <p>“Gilbert mi?” diye homurdandım.</p>

  <p>“Ne olmuş?”</p>

  <p>“Yani bu taksi kaza yapar da bu takım elbisenin içindeki vücudumu taksiden çıkarırlarsa benim Gilbert olduğumu sanacaklar. Bu konuda hiç iyi hissetmiyorum Karla.”</p>

  <p>“Şimdilik Gilbert ile yetinmelisin. Konsoloslukta gerçekten de Gilbert Parker diye biri var. Bombay’daki görevi bugün bitiyor. İşte bu yüzden onu seçtik. Adam bu akşam Amerika’ya geri dönüyor. Her şey yolunda gidecek. Madam’ın seni çok araştıracağını sanmam. Belki kontrol etmek için konsolosluğu bir arar ama buna da pek ihtimal vermiyorum. Geçen sene İngiliz Konsolosluğu ile bir sorun yaşadı ve bu ona pahalıya patladı. Birkaç ay önce de Alman bir diplomat Saray’da başına iş açtı. Bu olayı örtbas etmek için Madam oldukça uğraştı. Konsolosluklar Madame Zhou’ya zarar verebilecek yegane yerler, o yüzden şansını zorlamayacaktır. Onunla konuşurken nazik ve ciddi ol yeter. Biraz da Hintçe konuş, bunu da hoş görecektir. Aynı zamanda aksanınla ilgili çıkabilecek bir sorun da böylelikle ortadan kalkar. Senden yardım istememin bir nedeni de buydu biliyor musun? Burada sadece bir senedir yaşayan birine göre Hintçeyi oldukça iyi öğrendin.”</p>

  <p>Sanki önemsenmiyormuş gibi hissettim ve “On dört aydır,” diyerek Karla’yı düzelttim. “Bombay’a geldiğimde geçirdiğim iki ay, Prabaker’in köyünde altı ay ve şimdi de gecekonduda geçirdiğim altı ay. On dört ay oldu.”</p>

  <p>“Pekala... On dört ay.”</p>

  <p>Karla’nın yüzündeki şaşırmış ifadeden kurtulmak için konuyu değiştirerek “Şu Madam Zhou’yu kimsenin göremediğini sanıyordum,” dedim. “Onun kendini gizlediğini ve kimseyle konuşmadığını söylemiştin.”</p>

  <p>Karla yumuşak bir şekilde “Bu doğru ama işler bundan biraz daha karmaşık” dedi. Bir an gözleri dalıp bir şeyler düşündükten sonra büyük bir çabayla dikkatini topladı. “Madam Zhou üst katta yaşar ve ihtiyacı olan her şey oradadır. Hiç dışarı çıkmaz. Ona yiyecek, giysi ve istediği diğer şeyleri getiren iki hizmetkarı vardır. Binanın içinde istediği yere gidebilir, çünkü içeride bir sürü gizli geçit var. Çift taraflı aynalar ya da hava menfezlerinden odaların çoğuna bakabilir. İzlemeyi sever. Bazen insanlarla bir perdenin ardından konuşur. Sen onu göremezsin ama o seni görür.”</p>

  <p>“Peki, onun neye benzediğini nasıl biliyorlar?”</p>

  <p>“Fotoğrafçısı sayesinde.”</p>

  <p>“Neyi sayesinde?”</p>

  <p>“Kendi fotoğraflarını çektirir. Her ay yeni bir tane çektirerek sevdiği müşterilerine verir.”</p>

  <p>Aslında Madam Zhou ile pek ilgilenmiyordum ama Karla’nın konuşmaya devam etmesini istediğimden “Çok garip,” dedim. Ağzından dökülen her kelimede o kırmızı dudaklarını izliyordum, sadece günler önce öptüğüm o dudakları. Bir aylık bir gazeteden haber okuyor bile olsa o konuşurken yüzünü, gözlerini, dudaklarını izlemek bana büyük mutluluk verirdi. “Neden böyle bir şey yapıyor?”</p>

  <p>Karla gözlerini kısarak “Ne yapıyor?” dedi.</p>

  <p>“Neden kendini gizliyor?”</p>

  <p>“Kimse nedenini bilmiyor.” Karla cebinden iki el sarması sigara çıkarıp yaktı ve birini bana uzattı. Elleri titriyordu. “Önce de söylediğim gibi... Herkes onun hakkında atıp tutuyor. Bazıları onun korkunç bir kaza geçirdiğini, yüzünü bunun için sakladığını söylüyor. Yaraların izlerini kapamak için fotoğraflar üzerinde oynanıyor diyorlar. Onun cüzamlı olduğunu söyleyenler de var. Bir arkadaşım böyle bir kadının olmadığını bile iddia ediyor. Bunun orada olanları örtbas etmek ve bu işlerin arkasındaki kişiyi maskelemek için yapıldığını düşünüyor.”</p>

  <p>“Sen ne düşünüyorsun?”</p>

  <p>“Ben onunla bir paravan ardından konuştum. Bence o kadar akıl hastası ve boş bir kadın ki yaşlandığı için kendinden nefret ediyor. Mükemmeliyetten uzaklaşmaya dayanamıyor. Birçok insan onun bir zamanlar güzel olduğunu söylüyor. Bunu ne kadar çok insanın söylediğini duysan şaşarsın. Fotoğraflarında ise yirmi yediyi, bilemedin otuzu geçmemiş görünüyor. Yüzünde ne bir kırışık ne bir çizgi var. Gözlerinin altında torbalar yok, saçları simsiyah. Bana göre o kendi güzelliğine o kadar aşık ki gerçekte nasıl olduğunu görmelerine asla izin vermez. Doksan yaşına dek yaşasa bile o fotoğraflarda otuzunda göstereceğine eminim.”</p>

  <p>“Onun hakkında nasıl oluyor da bu kadar çok şey biliyorsun?” diye sordum. “Madam’la nasıl tanıştın?”</p>

  <p>“Benim işimin bir parçası bu.”</p>

  <p>“Pek açıklayıcı olmadı.”</p>

  <p>“Ne kadarını bilmek istiyorsun?”</p>

  <p>Soru basitti ve <i>Seni seviyorum, hakkındaki her şeyi bilmek istiyorum</i>, gibi bir cevap yeterliydi ama Karla’nın sesinde hoşnutsuz bir ton, gözlerinde soğuk bir pırıltı vardı. Duraksadım.</p>

  <p>“İşine burnumu sokmaya çalışmıyorum Karla. Konunun bu kadar hassas olduğunu bilmiyordum. Seni bir seneden fazla zamandır tanıyorum. Biliyorum her gün, hatta her ay görüşmüyoruz ama şimdiye dek hiçbir zaman sana ne işle uğraştığını, hayatını nasıl kazandığını sormadım. Çok meraklı bir tip olduğumu sanmam.”</p>

  <p>“İnsanları bir araya getiriyorum,” dedi Karla biraz gevşeyerek. “Bir anlaşmayı kabul edecek kadar iyi vakit geçirdiklerinden emin oluyorum. İnsanların anlaşmalara girecek kadar olumlu bir ruh hali içinde kalmaları ve istediklerini elde etmeleri için para alıyorum. Müşterilerimden birçoğu Madam Zhou’nun Sarayı’nda vakit geçirmek ister. Asıl soru, insanların neden onun için bu kadar deli olduğu. O tehlikeli bir kadın, tamamen aklını kaçırmış. Yine de insanlar onunla tanışmak için her şeyi yapıyor.”</p>

  <p>“Sence neden böyle?”</p>

  <p>Karla kızgın bir şekilde iç çekti.</p>

  <p>“Bilmiyorum. Sebep yalnızca seks değil. Bombay’daki en güzel yabancı kızlar orada çalışıyor, buna diyecek yok. Ama kızlar o kadar harika olmasalardı bile insanlar yine Saray’a giderdi. Anlayamıyorum. Ben insanların isteklerini yerine getirip onları Saray’a götürdüm. İçlerinden birkaçı tıpkı benim gibi Madam’la bir paravanın arkasından tanıştı. Onunla görüşenler sanki Jan Dark’la tanışmış gibi davranıyor. Bu benim tüylerimi ürpertiyor.”</p>

  <p>“Onu sevdiğin söylenemez, öyle değil mi?”</p>

  <p>“Bu az bile Lin. Ondan nefret ediyorum ve ölmesini gerçekten diliyorum.”</p>

  <p>Geri çekilme sırası bendeydi. Sessizliği üzerime bir şal gibi örttüm ve bakışlarım Karla’nın bir heykeltıraşın elinden çıkmış gibi duran güzelliğinden sokağın gelişigüzel güzelliğine kaydı. Madam Zhou’nun gizemiyle ilgilenmiyordum. Benim için sadece, Karla’nın bana böyle bir görev vermiş olması önemliydi. Takside yanımda oturan bu güzel İsviçreli kadına aşıktım ve o da zaten yeterince gizemliydi. Onun hakkında bir şeyler öğrenmek istiyordum. Bombay’a nasıl geldiğini, Madam Zhou ile ne ilgisi olduğunu ve neden kendinden hiç bahsetmediğini bilmek istiyordum. Hakkında her şeyi, en ufak detayı bile öğrenmek istiyordum ama ısrar edemiyordum. Ondan daha fazlasını istemeye hakkım yoktu, çünkü ben de çok şey gizliyordum. Karla’ya yalan söylemiş, Yeni Zelanda’dan geldiğimi ve bir ailem olmadığını anlatmıştım. Ona gerçek adımı bile söylememiştim. Şimdi ona aşık olduğum için, bu yalanlar beni köşeye sıkıştırıyordu. Beni öpmüştü. Bu dürüst ve güzel bir öpücüktü fakat bunun bizim için bir başlangıç mı, yoksa bir son mu olduğunu bilmiyordum. En iyi ihtimalle bu görevin bizi yakınlaştıracağını umuyordum. Bunun yalanlar ve sırlarla ördüğümüz duvarları yıkmasını arzuluyordum.</p>

  <p>Karla’nın bana verdiği bu görevi küçümsemiyordum. İşlerin ters gidebileceğini ve Lisa’yı oradan çıkarmak için dövüşmem gerekebileceğinin farkındaydım. Gömleğimin altında deri kılıfının içinde duran bir bıçağım vardı. Uzun, ağır, keskin bir bıçaktı bu. İyi bir bıçakla iki adamın hakkından gelebileceğimi biliyordum. Daha önce hapishanede de bıçaklı kavgalara karışmıştım. Bıçak, onu kullanmasını bilen ve başkasının vücuduna saplamaktan çekinmeyen bir adamın elinde tabancadan sonra gelen en etkili yakın dövüş silahıdır. Takside sessiz ve hareketsiz bir şekilde otururken kendimi olası bir dövüşe hazırladım. Biraz sonra dökülecek kanları, yapılacak kavgaları şöyle bir aklımdan geçirdim. Sol elimi Karla ile Lisa’yı sürükleyip yanımda götürmek için boş bırakmalıydım. Sağ elimle de mücadeleme devam etmeliydim. Korkmuyordum. Eğer birileriyle mücadele etmek zorunda kalırsam içgüdüsel olarak tekmelerimi, yumruklarımı ve bıçağımı kullanacağımı biliyordum.</p>

  <p>Taksi trafik keşmekeşinin içinde kendine yol açtı ve sonunda daha geniş yollara ulaşıp hızlanmaya başladık. Camdan içeri giren rüzgar bizi biraz ferahlattı ve nemli sıcakta ıslanıp yapış yapış olan saçlarımız saniyeler içinde kurudu. Karla huzursuz bir şekilde kıpırdandı ve sigarasını camdan dışarı fırlatıp siyah rugan çantasının içini karıştırmaya başladı. Çantasından bir paket sigara çıkardı. Paketin içinde sarılmış esrarlı sigaralar vardı, bir tane alıp yaktı.</p>

  <p>“Bana güç verecek bir şeye ihtiyacım var,” dedi sigaradan derin bir nefes çekerken. Haşhaşın kokusu taksinin içine yayıldı. Karla birkaç nefes daha aldıktan sonra sigarayı bana uzattı.</p>

  <p>“Bunun yardımı olacak mı sence?”</p>

  <p>“Muhtemelen olmayacak.”</p>

  <p>Sigarada ağır Keşmir haşhaşı vardı. Karnımdaki, boynumdaki ve omuzlarımdaki kasların gevşediğini hissettim. Taksi şoförü sesli bir şekilde burnunu çekti ve arka koltukta olanları daha net görebilmek için dikiz aynasını ayarladı. Esrarlı sigarayı Karla’ya geri verdim. Karla da birkaç nefes daha alıp taksi şoförüne uzattı.</p>

  <p>“<i>Charras pitta?</i>” diye sordu. <i>İçer misin?</i></p>

  <p>Adam gülüp mutlu bir şekilde sigarayı kabul ederken “<i>Ha, munta!</i>” dedi. <i>Evet!</i> Sigarayı yarısına kadar içtikten sonra geri uzattı. “<i>Achaa charras!</i> Bir numara. Ben de Amerikan müziği var, bir numara Amerikan müziği, disko. Duymak istersiniz?”</p>

  <p>Adam teybe kaseti koydu ve sesi sonuna kadar açtı. Saniyeler içinde Sister Sledge’in <i>We Are Family</i> şarkısı tam başımızın arkasındaki hoparlörlerden bangır bangır duyulmaya başladı. Karla sevinçle haykırdı. Şoför sesi kısıp müziği sevip sevmediğimizi sorunca da Karla yine haykırarak adama esrarı uzattı. Şarkı söyleyip sigarayı içerek ve çıplak ayaklı köylü çocuklardan bilgisayar alan işadamlarına kadar bir sürü insanı geçerek yolumuza devam ettik.</p>

  <p>Saray görününce taksici bir çay dükkanının yanında durdu. Parmağıyla dükkanı işaret etti ve Karla’yı orada bekleyeceğini söyledi. Şoförün beklemeyi önermesinin bahşiş ya da iş için değil Karla için endişelenmesinden dolayı olduğunu bilecek kadar Bombay taksisine binmiş, bir o kadar taksiciyle tanışmıştım. Taksici Karla’yı sevmişti. Bu garip ve ani sevgiyi daha önce de görmüştüm. Tamam, Karla genç ve güzeldi ama taksicinin ilgisinin asıl nedeni onun Hintçeyi bu kadar iyi konuşması ve kullanış şeklindeki ustalıktı. Alman bir taksici bir yabancının Almanca konuşmasından hoşlanabilirdi. Aynısı Fransız, Amerikalı ya da Avustralyalı bir taksici için de geçerli olabilirdi. Söz konusu bir Hintli olduğunda ise o öyle sevinirdi ki sizinle ilgili başka bir şeyden de hoşlanmışsa -ister gözleriniz, ister gülümsemeniz, ister camının yanında biten bir dilenciye yaklaşımınız olsun-hemen o anda size bağlanırdı. Sizin için normalde yapmayacağı şeyleri yapar, kendini tehlikeye atar, hatta tehlikeli ve yasadışı işler bile yapardı. Eğer ona Saray gibi hoşlanmadığı bir adres verirseniz de güvende olduğunuzdan emin olmak için sizi beklerdi. Bir saat sonra dışarı çıkıp onu görmezden dahi gelseniz o gülüp yoluna devam eder, başınıza bir iş gelmediğinden ötürü mutlu olurdu. Bunu, başka hiçbir şehirde görmemiştim. Bu Hintlilerle ilgili sevdiğim binlerce şeyden biridir. Eğer sizi severlerse her şeyi içtenlikle yaparlar. Karla adama ücretini ve vaat ettiği bahşişi ödeyip beklememesini söyledi. Şoförün bekleyeceğini ikimiz de biliyorduk.</p>

  <p>Saray büyük bir binaydı. Üç katlı ve geniş bir yapıydı. Yola bakan camlar yaprak şeklinde dövme demir parmaklıklarla çevriliydi. Bina caddedeki birçok yapıdan eskiydi ve yenilenmek yerine restore edilip orijinal detayları titizlikle korunmuştu. Kapının ve pencerelerin üzerindeki üst kiriş tabanları keski ile yontularak beş yıldızlı taçlar haline getirilmişti. Bir zamanlar şehirde sıkça rastlanabilen bu meşakkatli sanatın izleri artık nadir görülüyordu. Yapının sağ tarafında binaları bağlayan bir geçit vardı ve taş ustaları el becerilerini duvarın dış köşesinde cömertçe göstermiş, her bir taş adeta mücevher gibi işlenmişti. Binanın duvarları gri, kapısı siyahtı. Karla’nın dokunmasıyla kapı ardına kadar açıldı ve içeri girdik.</p>

  <p>Kendimizi uzun, soğuk bir koridorda bulduk. İçerisi dışarıdan karanlıktı fakat buzlu camları olan zambak şeklinde lambalarla aydınlatılmıştı. Duvarlarda zeytin yeşili ve pembe renkli çiçek desenlerinden oluşan William Moris tasarımı duvar kağıdı vardı. Ki bu çok nemli olan Bombay’da alışıldık bir şey değildi. Çiçek ve tütsü kokusu etrafı kaplıyordu ve koridorun iki tarafındaki kapısı kapalı odalardan insanı ürperten bir sessizlik yayılıyordu.</p>

  <p>Ellerini önüne kavuşturmuş bir adam koridorda duruyordu. Uzun ve inceydi. Koyu kahverengi uzun saçları sıkıca toplanmış, neredeyse kalçalarına kadar uzanan bir atkuyruğu yapılmıştı. Adamın hiç kaşı yoktu ama kirpikleri öyle gürdü ki onların takma olduğunu düşündüm. Yüzünde, dudağından çukurlu çenesine kadar yuvarlak şekiller çizilmişti. Adam siyahlar içindeydi. İpek bir yöresel kıyafetle plastik sandaletler giymişti.</p>

  <p>Karla soğuk bir şekilde “Merhaba Rajan,” dedi.</p>

  <p>Adam Hint selamım kullanarak “<i>Ram ram</i> Bayan Karla,” diye karşılık verdi. Sesi alaycı bir tıslama şeklinde çıkıyordu. “Madam sizinle hemen görüşecek. Yukarı çıkacaksınız. Ben içecek soğuk bir şeyler getireceğim. Yolu biliyorsunuz.”</p>

  <p>Rajan bir kenara çekilerek koridorun sonundaki merdivenleri işaret etti. İleri doğru uzattığı elinin parmakları kına motifleriyle süslüydü. Adamın parmakları şimdiye dek gördüğüm en uzun parmaklardı. Onu geçerken dudağından çenesine dek inen şekillerin de aslında dövme olduğunu farkettim.</p>

  <p>Birlikte merdivenleri çıkarken Karla’ya “Rajan insanın tüylerini diken diken etmeye yetiyor,” dedim.</p>

  <p>“O, Madam Zhou’nun özel hizmetkarlarından biridir. Hadımdır ve göründüğünden çok daha korkutucudur.”</p>

  <p>Ayaklarımız kalın halının içine gömülerek ve tikağacından tırabzanlara tutunarak ikinci kata çıkan geniş merdivenleri tırmandık. Duvarlar, hepsi de portrelerden oluşan çok sayıda resimle kaplıydı. Buralardan geçerken etrafımızdaki kapalı kapılar ardında yaşayan, soluk alıp veren başkaları da olduğunu hissettim fakat hiç ses yoktu, çıt çıkmıyordu.</p>

  <p>Kapılardan birinin önünde durduk. “Ortalık çok sessiz,” dedim.</p>

  <p>“Siesta zamanı. Her öğlen saat ikiden beşe kadar uyurlar. Yine de etraf her zamankinden sessiz, çünkü Madam seni bekliyor. Hazır mısın?”</p>

  <p>“Sanırım. Evet.”</p>

  <p>“Hadi yapalım şu işi.”</p>

  <p>Karla kapıyı iki defa çaldı ve kolu çevirip içeri girdi. Küçük, kare odada halı, dantel perdeler ve iki minderden başka bir şey yoktu. Karla kolumu tuttu ve beni minderlere doğru yönlendirdi. Öğleden sonranın hafif ışığı krem rengi perdelerden içeri süzülüyordu. Duvarlar çıplaktı ve kahverengiye boyanmıştı. Duvarlardan birinde, süpürgeliğin hemen üstünde bir metrekare genişliğinde metal bir ızgara vardı. Izgaranın olduğu yerin önünde diz çökerek oturduk ve günah çıkaracakmış gibi beklemeye koyulduk.</p>

  <p>Izgaranın ardından bir ses “Senden memnun değilim Karla,” dedi. Şaşkın bir şekilde o yöne doğru baktım ama ızgaranın gerisi karanlık olduğundan bir şey seçilemiyordu. Madam Zhou görünmezdi. “Ben mutsuz olmayı sevmem. Bilirsin.”</p>

  <p>Karla kızgın bir şekilde cevapladı. “Mutluluk bir efsanedir. Biz bir şeyler alalım diye icat edilmiştir.”</p>

  <p>Madam Zhou güldü. Bronşlardan gelen, çağlayan bir kahkahaydı bu. Komik şeyleri yakalayan ve onları öldüren bir kahkahaydı.</p>

  <p>“Ah, Karla, Karla, seni özledim ama sen beni ihmal ediyorsun. Beni en son ziyaret edişinden bu yana oldukça uzun zaman geçti. Sanırım doğru olmadığına yemin etsen de, Ahmet ve Christina’ya olanlar için hala beni suçluyorsun. Beni böylesine ihmal etmişken nasıl olur da bana garez beslemediğinden emin olabilirim ki? Şimdi de en favori kızımı benden almak istiyorsun.”</p>

  <p>Karla biraz daha kibar bir şekilde “Onu geri almak isteyen babası Madam,” dedi.</p>

  <p>“Hı, evet, babası.”</p>

  <p>Madam son kelimeyi bir hakaretmiş gibi tekrarlamıştı. Sesi kulaklarımızı tırmalıyordu. Böyle bir sese sahip olabilmek için kinle çok sigara içmiş olmak gerekiyordu.</p>

  <p>Rajan “içecekleriniz Bayan Karla,” dediğinde az kalsın yerimden sıçrayacaktım. Hiç ses çıkarmadan dibimize kadar gelmişti. Rajan tepsiyi yere koymak için eğildiğinde bir süreliğine onun alev gibi yanan siyah gözlerine baktım. Yüzü ifadesizdi ama gözlerindeki duyguyu görmemek imkansızdı. O gözlerde katıksız bir nefret vardı. Kendimi şaşkına dönmüş ve garip bir biçimde utanmış hissettim.</p>

  <p>Madam Zhou büyüyü bozarak “Bu senin Amerikalı olsa gerek,” dedi.</p>

  <p>“Evet, Madam. Adı Parker, Gilbert Parker. Kendisi büyükelçilikte çalışıyor ama bu resmi bir ziyaret değil elbette.”</p>

  <p>“Tabii. Rajan’a bir kartınızı verin Bay Parker.”</p>

  <p>Bu bir emirdi. Cebimdeki kartlardan birini çıkarıp Rajan’a uzattım. Rajan karta bir zarar gelmesinden korkuyormuş gibi özenle tuttu ve kapıyı ardından kapayarak odadan çıktı.</p>

  <p>Madam Zhou, Hintçe konuşmaya başlayarak “Karla aradığında bahsetmedi Bay Parker, Bombay’da uzun zamandır mı bulunuyorsunuz?” dedi.</p>

  <p>Prabaker’in bana öğrettiği cümlelerden birini kullanarak “Hintçe güzel bir dil,” dedim. “Müziğin ve şiirin dili.”</p>

  <p>Madam açgözlü bir şekilde kıkırdayarak “Aynı zamanda aşkın ve paranın da dili,” dedi, “aşık mısınız Bay Parker?”</p>

  <p>Madam’ın bana sorabilecekleri üzerinde epey kafa yormuştum ama bu soruyu hiç düşünmemiştim. Başka hiçbir soru beni bu kadar şaşırtmazdı. Karla’ya baktım ama o ellerine bakıyor, bana hiçbir ipucu vermiyordu. Madam Zhou’nun bu soruyu sorarak nereye varmak istediğini anlamamıştım. Bana evli miyim, bekar mıyım ya da nişanlı mıyım diye sormamış, aşık olup olmadığımı sormuştu.”</p>

  <p>Hintçe bir büyü okur gibi “aşık mıyım?” diye soruyu yineledim.</p>

  <p>“Evet, evet, romantik bir ilişki. Kalbiniz bir kadının yüzünün düşüyle, ruhunuz bir kadının vücudunun hayaliyle yitip gitti mi? Aşk, Bay Parker, aşık mısınız?”</p>

  <p>“Evet, aşığım.”</p>

  <p>Bunu neden söylediğimi bilmiyordum. Metal ızgaraların önünde diz çökmüş halde, bir itirafta bulunuyordum.</p>

  <p>“Sizin için çok üzüldüm Bay Parker. Elbette Karla’ya aşıksınız. Bu yüzden onun için bu iyiliği yapıyorsunuz.”</p>

  <p>“Sizi temin ederim ki...”</p>

  <p>“Hayır, Bay Parker. Ben sizi temin ederim. Lisa’nın babasının kızını aradığı ve bazı bağlantılarını kullandığı doğru olabilir ama bunu yapmaya sizi ikna edenin Karla olduğuna eminim. Sevgili Karla’mı ve onun yöntemlerini iyi bilirim. Bir an için bile olsa bunun karşılığında sizi seveceğini ya da size verdiği sözleri tutacağını düşünmeyin. Aşkınıza karşılık kederden başka bir şey alamayacaksınız. Sizi asla sevmeyecek. Bu söylediğimi bir arkadaşlık hediyesi olarak görün Bay Parker.”</p>

  <p>Dişlerimi sıkarak “Çok afedersiniz ama buraya Lisa Carter ile ilgili konuşmaya geldik,” dedim.</p>

  <p>“Elbette. Eğer Lisa’ma gitmesi için izin verirsem nerede yaşayacak?”</p>

  <p>“Ben... Emin değilim.”</p>

  <p>“Emin değil misiniz?”</p>

  <p>“Hayır, ben...”</p>

  <p>“O...” diye söze başlayacak oldu Karla.</p>

  <p>Madam Zhou “Kapa çeneni Karla!” diye kükredi. “Ben Parker’a sordum.”</p>

  <p>Olabildiğince soğukkanlı bir şekilde “Nerede yaşayacağını bilmiyorum,” dedim. “Sanırım bu ona kalmış bir karar.”</p>

  <p>Uzun bir sessizlik oldu. Hintçe konuşmak ve dinlemek gitgide yorucu bir hal almaya başlıyordu. Kendimi kaybolmuş hissediyordum. Kötü gidiyordum. Madam bana üç soru sormuştu ve ben ikisinde çuvallamıştım. Karla bu garip dünyada benim rehberimdi ama o da en az benim kadar kaybolmuş görünüyordu. Madam Zhou ona çenesini kapamasını söylemiş, Karla da daha önce onda hiç görmediğim bir uysallıkla kendine söyleneni yapmıştı. Bir bardak aldım ve içecekten içtim. Buzlu limonatanın içinde bibere benzer yakıcı bir tat vardı. Izgaraların gerisinde bir gölgelenme oldu ve fısıltılar duyuldu. Oradaki Rajan mı merak ettim ama kim olduğu anlaşılmıyordu.</p>

  <p>Madam konuştu.</p>

  <p>“Lisa’yı götürebilirsiniz Bay aşık Parker. Fakat olur da buraya geri dönmeyi seçerse onu geri vermem. Beni anladınız mı? Eğer geri gelirse burada kalacak ve bana bir daha bu konuyla ilgili gelirseniz mutsuz olacağım. Elbette siz bir gün konuğum olarak gelip buranın pek çok nimetinden istediğiniz gibi yararlanabilirsiniz. Sizi rahatlamış görmek isterim. Belki Karla’nın sizinle işi bitince benim davetimi hatırlarsınız. Bu arada unutmayın, Lisa geri gelirse benimdir. Şimdi aramızdaki bu mesele burada kapanmıştır.”</p>

  <p>“Tamam, anlıyorum. Teşekkürler Madam.”</p>

  <p>İnanılmaz rahatlamıştım. Kazanmıştık. İş sonuçlandırılmıştı ve Karla’nın arkadaşı bizimle gelmekte özgürdü.</p>

  <p>Madam Zhou bu sefer çabucak ama başka bir lisanda konuşmaya başladı. Almanca konuştuğunu tahmin, ettim. Kadının sesi katı ve tehditkar çıkıyordu fakat o zamanlar Almanca konuşamadığımdan bundan emin olamıyordum. Karla zaman zaman <i>Ja</i>, ya da <i>Natürlich nicht</i>, diye cevap vermekten başka bir şey yapmıyordu. Bacaklarını kavuşturmuş oturuyor, bir o yana bir bu yana sallanıyordu. Elleri kucağındaydı ve gözlerini kapamıştı. Birden ağlamaya başladığını gördüm. Gözyaşları bir tespihteki boncuklar gibi aşağı dökülüyordu. Bazı kadınlar kolay ağlar ve onların gözyaşları mis kokulu bir yaz yağmuru gibi hafifçe akar ve geride temiz, parlak, duru bir yüz bırakır. Bazı kadınlar ise zor ağlar ve yaşadıkları acıyla bütün güzellikleri görünmez olur. Karla da zor ağlayan kadınlardandı. Yüzünden akan o gözyaşlarında korkunç bir ıstırap vardı.</p>

  <p>Madam ızgaraların arkasından dişlerini gıcırdatarak ıslık gibi sesler çıkarmaya devam ederken Karla da sallanmaya ve sessiz bir şekilde ağlamaya devam etti. Ağzı açıldı ve hiçbir şey diyemeden kapandı. Şakaklarından yanağına doğru akan ter damlaları gözyaşlarına karışmaya başladı. Birdenbire metal ızgaraların arkasından ne bir ses ne bir hareket duyulur oldu. Karla ellerini yüzüne götürdü ve vücudunu titretip dişlerini sıkmaktan çenesini bembeyaz yapan bir irade gücüyle ağlamayı kesebildi.</p>

  <p>Bir süre kıpırtısız durduktan sonra bir elini uzatıp bana dokundu. Eli bacağıma gelmişti. Sanki korkmuş bir hayvanı sakinleştirmeye çalışır gibi bacağımı okşadı. Karla gözlerimin içine bakıyordu ama benden bir şey mi istiyordu, yoksa bana bir şey mi anlatmaya çalışıyordu, anlamıyordum. Derin ve hızlı bir şekilde nefes alıyordu. Karanlık odada yeşil gözleri neredeyse siyah gözüküyordu.</p>

  <p>Hiçbir şey anlamıyordum. İki kadın arasındaki Almanca diyaloğun içeriği hakkında en ufak bir fikrim yoktu. Karla’ya yardım etmek istiyordum fakat neden ağladığını bilmiyordum. Şu anda da büyük olasılıkla bir yerlerden gözetleniyorduk. Ayağa kalkıp Karla’ya da kalkmasında yardımcı oldum. Bir süreliğine yüzünü göğsüme gömdü. Elimi omuzlarına koydum ve Karla’nın kendine gelmesine yardımcı olmaya çalıştım. Az sonra kapı açıldı ve içeriye Rajan girdi.</p>

  <p>“O hazır,” diye tısladı.</p>

  <p>Karla bol pantolonunun diz kısmını düzeltti, çantasını aldı ve kapıya doğru ilerlerken beni geride bıraktı.</p>

  <p>“Gel hadi, görüşme bitti,” dedi.</p>

  <p>Bir süreliğine yerde, yanımda duran minderde Karla’nın dizlerinin bıraktığı ize baktım. Kendimi yorgun, kızgın ve şaşkın hissediyordum. Karla ve Rajan’ın sabırsız bir şekilde kapı eşiğinde beni beklediğini görünce onları takip etmeye koyuldum. Her attığım adımda kendimi daha kötü ve öfkeli hissediyordum.</p>

  <p>Rajan bizi koridorun ucundaki bir odaya götürdü. Odanın kapısı açıktı. İçerideki duvarlarda büyük film posterleri asılıydı. Lauren Bacall’ın <i>Sahip Olmak ya da Olmamak</i> adlı filminin, Pier Angeli’nin <i>Yukarılarda Biri Benden Hoşlanıyor</i>'unun ve Sean Young’ın <i>Bıçak Sırtı</i> filminin posterleri bunlardan bazılarıydı. Odanın ortasındaki geniş yatakta, genç ve oldukça güzel bir kadın oturuyordu. Sarı saçları uzun ve kalındı ve uçlara doğru lüle lüleydi. Gök mavisi gözleri kocamandı ve alışılmadık bir biçimde birbirine uzaktı. Cildi kusursuz bir pembelikte, dudakları kırmızı tonlarındaydı. Altın terlikli ayaklarının yanında bir bavul, bir de makyaj çantası duruyordu.</p>

  <p>“Kahretsin. Geç kaldınız. Burada aklımı kaçırıyordum.” Sesi derinden geliyordu. Kızın aksanından Kaliforniyalı olduğu anlaşılıyordu.</p>

  <p>Karla her zamanki gibi dingin bir şeldlde “Gilbert’ın üzerini değişmesi gerekiyordu,” dedi. “Bir de buraya gelirkenki trafiği hiç sorma.”</p>

  <p>Lisa beğenmemiş gibi burnunu buruşturdu. “Gilbert mı?”</p>

  <p>Ben de gülümsemeden “Uzun hikaye,” dedim. “Gitmeye hazır mısın?”</p>

  <p>Lisa, Karla’ya baktı. “Bilmiyorum.”</p>

  <p>“Bilmiyor musun?”</p>

  <p>Kız bunun üzerine bana öyle bir bağırdı ki aslında korkusundan böyle yaptığını anlayamadım. “Canın cehenneme Jack! Hem bu seni neden ilgilendiriyor ki?”</p>

  <p>Onlara iyilik yapmamıza izin vermeyen insanlara sakladığımız özel bir öfke vardır. Bu öfkeyle dişlerimi sıkmaya başlamıştım.</p>

  <p>“Geliyor musun, gelmiyor musun?”</p>

  <p>Lisa, Karla’ya dönerek “Kabul etti mi?” diye sordu. İki kadın da aynı anda Rajan’a baktıktan sonra onun arkasındaki aynaya baktılar. Suratlarının ifadesinden Madam Zhou’nun bizi izlediği ve dinlediği anlaşılıyordu.</p>

  <p>Lisa’mn mükemmellikten uzak Amerikan aksanım hakkında bir yorum yapmamasını umarak “Sorun yok. Gidebileceğini söyledi,” dedim.</p>

  <p>“Bu şaka falan değil, değil mi?”</p>

  <p>“Şaka değil,” dedi Karla.</p>

  <p>Kız da bunun üzerine hemen ayağa kalkıp eşyalarını aldı.</p>

  <p>“O zaman ne bekliyoruz? Kadın lanet olasıca fikrini değiştirmeden önce buradan defolup gidelim.”</p>

  <p>Rajan bahçe kapısının önünde beni durdurdu ve elime geniş, kapalı bir zarf yerleştirdi. Bir kez daha o insanı şaşkına düşüren nefretiyle gözlerimin içine baktı ve kapıyı kapadı. Hemen Karla’ya yetiştim ve onu kolundan çekip kendime doğru çevirdim.</p>

  <p>“Bütün bunlar da neyin nesiydi?”</p>

  <p>Karla hafifçe gülmeye çalışarak “Ne demek istiyorsun?” dedi. “Planımız işe yaradı. Onu kurtardık.”</p>

  <p>“Ben bundan bahsetmiyorum. Ben ikimizden ve o çılgın Madam’ın orada oynadığı oyunlardan bahsediyorum. Karla hüngür hüngür ağladın, neden?”</p>

  <p>Karla yakında duran ve sabırsız bir şekilde ellerini gözüne siper etmiş bekleyen Lisa’ya baktı. Bana tekrar baktığında yeşil gözleri yorgundu.</p>

  <p>“Bunu şimdi, uluorta konuşmak zorunda mıyız?”</p>

  <p>Benim yerime Lisa cevap verdi. “Hayır, değiliz.”</p>

  <p>Ona bakmadan “Ben seninle konuşmuyorum,” diye çıkıştım. Bakışlarım Karla’nın suratında sabitti.</p>

  <p>“Benimle de konuşmuyorsun,” dedi Karla sertçe. “Şu anda, burada olmaz. Şimdi gidelim.”</p>

  <p>“Neler oluyor?” diye bir cevap talep ettim.</p>

  <p>“Aşırı tepki veriyorsun Lin.”</p>

  <p>Karla’yı haklı çıkararak sesimi yükselttim. “Aşırı tepki veriyormuşum!” Bana gerçeğin azıcık bir kısmını anlatmasına ve beni olacaklara hazırlamamasına kızgındım. Bana bütün hikayeyi anlatacak kadar güvenmediği için kırılmıştım. “Bu komik, gerçekten de çok komik!”</p>

  <p>“Bu gerizekalı kim?” diye araya girdi Lisa.</p>

  <p>Tıpkı dakikalar önce Madan Zhou’nun, Karla’ya seslendiği gibi, “Kapa çeneni Lisa,” dedi Karla. Lisa da tıpkı Karla gibi davranarak susup bekledi.</p>

  <p>Karla gözlerinde sert, isteksiz bir ifadeyle bana döndü. “Şimdi bu konu hakkında konuşmak istemiyorum Lin,” dedi. İnsan bakışlarıyla bir başkasını bundan daha fazla üzemezdi herhalde. Karla’nın gözlerinde bu ifadeyi görmekten nefret etmiştim. Sokakta yanımızdan geçenler yavaşlayıp konuşulanlara kulak kabartmaya başlamıştı.</p>

  <p>“Beni dinle. Burada, Lisa’yı Saray’dan çıkarmaktan daha farklı şeylerin döndüğünü biliyorum. Demin ne oldu? Nasıl olur da... Nasıl olur da ikimizi bilebilir? Ben büyükelçilikten gelen sıradan bir memurdum ama kadın bunu umursamayıp birden sana olan aşkımdan bahsetmeye başladı. Anlamıyorum. Şu Ahmet ile Christina da kim oluyor? Onlara ne oldu? Madam neden bahsediyordu? Bir dakika önce gayet güçlü dururken Madam Kafayı Yemiş’in Almanca ya da her ne boksa, söylediklerini dinleyip yıkılıyorsun.”</p>

  <p>“Aslına bakarsan Madam İsviçre Almancası konuştu,” diye sert bir şekilde cevap verdi Karla.</p>

  <p>“İsviçreli, Çinli, ne farkeder? Ben sadece neler olup bittiğini bilmek istiyorum. Sana yardım etmek istiyorum ve... Nerede durduğumu bilmek istiyorum.”</p>

  <p>Yoldan geçenlere birkaç kişi daha katıldı. Genç erkeklerden bir grup birbirlerinin omzuna yaslanarak aval aval bize bakıyordu. Bizi getiren taksici beş metre geride duruyordu. Gülümsüyor, bu arada mendiliyle kendini ferahlatmaya çalışıyordu. Adam düşündüğümden daha uzundu ve üzerine oturan beyaz bir gömlekle pantolon giyiyordu. Karla omzunun üstünden şoföre baktı. Adam kırmızı mendiliyle bıyığını sildi ve daha sonra mendili bir fular gibi boynuna sardı. Karla’ya gülerken taksicinin sağlıklı, beyaz dişleri pırıl pırıldı.</p>

  <p>“Şu an sokakta, Saray’ın hemen önündeki meydanda duruyorsun” dedi. Hem kızgın hem de üzgün gözüküyordu ama benim o anki halimden daha güçlüydü. Bunun için neredeyse Karla’dan nefret ediyordum. “Benim durduğum yer ise şu taksi olacak. Nereye gideceğim ise seni hiç ilgilendirmez.”</p>

  <p>Karla bunları söyledikten sonra uzaklaşmaya başladı.</p>

  <p>Taksiye doğru giderlerken Lisa, Karla’ya “Bu adamı da nereden buldun?” diye sordu. Taksi şoförü onları karşıladı ve neşe içinde başını salladı. Taksiyle önümden geçerlerken teypte <i>Aşk Otobanı</i> çalıyor, hepsi gülüyordu. Bir an için üçünü çıplak ve birlikte hayal ettim. Bunun saçma ve gülünç olduğunu biliyordum ama içimde bir huzursuzluk vardı ve Karla’yı bana bağlayan bağların hepsi bir öfke nöbeti ile kopabilirdi. Botlarımın ve giysilerimin Karla’nın dairesinde olduğunu hatırladım.</p>

  <p>Uzaklaşan taksiye doğru “Hey!” diye seslendim. “Kıyafetlerim! Karla!”</p>

  <p>“Bay Lin?”</p>

  <p>Arkamda bir adam duruyordu. Suratı hiç yabancı değildi ama onu nereden tanıdığımı hemen çıkaramamıştım.</p>

  <p>“Efendim?”</p>

  <p>“Abdül Kadir sizinle görüşmek istiyor Bay Lin.”</p>

  <p>Kadir ismini duyunca hafızamı yokladım ve yanıma gelen şoförü Nazir’i tanıdım. Beyaz araba yakında bir yere park edilmişti.</p>

  <p>“Beni... Beni nasıl... Burada ne işin var?”</p>

  <p>“Kadir sana gelmeni söylüyor. Arabayı ben kullanıyorum,” derken eliyle aracı gösterip beni teşvik etmek için iki adım ilerledi Nazir.</p>

  <p>“Uzun bir gün oldu Nazir, Kadirbhai’ye söyle...”</p>

  <p>Nazir gayet ciddi bir şekilde “Kadirbhai şimdi gelmeni istiyor,” diye sözümü kesti. Arabaya binmemek için onunla kavga etmem gerekebilirdi. Bir süreliğine bunu da düşündüm, çünkü o an çok kızgın ve bıkkındım. <i>Onunla gitmektense dövüşmek daha kısa bir zaman alacağından daha az yorar</i>, diye içimden geçirdim. Fakat Nazir’in yüzü ıstıraplı bir hal aldı ve alışılmadık bir nezaketle konuşmaya başladı. “Kadirbhai <i>Lütfen gel Bay Lin</i>, dedi.”</p>

  <p>Nazir <i>lütfen</i> sözcüğünü söylerken hiç memnun değildi, çünkü ona göre Abdül Kadir Han emir verir, diğerleri de onun emirlerini mümkün olduğu kadar çabuk yerine getirirdi. Ona benimle kibar bir şekilde konuşmasının tembih edildiği belliydi. Büyük bir çaba harcayarak bir araya getirdiği İngilizce kelimeler ona ezberletilmişti. Nazir’i, arabanın içinde şehrin bir ucundan bu tarafa gelirken öğretilen kelimeleri sanki yabancı bir adamın duasını okumak zorunda kalmış gibi hoşnutsuzlukla tekrar ederken hayal ettim. Ne var ki sözler ona ne kadar yabancı olursa olsun, bende beklenen etkiyi göstermişti. Ben pes edip gülümseyince Nazir de rahadadı.</p>

  <p>“Tamam, Nazir, tamam. Kadirbhai’ye gideceğiz,” dedim iç geçirip.</p>

  <p>Arabaya varınca Nazir arka kapıyı açmak için davrandı ama ben ön koltukta oturmak istedim. Park ettiğimiz yerden ayrılır ayrılmaz Nazir radyoyu açtı. Belki de bunu bir sohbet ortamı yaratmamak için yapmıştı. Rajan’ın bana verdiği zarf hala elimdeydi, dikkatlice inceledim. Zarf el yapımı, pembe ve bir dergi büyüklüğündeydi. Üzerinde hiçbir şey yazmıyordu. Zarfın kenarını yırtıp içindekini çıkardığımda bunun siyah beyaz bir fotoğraf olduğunu gördüm. Fotoğraf çeşidi kültürlerden ve farklı yıllardan eşyalarla dolu loş bir odada çekilmişti. Kasıtlı olarak yerleştirilmiş onca eşyayla kaplı odanın tam ortasındaki tahta benzer sandalyede bir kadın oturuyordu. Kadının üzerinde ayaklarını örten uzun ve abartılı bir gece elbisesi vardı. Bir eli koltuğun kenarında dururken diğer eliyle birine gidebilirsin der gibi işaret yapmıştı. Saçları koyu renkti ve özenli bir şekilde yapılmış, yuvarlak ve dolgun yüzünü çevreleyen lüleler halinde omuzlarına dökülüyordu. Badem şeklinde gözler doğruca objektife bakıyordu. Gözlerinde, hafif sinirli ve alınmış gibi bir ifade vardı. Küçük ağzını sımsıkı kapadığından çenesi iyice belirginleşmişti.</p>

  <p>Resimdeki kadın güzel miydi? Şüpheliyim. Gördüğüm suratta kibir, kin, şımarıklık, kendine düşkünlük gibi göze hoş gelmeyen bir sürü özellik bulunuyordu. Fotoğrafa bakınca bunları, belki daha da fazlasını görebiliyordunuz. Bu fotoğrafta güzel olmayan surattan başka, çok daha itici ve ürpertici bir şey daha vardı. Fotoğrafın altına kırmızı harflerle bir yazı yazılmıştı. MADAM ZHOU ŞİMDİ MUTLU.</p>
</body>
</html>
