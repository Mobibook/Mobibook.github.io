<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>OTUZ SEKİZİNCİ BÖLÜM</h2>

  <p>Didier Levy motosikletin arkasına oturtulabilecek tanıdığım en kötü yol arkadaşıydı. Bana öyle sıkı bir şekilde sarılıyordu ki motosikleti kullanmamı zorlaştırıyordu. Arabalara yaklaştığımızda bağırıyor, onları geçmek için hızlandığımızda ise çığlık atıyordu. Önemli virajlarda motosiklet doğal olarak bir tarafa yattığında da dehşet içinde buna engel olmaya çalışıyordu. Bir trafik ışığında motosikleti durdurduğum her sefer iki ayağını da yere indirip esnetiyor ve kalçasına giren kramplardan şikayet ediyordu. İlerlemek için gaza yüklendiğimde bir süre ayaklarını yerde sürüklüyor ayak koyma yerlerini bulana kadar debeleniyordu. Taksiler ve diğer arabalar bize biraz fazla yaklaştığında onlara tekmeler savuruyor, deli gibi yumruğunu sallıyordu. Gideceğimiz yere vardığımızda Didier’le yarım saatlik yolculukta yaşadığım tehlikenin, Afganistan’da ateş altında geçirilen bir aya bedel olduğunu düşündüm.</p>

  <p>Sri Lankalı arkadaşlarım Villu ve Krishna’nın işlettiği imalathanenin önünde durdum. Yolunda gitmeyen bir şeyler vardı. Dışarıdaki tabelalar değişmişti ve ön kapı sonuna kadar açıktı. Merdivenlerden yukarı çıkıp içeri doğru kafamı uzatıp baktığımda pasaport imalathanesinin artık orada olmadığını, onun yerine bir çiçekçinin açılmış olduğunu gördüm.</p>

  <p>Tekrar motosiklete binip motoru çalıştırırken “Bir sorun mu var?” diye sordu Didier.</p>

  <p>“Evet. Bir yere daha uğramalıyız. İmalathaneyi taşımışlar. Yeni imalathanenin yerini öğrenmek için Abdül ile görüşmeliyim.”</p>

  <p>Didier sanki bir paraşüt paylaşıyormuşuz gibi sıkı sıkı bana sarılarak “<i>Alors</i> diye sızlandı. “Kabus devam ediyor!”</p>

  <p>Dakikalar sonra Didier’i, Abdül Gani’nin malikanesinin önünde beni bekler vaziyette bıraktım. Sokak kapısının girişindeki nöbetçi beni tanıdı ve abartılı bir şekilde elini kaldırıp selam verdi. Ben de adamın diğer eline yirmi rupilik bir banknot sıkıştırdım ve beni karşılayan iki hizmetkarın bulunduğu serin ve gölgelik antreye girdim. İki hizmetkar da beni iyi tanıdığından yüzlerinde dostça bir gülümsemeyle uzun saçlarıma ve zayıflamış olmama iltifat ederek yukarıya çıkmama izin verdiler. Bir tanesi Abdül Gani’nin büyük çalışma odasının kapısını çaldı ve kulağını kapıya dayayarak cevap gelmesini bekledi.</p>

  <p>Gani içeriden, “<i>Ao!</i>” dedi. Gel!</p>

  <p>Hizmetçi arkasından kapıyı kapayarak içeri girdi ve birkaç dakika sonra geri geldi. Kafasını bana sallayarak kapıyı girmem için açtı. İçeri girdim ve kapı kapandı. Yüksek kemerli pencerelerden içeri harikulade bir güneş ışığı giriyordu. Cilalı yerin üzerinde gölgeler dans ediyordu. Abdül pencereye dönük bir koltukta oturuyordu ve sadece bir kasabın vitrinindeki sosisler gibi duran dolgun parmakları görünüyordu.</p>

  <p>“Demek doğru.”</p>

  <p>Ona bakmak için sandalyenin çevresini dolaşarak “Ne doğru?” dedim. Kadir’in eski arkadaşının onu son gördüğüm dokuz aydan bu yana ne kadar yaşlandığını görmek beni şaşırtmıştı. Kalın saçları beyaza çalan griye dönüşmüş, kaşları gümüş rengini almıştı. İnce burnu ağzının kenarından sarkmakta olan bir çeneye doğru inen çizgilerle kaplanmıştı. Bombay’da gördüğüm en gösterişli dudaklar, tıpkı karla kaplı dağlarda Nazir’in dudaklarının olduğu gibi çatlak ve kuruydu. Gözlerinin altındaki torbalar elmacık kemiklerinin bulunduğu yere kadar sarkıyor ve içimi ürperterek deli Habib’in gözlerini oyduklarındaki görüntüyü hatırlatıyordu. Gözleri, o gülen kehribar rengi gözleri cansızdı ve bir zamanlar tutkuyla dolu hayatım yansıtan parlak bakışlar gitmişti.</p>

  <p>Gani bana bakmadan o tanıdık Oxford aksanıyla “Buradasın,” dedi. “Doğru olan bu. Kadir nerede?”</p>

  <p>“Abdül üzgünüm... O öldü,” diye hemen cevapladım. “O... Ruslar tarafından öldürüldü. Chaman’a doğru giderken köyüne bazı atları bırakmak için uğramak istiyordu.”</p>

  <p>Abdül elini göğsüne götürdü. İnleyerek bir çocuk gibi ağlarken iri gözlerinden yaşlar akıp gidiyordu. Bir-iki dakika sonra kendini toplar gibi oldu ve bana baktı.</p>

  <p>Ağzı açık bir şekilde “Seninle beraber kimler kurtuldu?” diye sordu.</p>

  <p>“Nazir... Ve Mahmut. Ve Ala-ud-din adında bir çocuk. Sadece dördümüz kurtulduk.”</p>

  <p>“Ya Khaled? Khaled nerede?”</p>

  <p>“Son gece yanımızdan ayrıldı ve bir daha geri dönmedi. Adamlar daha sonra uzak bir mesafeden silah sesleri duyduklarını söylediler. Üzerine ateş edilen Khaled miydi bilmem. Ona ne olduğunu bilmiyorum.”</p>

  <p>Abdül mırıldanarak “O zaman Nazir olacak...” dedi.</p>

  <p>Abdül tekrar hıçkırarak ağlamaya başladı ve ellerini yüzüne götürdü. Ne yapacağımı, ne söyleyeceğimi bilemez bir halde onu izledim. O karlı dağın yamacından Kadir’in cesedini taşıyalı beri onun ölümüyle yüzleşmekten kaçıyordum. Kadir Han’a hala öfkeliydim. Bu öfkeyi bir kalkan gibi taşıdığım sürece de Kadir için yas tutmaktan uzaktım. Öfkeli olduğum sürece Gani’yi bu denli perişan eden gözyaşlarını ve özlemi bastırabilirdim. Öfkeli olduğum sürece işime odaklanabilirdim. Krisnu, Villu ve pasaport işiyle ilgili bilgi edinebilirdim. Abdül Gani’ye tam onları soracaktım ki konuşmaya başladı.</p>

  <p>“Kadir’in kahramanlığının paha biçilmez hayatından başka bize nelere mal olduğunu biliyor musun? Milyonlara. Onun savaşı bize milyonlara patladı. Yıllardan beri bir şekilde bu savaşa destek veriyorduk. Bunu karşılayabileceğimizi düşünüyor olabilirsin, ne de olsa toplamda çok da büyük bir miktar değil. Ama yanılıyorsun. Kadir’in bu çılgınca kahramanlığını karşılayabilecek hiçbir kuruluş yok. Ben de onun fikrini değiştiremedim. Onu kurtaramadım. Paranın onun için hiçbir anlamı yoktu. Paraya hiç değer vermeyen biriyle tartışamazsın. Halbuki bu uygar insanların ortak noktasıdır. Paranın hiçbir anlamı olmazsa uygarlık da olmaz. Hiçbir şey olmaz.”</p>

  <p>Abdül Gani bunları söyledikten sonra anlaşılmaz bir şekilde mırıldanmaya başladı. Gözyaşları yanaklarına, oradan da kucağına düştü.</p>

  <p>Bir süre sonra “Abdülbhai,” dedim.</p>

  <p>Gani birdenbire gözlerine yerleşen dehşet ifadesiyle “Ne? Ne zaman? Şimdi mi?” dedi. Alt dudağı öyle kötü niyetli bir şekilde büküldü ki onu daha önce ne öyle görmüş ne de hayal etmiştim.</p>

  <p>“Abdülbhai atölyeyi nereye taşıdığınızı bilmek istiyorum. Krishna ve Villu nerede? Eski atölyeye gittim ama orada kimse yoktu. Pasaportumda bazı düzenlemelerin yapılması gerekiyor. Nereye taşındığınızı bilmem lazım.” Abdul’ün gözlerindeki korku bir nokta haline dönüştü ve parladı. Ağzı o eski zevk düşkünü halini andırır bir hal aldı ve gözlerimin içine coşkulu bir şekilde baktı.</p>

  <p>Avuç içleriyle gözlerini silerken “Tabii ki bilmen gerek,” dedi. “Atölye burada Lin, evin içinde. Mutfakta yerde bir kapak var. Çocuklar artık aşağıda çalışıyor.”</p>

  <p>Bir an tereddüt ettikten sonra “Teşekkürler,” dedim. “Yapacak bir işim var ama bu gece ya da en geç yarın gelirim. O zaman görüşürüz.”</p>

  <p>Abdül başını bir kez daha pencereye doğru çevirerek yumuşak bir ses tonuyla “İnşallah,” dedi. “İnşallah.”</p>

  <p>Aşağı inip mutfağa gittim ve ağır kapağı kaldırdım. Bir düzine kadar basamağı inince projektörle aydınlatılmış bir yeraltı odasına girdim. Krisna ve Villu beni sevinçle karşıladı ve hemen pasaportum üzerinde çalıştılar. Kalpazanlık işi dışında onları sadece sayılı birkaç şey heyecanlandırabildiğinden işe girişmeden önce hummalı bir şekilde tartışmayı da ihmal etmediler.</p>

  <p>Onlar çalışırken ben de Abdül Gani’nin yeni atölyesini inceledim. Burası oldukça geniş bir alandı. Hatta Abdül’ün malikanesinin zemin katından bile genişti. Işıklı masalar, baskı makinelerini, fotokopi makinelerini ve dolapları geçerek otuz ila elli metre kadar yürüdüm. Sanırım bodrum katı Gani’nin evinin yakınındaki büyük evin altına dek uzanıyordu. Yandaki evi alıp iki bodrumu birleştirmiş olmaları olasılığı yüksekti. Ben bunu araştırıyordum ki Krishna acil durumlar için hazırlattığım pasaportumun hazır olduğunu söyleyerek bana seslendi. Evlerin altındaki bu düzenek ilgimi çektiğinden kendi kendime en yakın zamanda buraya gelip atölyeyi iyice bir gözden geçirmeye karar verdim.</p>

  <p>Motora binerken Didier’e “Beklettiğim için kusura bakma,” dedim. “Sandığımdan uzun sürdü ama pasaport işini hallettim. Artık doğruca Madam Zhou’ya gidebiliriz.”</p>

  <p>Biz trafikte ilerlemeye başlarken bütün gücüyle bana yapışan Didier de “Acele etme Lin,” dedi. “Tıpkı iyi seks gibi en iyi intikamda yavaşça ve gözler açıkken alınır.”</p>

  <p>Motosiklet akıp giden trafikte ilerlerken kafamı çevirip “Karla’dan mı?” diye bağırdım.</p>

  <p>Didier de “<i>Non</i>, sanırım benim lafım. Ama... Emin olamıyorum!” diye bağırdı ve ikimizde Karla’ya olan sevgimizle kahkahalara boğulduk.</p>

  <p>Motoru Saray’dan bir blok ötedeki bir apartmanın önüne park ettim. Yolun diğer tarafından yürüyerek Saray’ın içinde olan biten bir şeyler var mı diye baktık. Binanın iskeleti yerli yerindeydi ve hasarsız gözüküyordu ama pencerelere ve kapıya tahtalar çakılmıştı ve çetenin içeriye ne denli hasar verdiği bundan da anlaşılıyordu. Bir giriş bulmak için bir kez daha binanın etrafında dolaştık.</p>

  <p>“Eğer Madam oradaysa ve hizmetkarları da ona yiyecek getiriyorsa o kapıdan içeri girip dışarı çıkmadıkları kesin.”</p>

  <p>“Ben de öyle düşünüyorum,” dedi Didier. “İçeri giren başka bir yol olmalı.”</p>

  <p>Sokakta binaların arka cephelerine açılan dar bir yol bulduk. Temiz ve gösterişli anacaddenin aksine bu yol oldukça pisti. Yoldaki siyah köpüklü sıvıya basmamak için dikkatlice adım atarak yağlı, ne olduğu belirsiz atıkların kenarından geçtik. Didier’e bir göz attım ve yüzünü buruşturuşundan burun deliklerine dolan bu kötü kokudan kaç kadeh içkiyle kurtulabileceğini hesapladığını anladım. Yolun iki yanındaki duvarlar ve çitler, taş, tuğla ve çimento ile örülmüş, yıllar içinde iç içe geçmiş ve yosunlar, bitkiler ve sarmaşıklarla kaplanmışlardı.</p>

  <p>Köşeden binaları sayarak Saray’ın arka kısmını bulduk ve taş duvarın üzerindeki ahşap kapıyı ittik. Dokunmamızla kapı açıldı ve çete saldırmadan önce lüks ve güzel bir dinlenme yeri olan arka avluya çıktık. Ağır kil saksılar parçalara ayrılmış, içlerindeki çiçekler ve toprak yerlere saçılmıştı. Bahçe mobilyaları birer çıra haline getirilmişti. Yerlerdeki fayanslar bile sanki üzerlerine çekiçlerle vurulmuş gibi çatlamışlardı.</p>

  <p>Eve giren kararmış bir kapı bulduk. Kapı kilitli değildi ve hafifçe gıcırdayarak içe doğru açıldı.</p>

  <p>Didier’e tartışmaya yer vermeyecek bir ses tonuyla “Sen burada bekle,” dedim. “Benim için etrafa göz kulak ol. Eğer geçitten birileri gelirse onları yavaşlat ya da bana bir işaret ver.”</p>

  <p>Didier iç çekerek “Nasıl istersen,” dedi. “Çok kalma. Burayı sevmiyorum. <i>Bonne chance.</i>”</p>

  <p>İçeri girdim. Kapı arkamdan kapanır kapanmaz yanımda bir fener getirmiş olmayı diledim. Etraf karanlıktı ve yerler siyah mobilya yığınlarının arasında zalimce kırılan tabak çanaklar, tavalar, tencerelerle doluydu. Zemin kattaki mutfaktan dikkatli bir şekilde geçtim ve büyük evin ön kısmına gelen uzun bir koridora çıktım. Yanmış birkaç oda boyunca ilerledim. Odalardan biri öyle kötü bir şekilde yanmıştı ki zemin tamamen yok olmuştu ve taşıyıcılar bir hayvanın kaburga kemikleri gibi açığa çıkmıştı.</p>

  <p>Evin ön kısmında yıllar önce Karla ile birlikte Lisa Carter’ı kurtarmak için çıktığım merdivenleri buldum. Bir zamanlar yapısı ve rengiyle çok şaşalı olan Compton duvar kağıdı kabarmış duvarlardan dökülüyordu. Merdivenler kömürleşmiş, üzerlerindeki halı küle dönmüştü. Her basamağa dikkatle basarak ve ağırlığımı vermeden önce test ederek yavaşça yukarı çıktım. Merdivenleri yarılamışken alttaki basamaklardan biri çökünce ilk kata daha hızlı bir şekilde tırmanmaya baktım.</p>

  <p>Üst katta gözlerim karanlığa alışırken duraklamak zorunda kaldım. Birkaç dakika sonra zemindeki delikleri görebiliyor ve etraflarından dolaşabiliyordum. Yangın evin bazı kısımlarını yakıp kül etmiş, yerine delikler ve küçük parçalar bırakmış, bazı yerlereyse dokunmamıştı. Bozulmamış kalan kısımlar çok temizdi ve tıpkı onları hatırladığım gibiydi. Mekanın ürkütücülüğünü daha da artırıyorlardı. Kendimi sanki geçmişte, evin yangından önceki halinde yürüyormuş gibi hissettim. Sanki kendi anılarım, evin içindeki bu görkemli ve zarar görmemiş kısımları yaratıyordu.</p>

  <p>Üst kattaki geniş koridorda ilerlerken ayağım zeminde incelmiş bir kısma girdi ve ben de bir anlık reflekse kendimi arkamdaki duvara doğru çektim. Duvar ağırlığımla çöktü ve düşmemek için debelenerek sağlam bir şeylere tutunmaya çalıştım. Beklediğimden çok daha kısa bir sürede bir sesle yere çakılır çakılmaz Madam Zhou’nun gizli koridorlarından birinde olduğumu anladım. Aslında duvar sağlamdı ama ağırlığımı verdiğim kısım üzerine Compton duvar kağıdı kaplanmış kontrplaktı.</p>

  <p>Ayağa kalkıp etrafını dolaştığı odaların şeklini alan ve ileriye doğru kıvrılan çok alçak ve dar bir koridorda üzerimi silkeledim. Gizli koridorun geçtiği odaların duvarlarına demir kafesler gömülmüştü. Bu demir gözedeme deliklerinin bazıları yere yakın bazıları ise yüksekteydi. Yüksekte olanların altında basamaklar bulunuyordu. Bu basamakların ilkine çıkıp kalp şeklindeki deliklerden odaya baktım. Buradan duvardaki çatlak aynadan, yanmış ve çökmüş yatağa, yatağın yanındaki paslanmış demir komodine dek bütün odayı görebiliyordum. Benim baktığım deliklere tırmanıp bakmak amacıyla birkaç basamak konmuştu. Madam Zhou’yu en üstteki basamakta çömelerek sessizce nefes alıp olan biteni izlerken hayal edebiliyordum.</p>

  <p>Koridorda birçok dönemeç olduğundan yön duygumu kaybettim ve karanlığın içinde ilerlerken evin ön tarafında mı, yoksa arka tarafında mı olduğumu iyice karıştırdım. Bir noktada gizli koridor birdenbire keskin bir eğim yaptı. Yüksekteki gözetleme delikleri görünmez oluncaya dek yukarı doğru tırmandım ve karanlıkta önüme çıkan basamaklara takıldım. Daha sonra bir kapıyla karşılaştım. Kapı küçük, ahşap bir kapıydı, hatta o kadar küçüktü ki bir çocuğun oyun evi için yapılmış olabilirdi. Kapının kolunu çevirince rahatlıkla döndü. Kapıyı ardına dek açtım ve üzerime hücum eden ışıkla beraber hemen geri çekildim.</p>

  <p>Dama doğru uzanan vitraylı dört pencerenin aydınlattığı çatı katında buldum kendimi. Yangın odaya dek ulaşmış fakat ona bir hasar vermemişti. Duvarlar koyulaşmış, alevlerden dolayı yer yer kararmıştı ve zeminde de delikler vardı. Yine de uzun odanın büyük kısmı alevlerden nasibini almamıştı. Egzotik halılarla kaplı kısımlardaki mobilyalar bozulmamış bir şekilde yerli yerinde duruyordu. Tahta benzeyen bir sandalyenin üzerinde ise yüzünde çılgınca bir ifadeyle Madam Zhou oturuyordu.</p>

  <p>Ona doğru yaklaşırken kötücül bakışlarının hedefinin kendim olmadığını anladım. Geçmişte bir zamana, bir yere ya da bir kişiye takılıp kalmış, nefret ve kinle o anı yaşıyordu. Yüzünde kalın bir tabaka halinde pudra vardı. Bu maske gülünç olmaktan öte, trajik bir görüntü oluşturuyordu. Ruju dudaklarından dışarı taşırılmıştı. Kıvrılmış kirpikleri gerçekte olduğundan daha uzundu. Yanakları elmacık kemiklerinin üzerinden boyanmıştı. Ona yeterince yaklaştığımda ağzının kenarından kucağına salyasının dökülmekte olduğunu gördüm. Alkolün, saf cinin kokusu başka kokularla karışmış, ortaya daha da kötü ve mide bulandırıcı bir koku çıkarmıştı. Saçları bir perukla gizlenmeye çalışılmıştı ama siyah ve kabarık peruğun altından kısa, gri saçlar gözüküyordu. Zhou’nun üzerinde yeşil ipek bir elbise vardı. Elbisenin boyun kısmı boynunu neredeyse çenesine kadar kapatıyordu. Bacaklarını kıvırmış, ayaklarını oturduğu sandalyeye koymuştu. Ayakları çok küçüktü. Küçük bir çocuğun ayakları kadardı ve ipek terliklerin içinde duruyorlardı. Tıpkı ağzı gibi ifadesiz ve uyuşmuş görünen elleri, ıssız bir kıyıya vurmuş eşyalar gibiydi.</p>

  <p>Madam Zhou’nun yaşını ya da uyruğunu söylememin imkanı yoktu. İspanyol, Rus, Hintli, Çinli, hatta Yunan bile olabilirdi. Karla haklıydı. Bir zamanlar güzeldi. Birkaç özelliğin öne çıkmasıyla yakalanan bir güzellik değil de her unsurun birleşmesiyle bir bütün olarak sahip olunan bir güzellikti bu. Kalbe değil de göze hitap eden bir güzellikti. İçteki güzellikle beslenmezse solacak cinsten bir güzellikti. O an Zhou hiç de güzel değildi. Çirkindi. Didier haklıydı, dövülmüş, hırpalanmış, işi bitirilmişti. Kara bir gölde, suyun yüzeyinde duruyordu ama çok yakında su onu dibe çekecekti. Zihninin olduğu yerde derin bir sessizlik, zalim ve entrika dolu hayatının olduğu yerde de büyük bir boşluk var gibiydi.</p>

  <p>Orada dururken kızgın ve intikam duygusuyla dolu olmak yerine utanç duyduğumu hissetmek beni çok şaşırttı. Kalbimi öçle doldurduğum için utanıyordum. Onu öldürmek isteyen kısmım <i>-Onu gerçekten öldürmek istemiş miydim?-</i> ona benzeyen kısmımdı. Ona bakarken eğer yüreğimdeki bu öç duygusundan kurtulamazsam kendime, kendi geleceğime, kaderime baktığımı biliyordum.</p>

  <p>Pakistan’daki iyileşme dönemimi izleyen haftalarda kendimi beslediğim intikam duygusu sadece ona yönelmemişti. Ona bakıp utançla dolup taşarken kendime, hissettiğim suçluluk duygusuna da saldırmak istediğimi anlamıştım. Kadir’in ölümü yüzünden suçluluk duygusu çekiyordum. Ben onun yağmacılara ve komutanlara karşı kullandığı Amerikalısıydım. O atları köyüne götürmeye çalışırken yanında olsaydım düşman üzerine ateş açmayabilirdi.</p>

  <p>Elbette bu aptalca bir düşünceydi ve hikayenin sadece bir kısmıydı. Kadir’in cesedinin etrafındaki cesetlerin üzerinde Rus üniformaları ve silahları vardı. Nazir böyle söylemişti. Orada olmam muhtemelen hiçbir şeyi değiştirmeyecekti. Beni ele geçirecek ya da öldürecekler, Kadir için de son yine aynı olacaktı. Fakat Kadir’in karla kaplı cansız yüzünü gördüğümden beri hissettiğim suçlulukta mantığa yer yoktu. Bir kere onunla yüzleşince bu utançtan kurtulamamıştım. Kendimi suçlamam ve kederim beni bir şekilde değiştirmişti. Nefretle elindeki taşı fırlatmak isteyen elim kendini bırakmıştı. Kendimi sanki ışık beni kaplamış ve havaya kaldırıyormuş gibi hafif hissettim. Ve özgürdüm. Madam Zhou’ya acıyacak, hatta onu affedecek kadar özgürdüm. Hemen sonra bir çığlık duydum.</p>

  <p>Bu vahşi bir domuz çığlığını andıran, yürek dağlayan bir çığlıktı ve sesi duyar duymaz dönünce Madam Zhou’nun hadım hizmetkarı Rajan’ın son sürat üzerime doğru koştuğunu gördüm. Bu saldırıya hazırlıksız yakalandığımdan dengemi kaybettim ve Rajan’ın göğsüme doladığı kollarıyla geriye doğru düşmeye başladım, ikimiz çatı pencerelerinden birinden dışarı doğru yuvarlandık. Sırtüstü camdan sarkmış gökyüzüne ve kafasının arkasından evin sarmaşıklarını gördüğüm çıldırmış hizmetkara bakıyordum. Kafamın üzerinden ve cam parçalannın derin bir şekilde kestiği arkasından kan aktığını hissediyordum. Kırık camların arasında boğuşurken üzerime daha fazla cam parçası geldiğinden gözlerimi korumak için başımı iki yana sallamaya başladım. Rajan bana yapıştı ve ona hiç hareket alanı sağlamayan bir şekilde ayaklarıyla beni dışarıya itmeye çalıştı. Aslında ikimizin de aşağı düşmesine neden olacaktı. Amacına da ulaşıyordu. Onun baskısıyla ayaklarımın yerden kesildiğini ve camdan aşağı kaymakta olduğumu görüyordum.</p>

  <p>Öfkeden ve umutsuzluktan hırlayarak pencerenin pervazına tutundum ve tüm gücümle ikimizi de tekrar içeri sokmaya çalıştım. Rajan sırtüstü düşüp ve inanılmaz bir hızla ayaklarının üzerine kalkıp yine çığlık atarak üzerime yürüdü. Bu hızlı saldırıdan kaçmanın hiçbir yolu olmadığından tekrar boğuşmaya başladık. Rajan’ın elleri boğazımdaydı. Sol elimle yüzünü tırmalayarak gözüne ulaşmaya çalıştım. Rajan’ın uzun, kıvrılmış tırnakları keskindi ve boğazımı kesiyordu. Acıdan bağırarak sol elimin parmakları ile kulağına ulaştım ve kulağını çekip yüzünü yumruklayabileceğim kadar kendime yaklaştırdım. Rajan beni bırakana kadar sağ elimle yüzüne altı, yedi, sekiz defa çekiç gibi birer yumruk indirdim ve kulağını neredeyse yırttım.</p>

  <p>Rajan bir adım geri çekildi ve hızlı hızlı soluyup bana korkuyu da hiçe sayan büyük bir nefretle bakarak orada durdu. Yüzü kan içindeydi. Dudakları aralanmış, kırılmış bir dişini açığa çıkarıyordu ve bir gözünün üstü, tıraş edilmiş kaşının olduğu yer kötü bir şekilde yarılmıştı. Kel kafası cama çarptığından dolayı kesilmişti ve kanıyordu. Bir gözü kanlanmıştı ve sanınm burnu da kırılmıştı. Pes etmesi gerekirdi. Pes etmeliydi ama etmedi.</p>

  <p>Rajan garip bir şekilde çığlık atarak bana doğru koştu. Hemen yana doğru hızla çekilip kafasının bir kenarına sağ elimle yumruk attım fakat Rajan düşerken pençeye benzeyen parmaklarıyla pantolonumu kavradı. O hızla ikimiz de yere yuvarlandık ve Rajan hemen bir yengeci andıran hareketlerle üzerime çıkıp boynuma doğru uzandı. Bir kere daha pençelerini omzuma ve boynuma saplıyordu.</p>

  <p>Rajan inceydi ama güçlü ve uzun boyluydu. Kadir’in savaşında o kadar kilo kaybetmiştim ki güç olarak birbirimize eşit geliyorduk. Birkaç kere yuvarlanmama rağmen üzerimdeki Rajan’dan kurtulmayı başaramadım. Kafasını bana çok yaklaştırdığından ona yumruk da atamıyordum. Birden dişlerini boynuma geçirdiğini hissettim. Beni kafasıyla ittirerek ısırmaya devam ediyordu. Uzun tırnaklarıyla boynumu deşmişti.</p>

  <p>Elimi aşağı doğru uzatıp bıçağımı buldum. Hemen kınından çıkarıp Rajan’ın vücuduna sapladım. Bıçak kalça kemiğine yakın bir yere saplanmıştı. Rajan acı içinde başını kaldırdı ve ben de onu boynunun omzuna yakın bir yerinden bıçakladım. Bıçak omzundan içeri girdi ve bir kemiği ve kıkırdağı çatırdatarak saplandı. Rajan elini boğazına götürdü ve benden uzaklaşarak duvara yaslandı. Yenilmişti. Artık savaşamazdı. Her şey bitmişti. Tam o sırada bir çığlık duydum.</p>

  <p>Kafamı çevirip baktığımda Rajan’ın yerdeki delikten içeri tırmandığını gördüm. Adam aynıydı. Aynı kel kafaya, aynı tıraşlı kaşlara, süslenmiş gözlere ve bir yılan gibi yeşile boyanmış, pençeyi andıran tırnaklara sahipti ama sanki hiç yara almamış gibiydi. Tekrar önüme döndüğümde ise Rajan’ın halen inleyerek duvara yaslanmış bir şekilde durduğunu gördüm. Şaşkın bir şekilde <i>İkizlermiş,</i> diye düşündüm. <i>Onlardan iki tane var. Neden kimse bunu söylemedi?</i> İkizi üzerime atlarken tekrar ona döndüm. İkincinin elinde bıçak vardı.</p>

  <p>Rajan’ın ikizi ince ve eğri bıçağı bir kılıç gibi tutuyor, koşarken bıçağı da sallıyordu. Onun deli gibi saldırısına bir müddet izin verdikten sonra kendi bıçağımla aşağı doğru bir hamle yaptım. Bu hamleyle kolunu ve omzunu kestim ama adam hala rahat hareket ediyordu. Bıçağını hızla bana doğru savurunca kolumu kesti. Kan yaradan hızla akmaya başladı ve ben de öfkeyle sağ elimdeki bıçakla ona saldırdım. O esnada etraf kararır gibi oldu ve kafamın arkasında bir ağrı hissettim. Biri bana arkadan vurmuştu. Rajan’ın ikizini geçip arkama döndüğümde gömleği kanıyla boyanmış yaralı Rajan’ı gördüm. Elinde bir odun parçası vardı. Onun indirdiği darbeyle kafamın içinde ziller çalmaya başlamıştı. Kafamdaki, boynumdaki, omzumdaki ve kolumdaki yaralardan kan akıyordu, ikizler yine feryat etmeye başlayınca yeni bir saldırıya hazırlandıklarını anladım. Bu garip mücadele başladığından beridir ilk defa içimde küçük bir kuşku tohumu büyümeye başlamıştı. <i>Bu mücadeleyi kazanamayabilirim...</i></p>

  <p>Sol ayağımı ileri atarak ve yumruklarımı kaldırarak saldırıları için hazırlanıp onlara gülümsedim. <i>Tamam,</i> diye düşündüm. <i>Hadi başlayalım. Bitirelim şu işi.</i> İkizler yine o tiz çığlıklarından atarak bana doğru koşmaya başladılar. Elinde odun olan Rajan onu bana doğru savurdu. Kendimi korumak için sol elimi kaldırdım. Odun omzuma sert bir şekilde indi fakat o esnada sağ yumruğumu suratına indirdim ve Rajan dizleri bükülerek yere düştü. Kardeşi bıçağıyla yüzüme saldırdı. Geri çekilip darbeden kaçmaya çalıştım ama bıçak kafamın arkasını, boynumun biraz üstünü kesti. Ben de onun savunmasında boşluk buldum ve bıçağımı omzuna sapladım. Aslında göğsünü hedeflemiştim ama bu da işime yarardı, çünkü bıçağın saplandığı kolunu kullanamaz olmuştu ve panik halinde benden uzaklaşmıştı.</p>

  <p>Yılların öfkesi açığa çıkıyordu. Kendimi kontrol etmek adına içime gömdüğüm, hapiste biriktirdiğim tüm o öfke kendini gösteriyordu. Kafamdaki kesik ve yarıklardan yüzüme akan zihnimden dökülen katıksız, kırmızı kan öfkemdi. Birdenbire gelen bir güçle kaslarım, kollarım, omuzlarım ve sırtım iyice gerildi. Bir Rajan’a, bir ikizine, bir de sandalyede oturan embesile baktım. Sıktığım dişlerim arasından nefes alarak kendi kendime <i>Hepsini öldür,</i> dedim. <i>Hepsini öldüreceğim.</i></p>

  <p>Habib ve onun gibi pek çok kişinin düştüğü dipsiz kuyunun ucundayken birinin bana seslendiğini duydum.</p>

  <p>“Lin! Neredesin Lin?”</p>

  <p>“Buradayım Didier!” diye seslendim. “Çatıda. Çok yakındasın! Sesimi duyabiliyor musun?”</p>

  <p>“Duyuyorum!” diye bağırdı Didier. “Hemen geliyorum.”</p>

  <p>Nefes nefese “Dikkatli ol!” diye cevap verdim. “Burada iki adam var ve ikisi de... Lanet olsun... Hiç dost canlısı sayılmazlar!”</p>

  <p>Çok geçmeden Didier’in ayak seslerini ve karanlıkta tökezleyince küfrettiğini duydum. Didier küçük kapıyı iterek açtı ve içeri girmek için adım attı. Didier’in elinde bir tabanca vardı ve onu gördüğüme çok sevinmiştim. O çabucak neler olup bittiğini anlamaya çalışıp ikizlerle benim yüzümdeki ve vücudumdaki kana, sandalyede bitki gibi oturan kadına bakarken ben de Didier’e baktım. Yüzünde ilk başta beliren şaşkınlığın yerini kızgın bir ifadeye bıraktığını gördüm. Didier’in de o çığlıklardan birini duyması fazla sürmedi.</p>

  <p>Elinde bıçak olan Rajan’ın kardeşi o insanın kanını donduran ciyaklamalarından birini kopardıktan sonra Didier’e doğru koşmaya başladı. Didier ise tereddüt etmeden tabancasını kaldırdı ve ikizi kasığından vurdu. Rajan’ın kardeşi tökezleyerek kendini bir kenara attı ve yarasının üzerinde iki büklüm bir şekilde uzandı. Rajan bir tahtı andıran sandalyeye doğru aksayarak gitti ve çıplak göğsünü Madam Zhou’ya siper etti. Daha sonra o nefret dolu gözleriyle Didier’e bakmaya başladı. Didier de, ben de Rajan’ın, Madam Zhou’yu korumak uğruna kurşun yemeye razı olduğunu biliyorduk. Didier ona doğru yaklaşıp silahın namlusunu Rajan’ın kalbine doğrulttu. Fransız kaşlarını çatmıştı ama solgun gözleri soğukkanlı bir şekilde bakıyordu ve hakimiyetini apaçık ortaya koyuyordu. Hırpani görünüşünün altında yatan o çelik iradeli gerçek adam buydu işte. Didier Levy, Bombay’daki en tehlikeli ve becerikli adamlardan biriydi.</p>

  <p>Didier son derece sert bir ifadeyle “Bunu yapmak istiyor musun?” dedi.</p>

  <p>“Hayır.”</p>

  <p>Didier gözlerini Rajan’ın üzerinden ayırmadan “Hayır mı?” diye sordu. “Kendine bir bak. Sana yaptıklarına bir bak Lin. Onları vurmalısın.”</p>

  <p>“Hayır.”</p>

  <p>“En azından onları yaralamalısın.”</p>

  <p>“Hayır.”</p>

  <p>“Onları hayatta bırakmak tehlikeli. Bu insanlarla yaşadıkların... Pek iyi şeyler değil.”</p>

  <p>“Sorun değil,” diye mırıldandım.</p>

  <p>“En azından birini vursan?”</p>

  <p>“Hayır.”</p>

  <p>“Pekala. O zaman onları senin için ben vururum.”</p>

  <p>“Hayır,” diye ısrar ettim. Beni öldürmelerine engel olduğu için Didier’e minnettardım ama onları öldürmeme engel olduğu için daha mutluydum. Mide bulantısı ve rahatlama hissiyle içimdeki öfke yok olmuştu. Utançla son bir kez daha gülümseyip titredim. “Onları öldürmek istemiyorum... Senin onları öldürmeni de istemiyorum. En başından onlarla kavga etmek istememiştim. Eğer bana saldırmasalardı bunu yapmayacaktım. Eğer ben de Madam’ı sevseydim tıpkı onların yaptığını yapardım. Sadece onu korumaya çalışıyorlar. Karşı oldukları ben değilim. Konu ben değilim. Konu Madam. Onları rahat bırakalım.”</p>

  <p>“Peki ya o?”</p>

  <p>“Haklıydın,” dedim yavaşça. “Madam’ın işi bitmiş. Çoktan ölmüş sayılır. Senin sözünü dinlemediğim için üzgünüm. Sanırım... Kendi gözlerimle görmek istedim.”</p>

  <p>Uzanıp Didier’in elindeki silahı elimle tuttum. Rajan ürkerek kendini geri çekti. İkizi acıdan ağlayarak kendini duvarın dibine sürükledi. Didier’in elini, silahı indirene kadar aşağı çektim. Rajan ile göz göze geldik. Siyah gözlerindeki korku ve şaşkınlığın yerini rahatlamaya bıraktığını gördüm. Rajan bir süre daha bana baktı ve aksayarak kardeşinin yanına gitti.</p>

  <p>Yanımda Didier’le gizli koridordan geçip kararmış merdivenlere geri döndüm.</p>

  <p>Karanlıkta sırıtarak “Sana borçlandım Didier,” dedim.</p>

  <p>Didier “Hiç şüphesiz,” diye yanıtlar yanıtlamaz basmakta olduğumuz merdivenler çatırdayarak çöktü ve biz de aşağıdaki sert zemine çarpıp durana kadar yuvarlandık.</p>

  <p>Odun kömürü tozu ve uçuşan iplikler arasında öksürerek doğruldum. Boynum ağrıyordu ve bileğimle omzumun üzerine düşmüş, ikisini de burkmuştum ama her şey yerli yerinde görünüyordu. Didier benim üzerime düşmüştü ve aksi bir şekilde söyleniyordu.</p>

  <p>“İyi misin dostum? Tanrım, nasıl düştük ama! İyi misin?”</p>

  <p>“Bu kadar yeter,” diye çıkıştı Didier. “Yukarı çıkıp o kadını vuracağım!”</p>

  <p>Birlikte harap olmuş Saray’dan gülerek ayrıldık ve yaralarımızı yıkayıp onları sararken de neşemizden bir şey kaybetmedik. Didier bana giymem için temiz bir gömlek ve pantolon verdi. Leopold’un Yeri’nde dökük kıyafetler giyen birine göre gardırobundaki giysiler oldukça modaya uygun ve renkliydi. Didier bu yeni kıyafetlerin çoğunun onları almak için geri dönmeyen sevgililerinin olduğunu söyleyince aklıma bana bir zamanlar sevgililerinden birine ait olan kıyafetleri veren Karla geldi. Leopold’un Yeri’nde birlikte yemek yerken Didier en son romantik felaketlerinden bahsetti ve neşemiz iyice katlandı. Vikram Patel heyecanlı bir şekilde kollarını açmış bize doğru koşarken hala gülüyorduk.</p>

  <p>“Lin!”</p>

  <p>“Vikram!”</p>

  <p>Vikram’ın uçarcasına üzerime atlayışına karşılık vermek için tam zamanında ayağa kalkmıştım. Vikram kollarıyla omuzlarımdan tutarak bana baktı ve kafamla yüzümdeki kesikleri görünce kaşlarını çattı.</p>

  <p>“Siktir dostum, Ne oldu sana böyle?” diye sordu. Vikram’ın kıyafetleri hala siyahtı ve hala kovboylardan ilham aldığı belliydi ama bunlar çok daha incelikli bir şekilde seçilmişlerdi. Tahminimce bu Lettie sayesinde olmuştu. Bu yeni görüntüsü ona yakışsa da çok sevdiği şapkasının tıpkı eskisi gibi boynundaki kayıştan geriye doğru sarktığını görmek beni rahatlattı.</p>

  <p>Didier’e bir göz atarak “Diğer adamlann halini görmeliydin,” dedim.</p>

  <p>“Neden bana döndüğünü söylemedin dostum?”</p>

  <p>“Daha bugün geldim ve biraz meşguldüm. Lettie nasıl?”</p>

  <p>Vikram neşeli bir şekilde “Harika,” dedi ve bir sandalyeye oturdu. “Karla ve onun yeni erkek arkadaşıyla multimedya işine giriyor. Çok iyi olacak.”</p>

  <p>Didier’e bakmak için başımı çevirdiğimde onun yorum yapmadan omuz silktiğini ve dişlerini sıkarak Vikram’a öfkeli bir şekilde baktığını gördüm.</p>

  <p>Vikram birden kendine gelerek “Kahretsin!” dedi. “Bildiğini sanıyordum. Didier’in sana söylediğini düşünmüştüm <i>yaar.</i>”</p>

  <p>Didier bir öfkeli bakış daha atıp Vikram’ı susturarak “Karla, Bombay’a döndü,” diye açıkladı. “Yanında yeni biri var... Dediğine göre erkek arkadaşı. Adamın adı Ranjit ama herkesin ona Jeet demesini istiyor.”</p>

  <p>“Kötü biri değil,” dedi Vikram umutla gülümseyerek. “Sanırım onu seveceksin Lin.”</p>

  <p>Didier irkilerek “Öyle mi Vikram!” diye tısladı.</p>

  <p>İkisine de gülümseyerek “Sorun değil,” dedim.</p>

  <p>Garsonumuza işarete edip yeni bir içki servisi istedim. İçkiler gelene dek sessiz kaldık ve kadehlerimiz havadayken şerefe kaldırdım.</p>

  <p>“Karla’ya!” dedim. “Umarım on kızı olur ve hepsi iyi evlilikler yapar!”</p>

  <p>Diğerleri de bardakları tokuşturarak “Karla’ya!” dediler ve içkileri yuvarladılar.</p>

  <p>Birilerinin köpeği şerefine üçüncü kadehimizi yuvarlıyorduk ki Mahmut Melbaaf gürültülü, neşeli muhabbetlerin döndüğü restorandan içeri girdi ve o karlı dağlardaki savaşın izlerini taşıyan gözlerle bana baktı.</p>

  <p>Onu karşılamak için ayağa kalktığımda yüzümdeki ve kafamdaki kesiklere bakarak “Ne oldu sana?” diye sordu.</p>

  <p>“Hiçbir şey,” dedim gülümseyerek.</p>

  <p>Mahmut ciddi bir ses tonuyla “Bunu sana kim yaptı?” dedi.</p>

  <p>“Madam Zhou’nun adamlarıyla karşılaştım da,” diye yanıtlayınca Mahmut biraz rahatlar gibi oldu. “Neden ki? Ne oldu?”</p>

  <p>Sonra “Nazir bana senin burada olacağını söyledi,” diye fısıldadı Mahmut kaşlarını çatarak. “Seni bulduğuma sevindim. Nazir etrafta görünmemeni istiyor. Birkaç gün hiçbir şey yapma. Şimdilerde çetelerarası savaş var. Kadir’in gücünü ele geçirmek için savaşılıyor. <i>Dundah</i> artık güvenli değil, oralardan uzak dur.”</p>

  <p><i>Dundah</i> kelimesini Kadir’in Bombay’da iş yaptığı tüm yerler için kullanırdık. Şimdi buralar hedef haline gelmişti.</p>

  <p>“Ne oldu? Bütün bunlar neden?”</p>

  <p>“Hain Gani öldü,” diye cevapladı Mahmut. Sesi sakindi ama kararlı ve soğuk bakışları vardı. “Kadir’in çetesindeki Gani’nin adamları da ölecek.”</p>

  <p>“Gani mi?”</p>

  <p>“Evet. Paran var mı Lin?”</p>

  <p>Abdül Gani’yi düşünürken “Elbette,” diye yanıtladım. <i>Gani, Pakistan’dandı. Pakistan gizli polisi ISI ile onun bağlantısı vardı demek. Elbette hain oydu. Karaçi’de bizi tutuklatıp öldürtmeye çalışan oydu. Savaştan önceki gece Khaled’in bahsettiği kişi de Abdullah değil, Abdül Gani’ydi.</i></p>

  <p>“Kalacak güvenli bir yerin var mı?”</p>

  <p>“Efendim? Evet.”</p>

  <p>Mahmut elimi sıcak bir şekilde sıkarak “İyi,” dedi. “O zaman seni üç gün sonra saat birde burada bulurum. İnşallah.”</p>

  <p>“İnşallah,” diye yanıtladım ve Mahmut Melbaaf restorandan ayrıldı. Başı yukarıda, sırtı dimdik, cesur adımlarla ilerledi.</p>

  <p>Arkadaşlarım yüzümdeki korku ifadesini okumasınlar diye bir süre onlara bakmadım.</p>

  <p>Didier “Ne var?” diye sordu.</p>

  <p>Sahte bir gülümsemeyle “Hiçbir şey,” diye yanıtladım. Kadehime uzandım ve tekrar şerefe içmek için kaldırdım. “Nerede kalmıştık?”</p>

  <p>Vikram sırıtarak “Ranjit’in köpeğinin şerefine kadeh kaldırmak üzereydik ama eğer çok geç değilse buna atını da dahil etmek isterim,” dedi.</p>

  <p>“Atı olup olmadığını bilmiyorsun!” diye itiraz etti Didier.</p>

  <p>“Köpeği olup olmadığını da bilmiyoruz ama bu bize engel olmuyor. Ranjit’in köpeğine o zaman!” dedi Vikram.</p>

  <p>Hep bir ağızdan “Ranjit’in köpeğine!” dedik.</p>

  <p>“Ve genel olarak atlara!”</p>

  <p>“Ve her yerdeki aşıklara!” diye ekledi Didier.</p>

  <p>“Her yerdeki aşıklara,” diye tekrar ettim.</p>

  <p>Bir şekilde, bir nedenle içimdeki sevgi ölmüştü ve birdenbire bundan emin olmuştum. Karla’ya olan hislerim tam anlamıyla bitmiş sayılmazdı. Hiçbir zaman da tam olarak bitmedi. Fakat Ranjit’e karşı hiç kıskançlık beslemiyordum. Adama öfke duymuyor, Karla tarafından incitilmiş gibi hissetmiyordum. Orada içim bomboş, uyuşmuş bir şekilde oturuyordum. Sanki savaş, Kadirbhai ve Khaled’in kaybı, Madam Zhou ve ikizlerinin yüzleri, kalbimde anestetik bir etki yaratmıştı.</p>

  <p>Abdül Gani’nin ihaneti karşısında acı değil de bir çeşit merak hissediyordum. Nasıl hissettiğimi anlatacak başka bir kelime bulamıyorum. Ruhani bir huşunun gerisinde ise kaderci, içimi titreten, kör bir korku vardı. Tıpkı kuraklığın bir gülü açmaya ve kuru toprağa dökülmeye itmesi gibi, onun ihanetinin bizi ittiği kanlı gelecek hayatlarımızı içine alıyordu.</p>
</body>
</html>
