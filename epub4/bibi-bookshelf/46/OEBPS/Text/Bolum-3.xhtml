<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>ÜÇÜNCÜ BÖLÜM</h2>

  <p>Yani demek istediğin en sonunda gerçeklerle yüzleşeceğiz.”</p>

  <p>“Göreceğin her şey gerçek olacak <i>baba</i>” diye beni doğruladı Prabaker “Şimdi gerçek şehri göreceksin. Genelde turistleri böyle yerlere götürmem. Onlar bundan hoşlanmaz ve ben de onların hoşlanmamasından hoşlanmam. Bazen de gördüklerinden gereğinden fazla hoşlanırlar. Ki bu daha da kötüdür. Aklı başında biri gördüklerinden hoşlanır, iyi kalplı biri gördüklerinden fazla hoşlanmaz. Tıpkı senin gibi Linbaba. Odanda viski içtiğimiz ilk günden beri senin iyi arkadaşım olacağını biliyordum. Artık temiz kalbin ve sağduyunla, benim Bombay’ımı görme vaktin geldi.”</p>

  <p>Mahatma Gandhi Yolu’nu ve Flora Çeşmesi’ni geçtik ve taksiyle Victoria İstasyonu’na doğru ilerlemeye başladık. Öğlen olmasına bir saat vardı ve çalkantılı trafik, el arabalarındaki öğle yemeklerini koşarak sürükleyen insanlarla doluydu. Koşucular yemekleri evlerden ve apartmanlardan alıyor, onları jalpaans denilen teneke kutuların içinde topluyorlardı. Bir el arabasının etrafında onu ittiren altı adam görmek mümkündü. Otobüslerin, kamyonların, arabaların metal kalabalığı arasında bu adamlar şehrin dört bir yanındaki ofislere ve işyerlerine teslimat yapıyordu. Servis yapan kadınların ya da adamlann hiçbiri bu işlemin nasıl yürütüldüğünü tam olarak bilmiyordu. Teneke kutuların üzerindeki gayet karmaşık sembolleri, renkleri ve sayıları, okuma yazmayı bile sökememiş bu koşucuların nasıl anladığını ve yüz binlerce birbirine benzeyen kutu arasında şehirde yaşayan milyonlarca insandan siparişi veren doğru kadın ya da adama bunun nasıl ulaştığını bilmiyorlardı. İşin şaşırtıcı yanı ise bütün bunların da dolarlara değil sadece sentlere mal olmasıydı. Sıradanla imkansızı birleştiren sihir, Bombay’daki her sokaktan ve çarpan kalpten geçen görünmez bir nehirde saklıydı. Posta servisinden tutun da dilencilerin yakarışlarına kadar her şey bu sihirden payını alırdı.</p>

  <p>“Linbaba şu otobüsün numarası kaç? Hadi, çabucak söyle.”</p>

  <p>Camı yarı açık olan taksiden dışarı bakıp karşımızda duran çift katlı kırmızı otobüsün üzerindeki kıvrımlı sayıları okumaya çalışırken “Bir saniye,” diyerek tereddüt ettim. “Iı, bu yüz dört numara değil mi?”</p>

  <p>“Çok çok iyi! Hint rakamlarını iyice öğrendin. Artık otobüste, trende, herhangi bir menüde, uyuşturucu alışverişinde ya da işine yarayacak diğer yerlerde numaraları okumada sorun yaşamazsın. Peki, söyle bakalım, <i>alu palak</i> nedir?”</p>

  <p>“Alu palak, patates ve ıspanaktır.”</p>

  <p>“Güzel. Aynı zamanda da lezzetli bir yiyecektir, söylemeyi unuttun sanırım. <i>Alu palak</i> yemeye bayılırım. <i>Phul gobhi</i> ve <i>bhindi</i> nedir peki?”</p>

  <p>“Hım... Karnabahar ve... Bamya.”</p>

  <p>“Doğru, yine eklemedin ama aynı zamanda bu da oldukça lezzetli bir yemektir. <i>Baingan masala</i> ne?”</p>

  <p>“Baharatlı patlıcan.”</p>

  <p>“Yine doğru bildin! Hayırdır, <i>baingan</i> yemeyi sevmiyor musun?”</p>

  <p>“Tamam, tamam, anladım. <i>Baingan</i> aynı zamanda oldukça lezzetli bir yemektir.”</p>

  <p>Prabaker küçük burnunu hafifçe buruşturarak “<i>Baingan</i>’ı o kadar sevmem,” dedi. “Söyle bakalım, <i>chehra, munh</i> ve <i>dil</i> ne anlama gelir?”</p>

  <p>“Tamam, yüz, ağız ve kalp. Doğru mu?”</p>

  <p>“Evet, doğru. Tıpkı bir Hintli gibi yemeklerini ellerinle yemeni izledim. <i>Bu ne kadar, bana iki fincan çay verin, biraz daha haşhaş istiyorum,</i> gibi şeyleri de Hintçe söylemeye başladın. Bütün bunlar tamam. Sen iyi bir öğrencisin Linbaba. Ben de çok iyi bir öğretmenim, öyle değil mi?”</p>

  <p>“Evet, öylesin Prabu,” dedim gülerek. “Hey! Dikkat et!”</p>

  <p>Haykırışım, önümüzden dönmeye çalışan bir öküz arabasına çarpmasına ramak kalan taksi sürücüsünü uyardı ve adam hemen direksiyonu kırdı. İri yapılı, koyu tenli, kalın bıyıklı adam hayatlarımızı kurtarırkenki münasebetsizliğim karşısında oldukça öfkelenmişe benziyordu. Taksiye ilk bindiğimizde adam aynayı benden başka hiçbir şeyi göremeyecek şekilde ayarlamıştı zaten. Öküz arabasını ıskaladıktan sonra bana bakarak Hintçe küfretmeye başladı. Taksiyi bir yerden kaçarmış gibi kullanıyordu ve daha yavaş olan araçları geçerken sağa sola manevralar yapıyordu. Sanki sokaktaki herkese karşı öfkeliydi. Yolunun üzerindeki yavaş giden bütün arabaların aralarında birkaç santimetre kalana kadar yaklaşıyor ve kornasını öttürmeye başlıyordu. Eğer yavaş araba biz geçelim diye biraz sola kayacak olsa şoförümüz o arabanın yanına geliyor ve bir süre sürücüye bağırıp çağırıyor, hakaret ediyor, sonra onu geçiyordu. Yavaş giden bir başka araçla karşılaşınca aynısını yapmak için ileri atıldı. Adam zaman zaman arabanın kıpısını açıp ağzındaki paan suyunu dışarı tükürürken de uzun saniyeler boyunca gözlerini yoldan ayırıyordu.</p>

  <p>Prabaker’e dönüp “Bu adam kafayı yemiş!” dedim.</p>

  <p>Prabaker da iki eliyle koltuğa yapışarak “Evet, şoförlüğü pek iyi sayılmaz ama söylemeden geçemeyeceğim, tükürme ve hakaret etmede kimse eline su dökemez!” dedi.</p>

  <p>Araba trafikte bir sağa bir sola yalpalarken “Tanrı aşkına, söyle şuna dursun” dedim. “Hepimizi öldürecek!”</p>

  <p>Prabaker “<i>Band karo!</i>” diye bağırdı. “Dur!”</p>

  <p>Sözü daha etkili olsun diye sonuna da bir küfür iliştirdi fakat bu şoförü daha da hiddetlendirdi. Adam son sürat giden arabada kafasını arkaya çevirip bize homurdanmaya başladı. Ağzını sonuna kadar açmıştı ve bütün dişleri ortaya çıkmıştı. Öfkeli siyah gözleri kocamandı.</p>

  <p>O sırada Prabaker ileriyi işaret ederek “<i>Arrey!</i>” diye bağırdı.</p>

  <p>Çok geçti. Şoför hemen önüne döndü ve kollarıyla direksiyonu kavrayıp frene asıldı. İki-üç saniye kadar kaydık. Adamın boğazından gelen yutkunma sesini duydum. Daha sonra da dönüş için yavaşlayan önümüzdeki arabaya çarptık. Oturduğumuz yerden öne doğru savrulmuştuk. İki araba daha bize çarparken büyük bir gürültü çıktı.</p>

  <p>Un ufak olmuş camlar ve kopmuş araba parçaları yola dağılmış dururken olayı izleyen bir sessizlik kapladı etrafı. Kaza esnasında başımı kapıya vurmuştum. Gözümün üstündeki bir yerden kan aktığını hissettim ama başka bir şeyim yoktu. Yerden kalkıp bir kez daha arka koltuğa otururken Prabaker beni tuttu.</p>

  <p>“Bir yerin kırılmadı değil mi Lin? İyi misin?”</p>

  <p>“İyiyim, iyiyim.”</p>

  <p>“Emin misin? Kırılan bir yerin yok değil mi?”</p>

  <p>Biraz olsun rahatladığımdan sinirli sinirli gülerek “Prabu, bu adamın ne kadar güzel tükürdüğü umrumda bile değil, benden beş kuruş bahşiş alamaz. Sen iyi misin?”</p>

  <p>Prabu histerik bir şekilde haykırarak “Bu arabadan dışarı çıkmamız getrek Lin!” dedi. “Dışarı! Hemen dışarı!”</p>

  <p>Prabu’nun tarafındaki kapı sıkışmıştı, kapıyı omzuyla ittirip açmaya çalışıyordu. Bunu başaramayınca benim tarafımdaki kapıyı denemek için uzandı ama bu tarafa da başka bir aracın çarparak çıkışı bloke ettiğini gördü. Birbirimize baktığımız bir saniye içinde Prabaker’in gözlerinde öyle bir korku, öyle bir panik gördüm ki bunu neredeyse yüreğimde hissettim. Prabaker tekrar kendi tarafına döndü ve kapıya yüklenmeye başladı.</p>

  <p>Kafam iyice bulanıktı, o anda aklıma tek bir düşünce geldi: YANGIN! <i>Prabaker'in korktuğu bu muydu?</i> Kendime bir kez bu soruyu sorunca düşünmeden edemedim. Prabaker’in nefes nefese haline bir kez daha bakınca taksinin alev alacağına emin oldum. Burada sıkışmıştık. Gördüğüm bütün Bombay taksilerinin arka camları birkaç santimetreden fazla açılmıyordu. Kapılar sıkışmış, camlar açılmıyordu, taksi patlamak üzereydi ve biz de orada kalakalmıştık. <i>Canlı canlı yanmak... Bu kadar korktuğu şey bu muydu?</i></p>

  <p>Şoföre doğru baktım. Direksiyonla kapı arasında kalmıştı. Vücudu hareket etmiyordu ama inlemesini duyabiliyordum. İnce gömleğinin altında kaburgası aldığı her nefeste inip çıkıyordu.</p>

  <p>Taksinin etrafında suratlar belirdi, heyecanlı sesler duymaya başladım. Prabaker bir o yana bir bu yana dönerek onlara bakarken yüzünden korkunç bir ıstırap okunuyordu. Birdenbire kendini ön koltuğa doğru attı ve oradaki yolcu kapısını açtı. Hemen dönüp kolumu şaşırtıcı derecede bir güçle kavradı ve aramızdaki koltuğa rağmen beni dışarı doğru sürüklemeye çalıştı.</p>

  <p>“Buradan Lin! Hadi çık! Çabuk, çabuk! ”</p>

  <p>Koltuğun üzerinden tırmandım. Prabaker izleyicilerin arasından kendine yer açtı. Ben şoföre doğru uzandım ve onu sıkıştığı yerden çıkarmaya çalıştım. Fakat Prabaker hemen yanıma geldi ve beni gerçekten sert bir şekilde çekti. Bir elinin tırnaklarını sırtıma saplarken diğer eliyle de yakama yapışmıştı.</p>

  <p>“Ona dokunma Lin!” derken neredeyse çığlık atıyordu. “Ona dokunma, onu bırak ve arabadan çık! Hemen çık oradan!”</p>

  <p>Prabaker beni yakaladığı gibi arabadan çıkardı ve kazadan dolayı toplanmış olan kalabalığın arasından geçirdi. Yakındaki bir kaldırımda demir bir çitin ardından yapraklarını dışarı doğru sarkıtmış bir akdiken ağacının altında oturup yaralarımıza baktık. Alnımdaki, sağ gözümün üstündeki kesik düşündüğüm kadar ciddi değildi. Kanama çoktan durmuştu ve yaranın üzerinde saydam bir sıvı oluşmaya başlamıştı bile. Birkaç yerim ağrıyordu ama endişelenecek bir şey yoktu. Prabaker kolunu, beni arabadan karşı konulmaz bir güçle dışarı çeken kolunu tuttu. Acı çektiği belliydi. Dirseğinin yanı şimdiden şişmişti. Belli ki bu şişlik kötü bir morarma bırakacaktı kolunda ama neyse ki kırığı yok gibiydi.</p>

  <p>Onun için bir sigara yakarken “Görünüşe göre yanıldın Prabu,” dedim.</p>

  <p>“Yanıldım mı baba?”</p>

  <p>“Bizi arabadan o panikle dışarı çıkarmakta haksızmışsın. Beni de inandırdın, lanet araba alev alacak sandım ama öyle olmadı.”</p>

  <p>Prabaker “Ha,” diyerek önüne baktı. “Yangın çıkacak diye korktuğumu mu sandın? Ben arabadaki değil, insanların arasındaki yangından korktum Lin. Bak, insanların ne kadar kızgın olduğunu görmüyor musun?”</p>

  <p>Araba kazasında incinen omzumuzu ve boynumuzu rahatlatmak için esnetirken on metre kadar uzaktaki kaza yerine baktık. Kaza yapan dört arabanın etrafına neredeyse otuz kişi toplanmıştı. Birkaç tanesi araba sürücülerini ve yaralıları arabalardan çıkarmaya çalışıyordu. Geri kalanlar ise gruplar halinde bağrışıyordu. Çok geçmeden her yönden gelen insan kalabalığı bu gruba katılmaya başladı. Yollar tıkandığından ilerleyemeyen diğer araç sahipleri de arabalarından inip kalabalığa katıldı. Biz izlerken o otuz kişi, elli, seksen, daha sonra da yüz kişi olup çıktı.</p>

  <p>Adamlardan biri grubun ilgi odağıydı. Sağa dönmeye çalışan arabadaki adamdı bu. Biz de frenler kilitlenince onun arabasına çarpmıştık. Adam arabanın yanında durmuş, öfkeyle bağırıyordu. Kırklı yaşlarının ortalarındaydı ve koca göbeğini örtsün diye üzerine göre dikilmiş gri, pamuklu bir safari takımı giyiyordu. Seyrelmeye başlayan saçı dağınıktı. Takımının göğüs cebi yırtılmış, pantolonu sökülmüştü ve ayağındaki sandaletlerden biri eksikti. Bu darmadağın hal teatral tavırlarla ve seyirciye durmaksızın bağırmasıyla birleşince kalabalığa kaza yapan arabalardan daha ilgi çekici geliyor gibiydi. Adamın eli avuç içinden bileğine kadar kesilmişti. Onu izleyen kalabalık sessizleştikçe kendini olaya gittikçe kaptıran adam daha da bağırmaya ve yarasından yüzüne, oradan da gri takımına kan bulaştırmaya başladı.</p>

  <p>Tam o anda bazı adamlar bir kadını boş bir alana taşıyarak yere serilen bir örtünün üzerine koydular. Kalabalığa talimatlar verdiler ve dakikalar sonra sadece fanila ve entari giymiş adamlar tarafından itilen tahta bir el arabası geldi. Kadın arabaya yerleştirilirken kırmızı sarisi toplandı ve bacaklarına dolandı. Tam emin olamadım ama kadın bağıran adamın karısı olabilirdi, çünkü adam bu manzara karşısında iyice histerikleşmeye başladı. Adam kadını omuzlarından tutup sarstı ve saçını çekti. Kalabalığa doğru ellerini açarak, daha sonrada kanlı yüzüne vurarak bir şeyler haykırdı. Sanki sessiz filmlerdeki abartılı hareketleri ya da bir pantomim sanatçısını izler gibiydim. Ne kadar uğraşırsam uğraşayım gördüklerim bana komik ve saçma geliyordu. Yine de yaralılar, sayıları gittikçe artan ve tehditler savuran kalabalık göz ardı edilemeyecek kadar gerçekti.</p>

  <p>Yarı baygın kadın el arabasında götürülürken adam taksinin kapısına yapışıp kapıyı araladı. Kalabalık artık tek bir vücut gibi hareket ediyordu. Sersemlemiş ve yaralı taksi şoförünü oradan çıkardılar ve arabanın kaportasının üzerine fırlattılar. Şoför yalvarırcasına kollarını havaya kaldırdı ama bir düzine, yirmi, hatta elli yumruk ona vurmaya başladı. Yüzü, göğsü, karnı, kasıkları, her yeri darbelerden nasibini alıyordu. Tırnaklar adamın ağzını neredeyse kulağına kadar yırttı ve gömleğini parçalara ayırdı.</p>

  <p>Bütün bunlar saniyeler içinde oldu. Kendi kendime her şeyin çok hızlı geliştiğini, sersemlediğimi ve bu yüzden de engellemek için bir şey yapamadığımı söyledim. Korkaklık dediğimiz genellikle gafil avlanmanın bir başka adıdır, cesaret ise genellikle hazırlıklı olmaktan ibarettir. Bu olay Avustralya’da olsa bir şeyler yapabilirdim. Dövülen adamı izlerken kendime <i>Burası senin ülken değil,</i> dedim. <i>Senin kültürün değil...</i></p>

  <p>Fakat içimde geçen bir düşünce daha vardı, o zamanlar bu bir sırdı ve su yüzüne çıkmamıştı ama şimdi gayet net görebiliyorum bunu. Taksi şoförü kavgacı, herkese hakaret eden gerizekalının tekiydi ve onun aptallığı Prabaker ile benim hayatımı tehlikeye atmıştı. Kalabalık ona karşı durduğunda, ben de adama duyduğum garezi hissettim ve onlar intikam alırken bir nebze de olsa benim intikamımı da almış oldular. Ödlekçe, utanç içinde ve aciz bir şekilde öylece durup hiçbir şey yapmadım.</p>

  <p>Zayıf bir şekilde “Bir şeyler yapmalıyız,” dedim.</p>

  <p>“Yeterince insan bir şeyler yapıyor,” diye yanıtladı Prabaker.</p>

  <p>“Hayır, yani ona... Ona bir şekilde yardım edemez miyiz?”</p>

  <p>Prabaker iç çekerek “Bu adam için bir şey yapamayız,” dedi. “Artık gördün Lin. Bombay’da trafik kazası oldukça kötüdür. Böyle bir kazaya karıştın mı en iyisi arabadan, taksiden ya da o an her neredeysen o aracın içinden bir an önce çıkmaktır. Kalabalığın bu tip şeylere karşı sabrı yoktur. Gördün işte, o adam için artık çok geç.”</p>

  <p>Adamı çabuk ama vahşi bir şekilde dövmüşlerdi. Adamın çıplak göğsündeki ve yüzündeki birçok kesikten kan akıyordu. Bir işaretle taksi şoförü yukarı kaldırıldı ve taşınmaya başladı. Adamın bacaklarını birbirine bitiştirilmiş bir düzine el sertçe tutuyordu. Kafası arkaya doğru devrildiğinde yanağından çenesine kadar uzanan deri parçası yüzünden aşağı sarktı. Adamın gözleri açıktı ve bilinci yerindeydi, geriye ve yukarıdan aşağıya bakıyordu. Kara gözleri korku ve ahmakça bir umutla doluydu. Sokağın uzak ucundaki trafik, insanlar geçsin diye durdu ve taksi şoförü onu taşıyan kollarca çarmıha gerilmiş bir halde gözden kayboldu.</p>

  <p>“Hadi Lin, gidelim. İyi misin?”</p>

  <p>“İyiyim,” diye mırıldanarak Prabaker’i takip etmek için kendimi zorladım. Özgüvenimi tamamen ayakta durabilmeye verdim. Attığım her adım kurşun gibi ağırdı ve büyük bir irade eseriydi. Beni sarsan gördüğüm vahşet olmamıştı. Hapiste daha az bir kışkırtmayla daha beterlerini görmüştüm. Beni sarsan, şu andaki hoşnutluğumun böyle ani bir şekilde yerle bir olmasıydı. Tanımaya başladığımı düşündüğüm şehir, pazarların, restoranların, tapınakların Bombay’ı, halkın gösterdiği bu hiddetin alevleri altında yanmıştı. “Ona ne yapacaklar?”</p>

  <p>“Sanırım onu polise götürecekler. Crawford Pazarı’nın arkasında bir polis merkezi var. Belki şansı yaver gider ve oraya canlı varmayı başarır. Belki de varamaz. Adamın karma’sı oldukça çabuktu.”</p>

  <p>“Daha önce de böyle bir olay gördün mü?”</p>

  <p>“Çok gördüm Linbaba. Bazen kuzenim Shantu’nun taksisini kullanırım. Kızgın halkı çok gördüm. İşte bu yüzden kendim ve senin adına o kadar korktum.”</p>

  <p>“Neden böyle oluyor? Neden bu kadar öfkeleniyorlar ki?”</p>

  <p>Prabaker adımlarını biraz daha hızlandırarak omuz silkti. “Bunun nedenini kimse bilmiyor Lin.”</p>

  <p>Elimi omzuna koyarak onu yavaşlattım. “Bekle bir dakika. Nereye gidiyoruz?”</p>

  <p>“Hala şehir turu yapacağız değil mi?”</p>

  <p>Ben... Bugünlük ertelemek istersin diye düşünmüştüm.”</p>

  <p>“Neden erteleyeceğim ki Linbaba? Önümüzde görecek çok şey var. Gidelim mi?”</p>

  <p>“Peki ya kolun? Onu bir doktora göstermeyecek misin?”</p>

  <p>“Hiç sorun değil Lin. Turun sonunda bildiğim berbat bir yerde birkaç kadeh viski içeriz. Bu, derdime derman olur. Hadi, gel gidelim artık baba.”</p>

  <p>“Pekala, eğer öyle diyorsan. Şehrin diğer yüzünü göreceğiz değil mi?”</p>

  <p>“Öyle yapacağız,” dedi Prabaker hemen. “Ama ilk önce buradan gitmemiz lazım. Orada, istasyonda bir telefon var. Bulaşıkçı olarak Günışığı Restoranı’nda çalışan kuzenimi aramam lazım. Kardeşi Suresh için taksi şoförlüğü işi istiyor, ona kalabalığın götürdüğü taksicinin numarasını ve patronunun ismini vermeliyim. Adamın patronu şimdi yeni bir taksiciye ihtiyaç duyacaktır, böyle bir şansı tepmemeliyiz değil mi?”</p>

  <p>Prabaker telefon görüşmesini yaptı. Saniyeler sonra, şehrin karanlık yüzüne yaptığımız tura başka bir takside devam ediyorduk. Prabaker bir daha yaşadığımız bu olaydan bahsetmedi. Ben bahsettiğimdeyse ya omuz silkerek ya da ciddi olarak yaralanmamamızın büyük şans olduğunu söyleyerek konuyu geçiştirdi. Ona göre bu olay bir gece kulübünde yaşanan arbede ya da iki futbol takımının taraftarlarının çatışması gibi bir şeydi. Olay senin başına gelmediği sürece bahsedilmeye değmeyecek denli sıradandı.</p>

  <p>Benim için ise ani, vahşi ve insanı hayrete düşüren bu kargaşa, ellerin üstünde uzaklaşan taksi sürücüsünün görüntüsü bir dönüm noktası olmuştu. Bütün bu olanlardan yeni bir anlayış edinmiştim. Birdenbire eğer gerçekten aşık olduğum bu şehirde, Bombay’da kalmak istiyorsam, değişmem gerektiğini anlamıştım. Benim de buranın bir parçası olmam gerekiyordu. Şehir, benim sadece bir seyirci olmama izin vermezdi. Eğer burada kalmak istiyorsam beni öfkesinin ve coşkusunun nehrine çekmesine izin vermeliydim. Er ya da geç kaldırımdan inip kanlı kalabalığa karışmam gerektiğini biliyordum.</p>

  <p>Verdiğim bu kesin kararla Prabaker’in şehrin karanlık yüzüne olan yolculuğu başladı. Tura kaldığımız yerden devam edince beni Dongri’nin çok uzağında olmayan bir köle pazarına götürdü. Burası camileri, pazarları ve Mughlai yemekleri yapan restoranlarıyla meşhur bir yerdi. Anayol caddelere, caddeler dar sokaklara dönüşüyordu. Taksi buralardan geçemez hale gelince araçtan indik ve yoğun kalabalığın içine karıştık. Catiline’in sokaklarında yürüdükçe hangi gündeyiz, yıldayız ya da hangi asırdayız unutuverdik. Otomobiller ve motosikletler gözden kayboldukça dizel ve petrol kokusuyla karışmayan baharatların ve parfümlerin kokusu havada daha keskin hissedilmeye başladı. Trafik gürültüsü azalıp kayboldu ve geriye sokağın kendi sesi kaldı. Küçük bir avluda bir grup çocuk Kuran’dan satırlar okuyor, kadınlar kapı önlerinde baharatları havanda dövüyor, bıçak bileyicilerin, overlokçuların, tamircilerin iyimserlikle dolu seslenişleri duyuluyordu. Her yerde insan sesi vardı.</p>

  <p>Karmaşık dar sokakların birinden daha geçtikten sonra bisikletlerin park edildiği metal bir parmaklığın önüne geldik. Onu da geçtikten sonra artık en basit makineleri bile görmez olduk. Eşyalar, kafalarında inanılmaz miktarda yük olan hamallar tarafından taşınıyordu. Bombay güneşinin herkes tarafından çekilen yükü ise etkisini azaltmıştı. Sokaklar karanlık, serin ve gölgesizdi. Apartmanlar üç ya da dört katlı olmalarına rağmen yola doğru eğimliydiler ve gökyüzü sanki ince bir çizgi halinde görünür olmuştu.</p>

  <p>Binalar çok eski ve harap haldeydi. Bir zamanlar eşsiz ve etkileyici olan dış cepheleri artık parçalanmış, kirlenmiş, gelişigüzel yamanmıştı. Orada burada küçük balkonların kafa kafaya verdiği görülebiliyordu, balkonlar birbirlerine o kadar yakındı ki elinizi uzatıp diğer balkondakine bir şey verebilirdiniz. Evlerin içlerinde, gözüktüğü kadarıyla boyanmamış duvarlar ve çökmeye yüz tutmuş merdivenler vardı. Çoğu zemin kat penceresinden şeker, sigara, sebze, meyve ve eşya satabilmek için tezgahlar oluşturulmuştu. Binalardaki su tesisatının çok basit olduğu ve sadece bağlanıp bırakıldığı belliydi. Ellerinde metal veya kil kaplarla, dışarıdaki bir musluktan su almak için toplanmış pek çok kadın görmek mümkündü. Bütün binaların etrafını metal bir örümcek ağı gibi saran elektrik iletim hatları ve kablolar ise modern çağın bir sembolü olmasına rağmen sert bir hareketle yerle bir olabilecek kadar kırılgan ve geçici görünüyordu.</p>

  <p>Geçtiğimiz her yol sanki başka bir devre aitmiş gibi gözükmekle kalmıyor, aynı zamanda karşılaştığımız insanların görünüşleri de bu labirentle ilerledikçe değişiyordu. Şehrin diğer her yerinde oldukça moda olan Batılı tarzı pamuklu tişörtlere ve pantolonlara gittikçe daha az rastlamaya başlamıştım. Sonunda bu modayı gençlerden başka kimsenin üzerinde göremez oldum. Bunun yerine erkekler değişik renklerde yöresel kıyafetler giyiyordu. Dize kadar uzanan uzun, ipek gömlekler inci düğmelerle boyundan bele kadar iliklenmiş, kaftanlar giyilmiş, keşişlerinkine benzeyen kapüşonlu pelerinler takılmıştı. Sonsuz çeşitlilikte takkeler, sarı, kırmızı ve mavi renkte türbanlar vardı her yerde. Kadınlar dikkat çekici bir şekilde süslüydüler ve üzerlerindeki mücevherler pahada fazla etmese de dizaynlarının aşırılığıyla göz alıyordu. Bazı alınlarda, yanaklarda, ellerde ve bileklerde bulunan, bir kastı belli eden dövmeler de oldukça dikkat çekiciydi. Her çıplak kadın ayağı gümüş halhallar ve yüzüklerle doluydu.</p>

  <p>Sanki yüzlerce insan gezmek için değil de ev için, kendileri için böyle kostümler giymişlerdi. Bulundukları yerde geleneksel biçimde giyinip bunu sergilemekte özgür gibiydiler. Sokaklar ise oldukça temizdi. Binalar çatlak ve lekeli, pasajlar keçiler, tavuklar, köpekler ve insanlarla doluydu, her yüzden yoksulluğun izleri okunuyordu ama sokaklar ve insanlar tertemizdi.</p>

  <p>Yolumuza devam ederken iki insanın yan yana zar zor geçebileceği genişlikte daha da eski sokaklara geldik. İnsanlar kımıldamadan önce kapılarının önünde durup geçmemizi bekliyordu. Pasajlar tentelerle kapatılmıştı ve karanlıkta birkaç metre arkayı ya da önü görmek imkansızdı. Prabaker olmadan geri dönüş yolunu bulamayacağımdan korkarak gözlerimi onun üzerinden ayırmıyordum. Ufak tefek rehber sık sık dönüyor, yerinden çıkmış bir taşa ya da dikkat etmem gereken bir basamağa işaret ediyordu. Bunlara dikkat, edeyim derken yön duygumu kaybettim. Şehrin kafamdaki haritası bulanıklaşıp kayboldu ve denizin yönüyle, önemli yerlerin konumunu hatırlayanaz oldum. Bu dar sokakların içinde kendimi o kadar akıntıya kaptırdım ve parfümlü vücutlarla açık kapıların mahremiyeti karşısında öyle boğuldum ki sanki kendimi evlerin arasından değil de içinden yürüyormuş gibi hissetmeye başladım.</p>

  <p>Lekeli, pamuklu bir hırka giymiş adamın kızgın yağda dövülmüş yiyecekleri karıştırdığı bir tezgahın önüne geldik. Gazyağıyla çalışan ocağının mavi alevleri ortamdaki tek ışık kaynağıydı. Az bir para karşılığı yapılan tekdüze bir işin yol açtığı kızgınlık ve ıstırap yüzünden okunabiliyordu. Prabaker adamı geçip karanlığa doğru ilerledi. Ben ona doğru yaklaşırken adam başını bana doğru çevirdi ve göz göze geldik. Bir anlığına mavi öfkesi bana yönelmişti.</p>

  <p>Bu olaydan yıllar sonra arkadaş olarak bildiğim Afgan gerillalar Kandahar’da bir dağda, Hindistan filmleri ve en sevdikleri Bolywood yıldızları hakkında saatlerce konuştular ve içlerinden biri <i>Hintli aktörler dünyanın en iyisidir,</i> dedi. <i>Çünkü onlar gözleriyle nasıl bağıracaklarını bilirler.</i> O arka sokakta yemek pişiren aşçının bağıran gözleri, göğsüme inen bir yumruk gibi beni durdurmuştu. Hareket edemiyordum. Benim bakışlarımda da kelimeler vardı. <i>Üzgünüm, bu işi yapmak zorunda olduğun için üzgünüm. Hayatın ve dünyan bu kadar kızgın, karanlık ve unutulmuş olduğu için üzgünüm. Buraya gelip seni rahatsız ettiğim için üzgünüm...</i></p>

  <p>Adam bakışlarını benden ayırmadan tencereyi kenarlarından tuttu. Bir an kızgın yağı suratıma fırlatacağını zannederek dehşete kapıldım. Korku ayaklarımı harekete geçirdi. Ellerimle ıslak duvara tutunarak hızla yanından geçmeye çalıştım. İki adım atmıştım ki ayağım yoldaki bir yarığa girdi ve tökezleyerek düşerken kendimle beraber başka bir adamı daha yere düşürdüm. Düşürdüğüm adam yaşlı, zayıf ve kırılgandı. Üzerindeki tunikten kemiklerini sayabiliyordum. İkimiz, bir evin açık kapısının önüne düştük ve yaşlı adam başını vurdu. Ayağa kalkarken bastığım taş yerinden oynayınca tekrar kaydım. Nihayet adama ayağa kalkması için yardım etmek için döndüğümde, açık kapıda duran yaşlı bir kadın ellerime vurarak beni uzaklaştırdı. İngilizce özür dilerken Hintçe af dilemek için ne dendiğini hatırlamaya çalışıyordum. <i>Nasıl deniyordu? Prabaker bana öğretmişti... Mujhako afsos hain... Buydu.</i> Bu cümleyi dört, beş kez tekrarladım. Karanlık, sessiz koridorda bu söyledilderim boş bir kilisedeki bir sarhoşun duası gibi yankılandı.</p>

  <p>Yaşlı adam inleyerek kapıya yaslandı. Kadın başörtüsünün kenarıyla adamın alnını sildi ve kan lekesini göreyim diye örtüsünü bana doğru uzattı. Hiçbir şey söylemedi ama kırışık yüzünde beni küçük gördüğüne dair bir ifade vardı. Başörtüsünü bana uzatarak yaptığı küçük bir hareketle, sanki <i>Aptal herif, seni sakar barbar, bak ne yaptın,</i> der gibiydi.</p>

  <p>Sıcak beni boğuyormuş, bulunduğum yerin garipliği ve karanlığı içinde kayboluyormuşum gibi hissettim. Sanki duvarlar üzerime kapanmaya çalışıyor, buna sadece kollarım engel oluyordu. Yaşlı çiftin yanından uzaklaştım ve tökezleyerek tünel sokağın karanlığına doğru ilerledim. O esnada bir el beni omzumdan kavradı. Neredeyse bağırıyordum.</p>

  <p>Prabaker “Bu taraftan baba,” dedi sessizce gülerek. “Nereye gidiyorsun? Sadece bu taraftan gideceğiz. Pasajların ortası çok kirli olur, o yüzden yürürken sadece kenarlara basmalısın tamam mı?”</p>

  <p>Prabaker iki binanın duvarları arasındaki dar bir geçidin önünde duruyordu. Gözlerinden ve dişlerinden zayıf bir ışık yansıyordu ama arkasında sadece karanlık vardı. Bana arkasını döndükten sonra duvarların kenarına dayanana kadar ayaklarını açan Prabu küçük adımlarla ilerlemeye başladı. Benden onu takip etmemi bekliyordu. Bir an tereddüt ettim ama onun karanlığın içinde uzaklaşıp yitip giden siluetini görünce ayaklarımı duvarlara yaslayıp peşinden ilerlemeye başladım.</p>

  <p>Prabaker’in önümde çıkardığı sesleri duyabiliyordum ama onu göremiyordum. Bir ayağım duvarın kenarından kayınca ayağım yolun ortasındaki çamura girdi. Havaya kötü bir koku yayılınca, hemen ayağımı tekrar duvara yaslayıp kısa adımlarla ilerlemeye devam ettim. Kalın derisini ayakkabıma sürterek ağır, küçük bir şey yanımdan geçti. Birkaç saniye sonra bir ikincisi, daha sonra da bir üçüncüsü paytak paytak yürüyerek ayakkabımın üzerinden yoluna devam etti.</p>

  <p>Prabaker’in ne kadar uzakta olduğunu bilemeden “Prabu!” diye seslendim. “Burada bizden başka yaratıklar da var!”</p>

  <p>“Yaratıklar mı?”</p>

  <p>“Yerde! Ağır bir şeyler ayağımın üzerinden sürünerek geçiyor!”</p>

  <p>“Burada yaratık falan yok Lin. Onlar sadece sıçan.”</p>

  <p>“Sıçan mı? Şaka mı ediyorsun? Tanrım, o şeyler köpek kadar büyüktü dostum! Ne tur ama!”</p>

  <p>Prabaker’in sesi önümdeki karanlıktan duyuldu. “Büyük sıçanlar tehlikesizdir Lin. Büyük sıçanlar insanlar için kötülük planlamayan dost canlısı hayvanlardır. Tabii onlara saldırmazsan. Sadece tek bir şey sıçanların seni ısırıp tırmalamasına neden olabilir.”</p>

  <p>“Neymiş o?”</p>

  <p>Prabaker yumuşak bir ses tonuyla cevap verdi. “Bağırmak. Yüksek seslerden hoşlanmazlar.”</p>

  <p>“Ah, harika. Bunu şimdi mi söylüyorsun?” diye şikayet ettim. “Gideceğimiz yere daha çok var mı? Buradan artık ürpermeye başladım ve...”</p>

  <p>Prabaker bu esnada durdu, ben de ona çarparak tahta bir kapının üzerine doğru sıkıştırdım.</p>

  <p>“Geldik,” diye fısıldadı Prabaker ve kapıya vurup bekledi. Kapı gıcırdadı ve demir bir sürgünün açıldığını duyduk. Kapı açılınca içeriden gelen parlak ışık bir süreliğine gözlerimizi kör etti. Prabaker koluma yapıştı ve beni de kendisiyle beraber içeri sürükledi. “Çabuk ol Lin! Büyük sıçanların içeri girmesi yasak.”</p>

  <p>Çıplak duvarlarla çevrelenmiş, tepeden ışık alan küçük bir odaya girdik. Çıkmaz sokağın derinlerinden gelen sesleri duyabiliyordum. İriyarı bir adam kapıyı kapadı. Sonra kapıya sırtını yasladı ve kaşlarını çatarak bize baktı. Prabaker hemen konuşmaya başladı ve onu yumuşak sesiyle yatıştırdı. Adam durmadan başını sallıyor, sık sık ‘hayır’ demek için araya giriyordu.</p>

  <p>Adama o kadar yakındım ki geniş burun deliklerinden çıkan havayı hissedebiliyor, rüzgarın kayalık bir kıyıya vururken çıkardığı sese benzeyen sesini duyabiliyordum. Adamın saçları kısacıktı ve kulakları bir boksörün eldivenlerine benziyordu. Kare yüzünde, birçok insanın sırtında olandan daha fazla kas var gibiydi. Benim bir omzumdan diğer omzuma kadar olan genişlikteki göğsü her nefes alıp verişinde yukarı çıkıp iniyor, devasa bir göbekte son buluyordu. Bıyığının şekli, yüzündeki sert ifadeyi pekiştiriyordu. Adam bana öyle katıksız bir nefretle bakıyordu ki içimden yakarmaya engel olamadım. <i>Tanrım, lütfen beni bu adamla dövüşmek zorunda bırakma.</i></p>

  <p>Prabaker’in yaltaklanmaya çalışan sözlerine bir son vermek için ellerini havaya kaldırdı. Adamın elleri kocamandı ve öyle nasırlı ve boğum boğumdular ki kuru havuza alınan bir petrol tankerinin altına yapışan midyeleri hiçbir şeye gereksinim duymadan sadece elleriyle kazıyabilirdi.</p>

  <p>Prabaker “İçeri giremeyeceğimizi söylüyor,” diye açıkladı.</p>

  <p>Ben de adamı geçip kapıya doğru büyük bir şevkle atılırken “Ne yapalım, en azından denemediğimizi söyleyemeyiz,” dedim.</p>

  <p>Prabaker “Hayır, dur Lin!” diye bana engel oldu. “Bu konuda onunla tartışmalıyız.”</p>

  <p>Zoraki bir gülümsemeyle “Bunun iyi bir fikir olduğunu sanmıyorum,” dedim.</p>

  <p>Prabaker “Tabii ki öyle,” diyerek ısrar etti. “Turistler ne buraya ne de başka bir insan pazarına girebilir ama ona senin diğer turisderden olmadığını söyledim. Senin Marathi lisanını bildiğini söyledim. Adam bana inanmadı. Tek sorun da bu. Hiçbir yabancının Marathi dilinde konuşabileceğine inanmıyor. İşte bu nedenle biraz Marathi konuşmalısın. Göreceksin, bizi içeri alacaktır.”</p>

  <p>“Prabu, Marathi dilinde yalnızca yirmi kadar kelime biliyorum.”</p>

  <p>“Yirmi kelime yeterli baba. Sadece başla, göreceksin. Ona ismini söyle.”</p>

  <p>“İsmimi mi?”</p>

  <p>“Evet, sana öğrettiğim gibi. Hintçe değil, Marathi dilinde.”</p>

  <p>Söylediğimden emin olamayarak <i>“Maza, nao Lin ahey,”</i> dedim.</p>

  <p>Koca adamın gözleri şaşkınlıktan faltaşı gibi açılmıştı. “Baapree!” dedi. <i>Aman Tanrım!</i></p>

  <p>Bundan cesaret alarak son birkaç haftadır Prabaker’in bana öğrettiği diğer cümleleri de söyledim.</p>

  <p><i>“Maza Desh New Zealend ahey. Ata me Colabala rabella ahey”</i></p>

  <p><i>Benim vatanım Yeni Zelanda. Şimdi Colaba’da yaşıyorum.</i></p>

  <p>Adam ilk defa gülümseyerek <i>“Kai garam mad’chud!”</i> diye kükredi. Bu dediği aslında <i>Ne göt herif</i>, anlamına gelse de konuşmalar arasında o kadar sık kullanılır ki <i>Amma şamata herif</i>, diye daha yumuşatarak da çevrilebilir.</p>

  <p>Dev beni omuzlarımdan tuttu ve canayakın ama haşin bir şekilde sıktı.</p>

  <p>Prabaker’den bana öğretmesini istediğim ilk cümleden, yani <i>Ülkenizi çok seviyorum</i>’dan başlayarak restoranlarda çoğunlukla kullanmak zorunda kaldığım bir ricaya, <i>Lütfen çorbamı içerken vantilatörü kapatın</i>’a. kadar, bulunduğum duruma uyan uymayan bütün cümleleri kullandım.</p>

  <p>Prabaker gülümseyerek dişlerinin arasından “Bu kadar yeter baba,” dedi. Ben sustuğumda koca adam hızlı ve coşkulu bir şekilde konuştu. Prabaker de onun söylediklerini başını sallayarak ve ellerini kullanarak telaffuz etti. “Adının Vinod olduğunu ve Bombay polislerinden olduğunu söylüyor,” dedi.</p>

  <p>“O polis mi?”</p>

  <p>“Ah, evet Lin. O bir polis memuru.”</p>

  <p>“Burayı polisler mi işletiyor?”</p>

  <p>“Yo, hayır. Bu yalnızca yan zamanlı bir iş. Seninle tanıştığına çok memnun olduğunu, Marathi dilinde konuşan bildiği ilk yabancı olduğunu, bazı yabancıların Hintçe konuşabildiğini ama kimsenin Marathi dilini bilmediğini, Marathi’nin anadili olduğunu, Pune’da doğduğunu söylüyor, Pune’da çok arınmış bir Marathi konuştuklarını, bunu duymak için oraya gitmen gerektiğini, çok mutlu olduğunu, onun için bir oğul gibi olduğunu söylüyor, evine ziyarete gidip yemeğini yemeni, ailesiyle tanışmanı istiyor, bunun sana yüz rupiye patlayacağını söylüyor...”</p>

  <p>“Bu da neydi şimdi?”</p>

  <p>“Bahşiş Lin. İçeri girmek için ona yüz rupi vermelisin.”</p>

  <p>“Ah, tabii.” Cebimden para çıkardım ve adama yüz rupi verdim. Polislerin özel bir el çabukluğu vardır. Çoğu kumarbazın bile imreneceği, parayı avuç içiyle hemen kavrayıp görünmez kılacak bir maharettir bu. İri adam iki eliyle elimi sıkarken parayı aldı, elini sanki üzerinden bir şey temizliyormuş gibi göğsüne götürdü ve daha sonra masumca burnunu kaşıdı. Para bu esnada ortadan kaybolmuştu. Adam dar koridoru işaret etti. İçeri girmekte serbesttik.</p>

  <p>Koridordan iki defa saptıktan ve yaklaşık on, on iki adım attıktan sonra, karşımıza parlak bir ışık huzmesi çıktı. Avlu gibi bir yere varmıştık. Birkaç adam sert, tahta banklara oturmuş, diğerleriyse ikili veya üçlü gruplar oluşturmuş ayakta duruyordu. Araplar bol, pamuklu kumaşlar içindeydi, başlarında poşular vardı. Hintli bir çocuk aralarında dolaşıp uzun bardaklarda siyah çay servis ediyordu. Adamlardan bazıları Prabaker ile bana büyük bir merakla baktı. Prabaker kocaman gülümseyip eliyle onlara selam verince tekrar kafalarını çevirip sohbetlerine devam ettiler. Arada bir içlerinden biri ya da öteki, uzun tahta bir sıranın üzerinde oturmakta olan çocuklara bakıyordu.</p>

  <p>Girişteki aydınlığa rağmen burası karanlıktı. Yukarı gerilen yamalı bir branda bezi gökyüzünün çoğunu kapamıştı. Etrafımızda kahverengi ve eflatun duvarlar yükseliyordu. Branda bezinin yırtılmış kısımlarından gördüğüm birkaç pencere ise kapkaranlıktı. Gerçek bir avlu olmayan bu mekan fazlazla düşünülerek yapılmışa benzemiyordu, bir çeşit hata, yan yana inşa edilen yapılar arasında ortaya çıkmış mimari bir kaza gibiydi. Yerler, bir zamanlar mutfak veya banyo zemini olarak kullanılmış fayanslarla döşeliydi. Odadaki zayıf ışığın kaynağı, çıplak tellerin üzerine bağlanmış iki ampuldü.</p>

  <p>Prabaker ile bir köşeye çekildik ve teklif edildiğinde çay alıp bir süre sessizlik içinde çaylarımızı yudumladık. Daha sonra fısıltıyla ve yavaşça konuşarak Prabaker ‘insan pazarı’ dediği bu yeri bana anlatmaya başladı. Orada tahta bankta oturan çocuklar köleydi. Batı Bengal’deki kasırgadan, Orissa’daki kıtlıktan, Haryana’daki kolera salgınından, Pencap’taki içsavaştan kaçmışlardı. Yaşadıkları felaketlerden nasiplerini alıp keşif kolları tarafından toplanarak satın alınmış, Bombay’a trenle, çoğunlukla da yalnız başlarına yüzlerce kilometre kat ederek gelmişlerdi.</p>

  <p>Avluda toplanan adamlar alıcılar ve aracılardan oluşuyordu. Adamlar bariz bir şekilde çocuklara ilgi göstermeseler de Prabaker bana aralarında sıkı bir pazarlık döndüğünü ve biz izlerken onların anlaşmakta olduğunu anlattı.</p>

  <p>Çocuklar zayıf, savunmasız ve küçüktü. İki tanesi ellerini birleştirmiş oturuyordu. Bir çocuk diğerine korumacı bir şekilde sarılmıştı. Hepsi besili, iyi giyimli adamlara bakıyor, yüzlerindeki ifadeleri ve her hareketlerini izliyordu. Çocukların gözleri uçsuz bucaksız karanlık kuyular gibiydi.</p>

  <p>Bir erkeği kalpsiz yapan nedir? O yeri ve çocukları görüp de nasıl bu işe göz yumabildim? Neden yetkilileri haberdar etmedim? Neden bir silah alıp bu olaya kendim bir son vermedim? Bu sorunun da, birçok önemli soru gibi tek bir cevabı yok. Ben aranan biriydim, peşine düşülen bir suçluydum ve kaçak olarak hayatımı devam ettiriyordum. Polise ya da devletin diğer yetkililerine haber vermek gibi bir seçeneğim olamazdı. Garip bir ülkede bir yabancıydım. Burası benim ülkem değildi ve bu kültürü bilmiyordum. Bir şeyler yapabilmek için daha fazlasını bilmem gerekiyordu. En azından müdahale etmeye çalışmadan önce burada konuşulan lisanı bilmeliydim. Bazen en saf niyetlerle de olsa işleri daha iyi yapmak adına daha da kötü bir hale getirdiğimizi de acı bir şekilde öğrenmiştim. Eğer elimde bir silahla gelip buradaki köle pazarına bir son verirsem, başka bir yerde yeniden kurulacağını biliyordum. Burada bir yabancı olmama rağmen bunun farkındaydım. Belki başka bir yere kurulan köle pazarı bundan bile beter olacaktı. Gözümün önünde olup bitenleri durdurmakta çaresizdim ve bunun bilincindeydim.</p>

  <p>Köleler Günü’nün üzerinden uzun zaman geçtikten sonra bile beni asıl düşündüren şey, orada bulunup çocuklara bakarken nasıl olup da gördüklerim karşısında dehşete düşmediğim oldu. Daha sonra bu sorunun cevabının bir kısmının Avustralya’daki hapishanede ve orada tanıştığım adamlarda yattığını farkettim. O adamların çoğu tutsak hayatlarına yetiştirme yurtlarında veya ıslahevlerinde başlamışlardı ve o zamanlar şu gördüğüm Hintli çocuklar kadardılar. İçlerinden bazıları dayak yemiş, aç bırakılmış, tek başlarına odalara hapsedilmişti. Bazıları, hatta birçoğu cinsel tacize uğramıştı. Yeterince uzun süre hapishanede kalmış herhangi bir adama onu neyin kalpsiz bir insana dönüştürdüğünü sorun, size <i>adalet sistemi</i> diye yanıt verecektir.</p>

  <p>Bunu itiraf etmek ne kadar garip ve utanç verici olsa da bir şeylerin, birilerinin, bazı tecrübelerin kalbimi taşa çevirmesinden ötürü memnundum. Prabaker’le şehrin karanlık yüzüne olan ilk turumuzda beni duyduklarımdan ve gördüklerimden koruyan da işte bu taş kalbim olmuştu.</p>

  <p>O esnada alkış sesleri duyuldu ve bankta oturan küçük bir kız ayağa kalkıp şarkı söyleyerek dans etmeye başladı. Söylediği şarkı popüler bir Hint fılmindendi. İlerleyen yıllarda bu şarkıyı neredeyse yüzlerce defa duydum ve her seferinde de aklıma o on yaşındaki, şaşırtıcı derecede güçlü sesi olan çocuk geldi. Kız kalçalarını salladı ve baştan çıkarıcı bir kadın taklidi yaptı. Alıcıların ve aracıların dikkatini çekip başlarını o yana çevirmelerini sağlamıştı.</p>

  <p>Prabaker, Romalı şair Virgil gibiydi. Yumuşak sesiyle hiç durmadan konuşuyor, bildiği ve gördüğümüz her şeyi açıklıyordu. Eğer köle pazarına düşmeselerdi bu çocukların çoktan ölmüş olacağını söyledi. Profesyonel alıcılar ya da başka bir isim vermek gerekirse yetenek avcıları, kıtlıktan depreme ya da sel baskınına kadar bir felaketten diğerine koşturup duruyordu. Bir ya da daha fazla çocuğunu çoktan kaybetmiş olan aileler yetenek avcılarına dua ediyor, ayaklarına dokunmak için yerlere yatıyorlardı. Onlara kızlarını ya da oğullarını almaları için yalvarıyorlardı. Böylece en azından çocuklarından bir tanesinin hayatta kalacağını biliyorlardı.</p>

  <p>Satılık erkek çocuklar Suudi Arabistan’da, Kuveyt’te ve diğer Körfez ülkelerinde deve jokeyi olarak çalışacaklardı. Prabaker’in dediğine göre de içlerinden bazıları, zengin şeyhlerin öğleden sonra eğlencesi olan bu yarışlar sırasında sakatlanacak, bazıları ölecekti. Hayatta kalan ama zaman içinde deveye binemeyecek kadar boyu uzayan çocuklar, kendi başlarının çaresine baksınlar diye salıverilecekti. Kızlar, Ortadoğu’da evlerde çalışacaktı. Bir kısmı seks kölesi olacaktı.</p>

  <p><i>Ama onlar yaşıyor,</i> diyordu Prabaker, <i>bu kızlar ve oğlanlar,</i> onlar şanslı olanlar. Yolu insan pazarına düşen her çocuğa karşılık, dışarıda yüzlercesi hayal bile edilemez acılar çekip açlıktan ölüp gidiyordu.</p>

  <p>Açlık, ölüm, kölelik. Prabaker’in fısıldayan sesi. Tecrübeden daha derin bir gerçek var. Bu gerçek, bizim gördüğümüzün ya da hissettiğimizin ötesinde. Onun karşısında elimiz kolumuz bağlı, çaresiziz. Tıpkı aşkı bilmenin bedeli gibi, gerçeği bilmenin bedeli de birçok kalbin katlanabileceğinden daha ağır. Bu her zaman dünyayı sevmemize neden olmuyor belki ama en azından dünyadan nefret etmemize engel oluyor. Bu gerçeği bilmenin tek yolu da onu paylaşmak. Kalpten kalbe. Prabaker’in benimle paylaşması gibi. Ve benim de sizlerle paylaşmam gibi.</p>
</body>
</html>
