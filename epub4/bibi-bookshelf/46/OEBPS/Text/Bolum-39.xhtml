<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>OTUZ DOKUZUNCU BÖLÜM</h2>

  <p>Ben Abdül Gani’nin malikanesinden ayrılıp Madam Zhou ile yüzleşmeye gittikten bir saat sonra Nazir ve en güvendiği üç adamı Gani’nin malikanesinin yanındaki eve zorla girmiş ve iki evi bağlayan uzun bodrum katını kullanarak atölyeye ulaşmıştı. Ben Madam Zhou’nun harabeye dönmüş Saray’ında ilerlerken Nazir ve adamları yüzlerinde siyah maskelerle Gani’nin mutfağının kapısını açmış ve eve girmişlerdi. Aşçıyı, bahçıvanı, Abdül’ün iki hizmetkarını ve Sri Lankalı iki kalpazanı, Villu ve Krishna’yı yakalayıp bodrumdaki küçük bir odaya kilitlemişlerdi. Ben çatıya giden kararmış basamaklardan çıkıp Madam Zhou’yu bulduğumda Nazir, Abdül’ün çalışma odasına girmiş ve onu orada koltuğunda kıpırtısız oturmuş ağlarken bulmuştu. Ben mahvolmuş düşmanımın haline acıyıp nefretimden kurtulurken Nazir de kendisinin ve Kadir Han’ın öcünü bize Pakistan’da ihanet eden haini öldürerek almıştı.</p>

  <p>İki adam Abdül’ü kollarından tutmuş, bir üçüncüsü de kafasını geriye yaslayıp gözlerini açık tutmasını sağlamıştı. Nazir maskesini çıkarmış ve Abdül’ün gözlerinin içine bakarak onu kalbinden bıçaklamıştı. Abdül öleceğini biliyor olsa gerekti. Orada, sandalyesinde oturmuş katillerini bekliyordu. Yine de dediklerine göre çığlığı karanlıklardan gelme gibiymiş.</p>

  <p>Abdül’ün cesedini cilalı yere yuvarlamışlar. Ben şehrin diğer ucunda Rajan ve ikizi ile mücadele ederken Nazir ve adamları satırlarla Abdül’ün ellerini, ayaklarını ve kafasını kesmişler. Vücudunun parçalanın, tıpkı Abdül’ün Sapna adına Macit’in cesedine yaptırdığı gibi evin dört bir köşesine dağıtmışlar. Ben Saray’dan intikam duygusu ile geçen aylardan sonra ilk defa hafiflemiş ve huzur içinde ayrılırken Nazir ve adamları Krishna, Villu ve hizmetkarları, yani Gani’nin ihaneti ile bir ilgisi olmayan herkesi serbest bırakmış ve Gani’nin adamlarını öldürmek üzere malikaneden ayrılmışlar.</p>

  <p>Sanjay Kumar, Nazir’in Urducasını İngilizceye çevirerek “Gani uzun zamandır kendini kaybetmiş bir haldeydi,” dedi. “Kadir’in delirdiğini düşünüyordu. Onun takıntılı olduğunu sanıyordu. Kadir’in işini, gücünü, parasını ve konsey üzerideki etkisini yitireceği kanısındaydı. Kadir’in Afganistan ve oradaki savaş üzerine çok fazla zaman harcadığı görüşündeydi. Kadir’in Sri Lanka ve Nijerya’da planladığı diğer görevleri de biliyordu. Kadir’i bunlardan vazgeçiremeyince ve fikrini değiştiremeyince şu Sapna işini ortaya atmaya karar verdi. Sapna işi başından beri Gani’nin yönetimindeydi.”</p>

  <p>“Bütün hepsi mi?”</p>

  <p>“Elbette,” diye cevap verdi Sanjay. “Kadir ile Gani’nin. Fakat işten sorumlu olan kişi Gani’ydi. Sapna işini hükümetten ve polisten istediklerini almak için kullanıyorlardı.”</p>

  <p>“Nasıl yani?”</p>

  <p>“Gani polisleri, politikacıları ve diğer hükümet çalışanlarını, ortak bir düşman vasıtasıyla korkutmak niyetindeydi. O kişi de Sapna’ydı. Sapna adı altında çalışanlar insanları doğramaya ve bir devrimden, Sapna’nın hırsızların kralı olduğundan falan bahsetmeye başlayınca herkes endişelendi. Bu işin arkasında kimin olduğunu kimse bilmiyordu. Böylece namussuzu yakalamak için yardımımız karşılığında bizimle birlikte çalışmaya başladılar. Tabii Gani, Kadir’in işini de bitirmek istiyordu.”</p>

  <p>Salman Mustaan yakın arkadaşına kendi düşüncesini açıklamak istercesine kafasını sallayarak araya girdi. “İlk başlarda böyle bir şey istediğini sanmam. Sanırım ilk başta her zamanki gibi Kadir’e destek olmak için yola çıkmıştı. Fakat şu Sapna olayı... Çok garip bir işti dostum. Sanırım bir şekilde Gani’nin düşüncelerini çarpıttı.”</p>

  <p>Sanjay “Her neyse,” diyerek sözüne devam etti. “Sonuç yine de aynı. Gani bir çete oluşturdu. Sapna için çalışan adamlar... Ve bu çete sadece ona hesap veriyordu. Dört bir yanda adam öldürüyorlardı. Öldürdüklerinin çoğu iş nedeniyle Gani’nin kurtulmak istediği kişilerdi, bu konuda diyeceğim yok. Her şey böylece ilerledi <i>yaar</i>. Bütün şehir Sapna denen deliyi bulmak için seferber oldu ve Kadir’in tüm düşmanları ona Bombay’ın dışına silah, patlayıcı ve ağır silahlar çıkarması için yardımcı olmaya başladı, çünkü Sapna’nın kim olduğunun bulunması için Kadir’in yardımına ihtiyaçları vardı. Bu çılgınca bir plandı ama işe yarıyordu. Sonra bir gün bir polis Gani’yi görmeye geldi. Adamın adı Patil’di. Adamı tanıyorsun Lin, şu müfettiş yardımcısı Suresh Patil. Eskiden Coloba dışında çalışırdı. Tam bir pisliktir.”</p>

  <p>Salman saygılı bir şekilde “Ama akıllı bir pislik,” diye mırıldandı.</p>

  <p>“Evet, çok akıllı bir pisliktir. Gani’ye, Sapna için öldüren adamların son cinayetlerinde arkalarında delil bıraktıklarını ve bu delilin Kadir Han’ın konseyi ile alakalı olduğunu söyledi. Gani’nin ödü koptu. Yaptığı onca iğrenç işin dönüp dolaşıp kendine geldiğini gördü. Böylece birisini kurban etmesi gerektiği kararına vardı. Kadir Han’ın konseyinden birini. Polisleri uzaklaştırmak için kendi içlerinden doğrayabilecekleri birini. Eğer polisler bizim adamlarımızdan birinin de vahşice öldürüldüğünü görürse Sapna’nın düşmammız olduğunu düşüneceklerdi.”</p>

  <p>Salman sadede gelerek “Ve bu nedenle Gani, Macit’i seçti,” dedi. “İşe de yaradı. Patil soruşturmadan sorumlu polisti. Macit’in bedenini torbalara doldururlarken o da oradaydı. Macit’in, Kadirbhai’ye ne kadar yakın bir isim olduğunu biliyordu. Patil’in babası da eskiden sıkı polisti, Kadirbhai ile bir geçmişi vardı. Bir zamanlar Kadirbhai’yi hapse atmıştı.”</p>

  <p>Han’la sıkça hapisten bahsetmemize rağmen ona bunu hiç sormadığıma pişman olarak “Kadir hapiste mi yattı?” dedim.</p>

  <p>Salman gülerek “Elbette,” dedi. “Hatta Arthur Yolu Hapishanesinden kaçtı.”</p>

  <p>“Dalga geçiyorsun!”</p>

  <p>“Bunu bilmiyor muydun Lin?”</p>

  <p>“Hayır.”</p>

  <p>Salman başını heyecanla sallayarak “Nefes kesici bir hikaye,” dedi. “Bir ara bu hikayeyi Nazir’den dinlemelisin. Kadir Han kaçarken ona yardım eden kişi Nazir’di. O zamanlar Kadirbhai ile Nazir çok çılgın adamlarmış.”</p>

  <p>Sanjay da anlatılanlara katılırcasına iyi niyetli bir şekilde fakat sertçe Nazir’in sırtına vurdu. Vurduğu yer tam da Nazir’in yara aldığı noktaydı ve bunun can acıtıcı olduğuna emindim ama Nazir hiçbir şekilde acı çektiğini belli etmedi. Bunun yerine benim yüzüme bakmakla yetindi. Abdül Gani’nin ölümünden ve iki haftalık gangster savaşı ile altı ölünün ardından mafya konseyinin idaresinin tekrar Nazir ve Kadir grubuna bırakılması sonrasında ilk kez bana konuyla ilgili resmi ağızdan bilgi veriliyordu. Nazir bana bakınca hafifçe başımı salladım. Nazir’in ciddi, asık suratı bir an için yumuşar gibi oldu ve hemen ardından olağan sertliğine geri döndü.</p>

  <p>Sanjay güçlü bir şekilde iç çekerek “Zavallı Macit,” dedi. “O sadece... Hani şu oltanın ucuna takılanlara ne dersiniz?”</p>

  <p>“Yemdi,” diye yanıtladım.</p>

  <p>“Evet, sadece yemdi. Polisler... Patil pisliği ve adamları, Sapna ile Kadir’in konseyi arasında bağ olmadığına karar verdi. Kadir’in Macit’i ne kadar sevdiğini biliyorlardı, bu yüzden Sapna’yı başka yerlerde aramaya başladılar. Gani ipin ucundan kurtulmuştu. Çok geçmeden adamları yine insanları doğramaya başladı. İşler her zamanki gibi yürüdü.”</p>

  <p>“Kadir bu konuda ne düşünüyordu?”</p>

  <p>“Hangi konuda?” diye sordu Sanjay.</p>

  <p>Salman araya girerek “Macit’in öldürülmesiyle ilgili diyor,” dedi. “Değil mi Lin?”</p>

  <p>“Evet.”</p>

  <p>Üç adam da bana baktı, küçük bir tereddüt yaşamışlardı. Yüz ifadeleri ciddi, neredeyse içerlemiş bir haldeydi, Sanki onlara kaba ya da utandırıcı bir şey sormuştum. Fakat gizlerle ve yalanlarla parlayan bakışları üzgün ve pişman görünüyordu.</p>

  <p>Salman “Kadir için problem yoktu,” diye cevapladı. Kalbimin acıyla sıkıştığını hissettim.</p>

  <p>Fort bölgesinde, restoran ve bar olarak çalışan Mocambo’daydık. Burası temiz, bohem ve iyi servisi olan bir yerdi. Fort bölgesindeki zengin işadamları burada gangsterler, avukatlar ve hızla gelişen televizyon sektöründen film yıldızları ile bir araya gelirdi. Burayı severdim ve buluşmamız için Sanjay’ın burayı ayarlamış olmasına memnundum. Sağlıklı ama sağlam bir yemek yemiş, ikinci kahvelerimizi içiyorduk. Nazir sırtını duvara yaslamış, ana kapıya bakar vaziyette soluma oturmuştu. Onu yanında bir zamanlar birlikte idman yaptığım Bandra varoşlarından sıkı, genç Hindu gangsteri Sanjay Kumar vardı. Sanjay, Kadir’in mafya konseyinden geri kalanlar arasında kendine sağlam bir yer edinmişti. Otuz yaşlarında, zinde, iriyarı biriydi. Gür, koyu kahve saçlarını film yıldızları gibi kabartmıştı. Yakışıklıydı. Ayrık kahverengi gözleri geniş bir burnun üzerinden mizah ve kendine güvenle etrafa bakıyordu. Hafifçe yuvarlak bir çenesi ve gülümser gibi uçları yukarı kıvrık bir ağzı vardı. Sanjay kolaylıkla kahkaha atardı ve ne kadar sık gülerse gülsün, gülüşü her zaman sıcak ve içtendi. Aynı zamanda cömertti de. Onun yanında hesap ödemek neredeyse imkansızdı. Bunun nedeni kendini büyük görmesinden değil, paylaşmanın içinden gelmesiydi. Sanjay cesur ve kriz anında güvenilir biriydi de. Sevmesi kolay biriydi ve ben de onu severdim. Onun Abdül Gani’nin ellerini, ayaklarını, kafasını bir kasap bıçağıyla koparanlardan biri olduğunu arada bir istemeden de olsa kendime hatırlatıyordum.</p>

  <p>Sanjay’ın yanında oturan masamızdaki dördüncü adam, Sanjay’ın en yakın arkadaşı Salman’dı. Salman Mustaan, Sanjay ile aynı yılda doğmuş ve Bundra’nın taşan varoşlarında onunla birlikte büyümüştü. Salman’ın vaktinden önce büyümüş bir çocuk olduğu söylenirdi. Fakir ailesini şaşırtır, okuldaki her konuda birinci gelirmiş. Beş yaşından beri babasının yanında haftada yirmi saat çalışarak tavuk yolup onları pazarda sattığından başarısı iyice dikkat çekiciymiş.</p>

  <p>Abdullah’ın spor salonunda birlikte çalışırken bana anlattığı hikayelerden onun geçmişini iyi bilirdim. Salman okulu bırakıp ailesine destek olmak için daha çok çalışacağını söylediğinde Abdül Kadir Han’ı tanıyan bir öğretmeni mafya babasında araya girmesini rica etmiş. Böylece Salman, tıpkı gecekondu kliniğindeki danışmanım Doktor Hamit gibi, Kadirbhai’nin okuttuğu çocuklardan biri olmuş ve onun avukat olmak için eğitim almasına karar verilmiş. Kadir, Salman’ı Cizvit papazları tarafından yönetilen Katolik bir koleje yollamış ve gecekondudan gelen bu çocuk her gün temiz, beyaz üniformasını giyip zengin elitlerin oğullarının yanında eğitim görmüş. Aldığı eğitim oldukça iyiydi. Salman’ın güzel bir İngilizcesi vardı ve tarih, coğrafya, edebiyat, fen ve sanat alanlarındaki genel kültürü oldukça genişti. Yine de bu oğlanın içindeki boyun eğmezlik ve heyecana karşı duyduğu doymak bilmez açlık öyle yoğunmuş ki Cizvitlerin sert sopaları bile onu ehlileştirememiş.</p>

  <p>Salman, Cizvitlerle mücadele ederken Sanjay da Kadirbhai’nin çetesinde bir iş bulmuş. Şehirdeki mafya ofislerine kaçak mal ve mesajlar taşıyıp duruyormuş. Bu görevin ilk haftalarında onu soymak isteyen rakip bir çetenin adamlarıyla boğuşurken bıçaklanmış ve saldırganlarına karşı koyup onları uzaklaştırmayı başarmış. Kadir’in teslimat adresine kaçak parseli ulaştırmayı başarmış fakat yarası oldukça ağır olduğundan iki ay boyunca dinlenmek zorunda kalmış. Onun ömür boyu arkadaşı olan Salman, Sanjay’ın yanında olmadığı için kendini suçlamış ve derhal okuldan ayrılmış. Han’a arkadaşıyla birlikte çalışmasına izin vermesi için yalvarmış. Kadir sonunda razı olmuş ve o günden bu yana Salman ile Sanjay konseyin kitabında yer alan her suçta yan yana çalışmışlar.</p>

  <p>O zamanlar yaşları sadece on altıymış. Mocambo’daki buluşmadan birkaç hafta önce otuz olmuşlardı. Zapt edilemez gençler, ailelerini hediyeye boğan ve gösterişli yaşayan sıkı adamlardı şimdi. Kızkardeşlerinin saygın evlilikler yapmasına yardımcı olmuşlarsa da böyle bir şeyin kutsal değerlere saygısızlık olarak adlandırılabileceği bir ülkede iki adam da bekardı. Salman’ın dediğine göre evlenmeyi reddetmişlerdi, çünkü ikisi de feci bir şekilde genç yaşta öleceklerine inanıyordu. Bu onları ne endişelendiriyor ne de korkutuyordu. Bu adil bir anlaşmaydı, heyecan, güç ve ailelerine sunabildikleri zenginliğin karşısında onları bir bıçağın ya da silahın ucunda bekleyen ölüm kaçınılmazdı. Nazir’in grubu, Gani’nin grubuna karşı açtıkları gangster savaşını kazanınca iki arkadaş kendilerini yeni konseyde bulmuştu. Artık onlar genç mafya patronlarındandı.</p>

  <p>Salman düşünceli bir şekilde temiz bir İngilizceyle “Sanırım Gani içinde olup bitenlerle ilgili Kadir’i uyarmaya çalıştı,” dedi. “Sapna’yı yaratmadan önce belki bir sene şu kahramanlık belasından bahsedip durdu.”</p>

  <p>Sanjay söylenerek “Siktir et onu,” dedi. “O kim oluyordu da Kadirbhai’yi uyarıyordu ki? Kim oluyordu da başımızı Patil’le derde sokup adamlarına Macit’i doğrattı? Her şey olup bittikten sonra da herkesi lanet Pakistan polisine sattı. Siktir et Gani’yi. Eğer o herifi çukurundan çıkarıp tekrar öldürebilsem bunu hemen yaparım. Her gün yaparım. Bu benim hobim olur.”</p>

  <p>“Gerçek Sapna kimdi?” diye sordum. “Abdül’ün cinayetlerini kim işliyordu? Abdullah öldürüldükten sonra Kadir bana gerçek Sapna’yı bulduğunu ve öldürdüğünü söylemişti. O adam kimdi ve eğer onlar için çalışıyorsa Kadir onu niye öldürdü?”</p>

  <p>İki genç adam Nazir’e dönüp baktı. Sanjay ona Urduca birkaç soru sordu. Onlar da gerçekleri en az Nazir kadar iyi biliyordu ama yine de ona başvurup onu da tartışmaya dahil etmek istediler. Nazir’in verdiği cevapların çoğunu anlamama rağmen Sanjay’ın benim için tercüme etmesini bekledim.</p>

  <p>“Adamın adı Jeetendra’ydı. Ona Jeetudada derlerdi. Delhi tarafındaki katillerden biriydi. Gani onu dört adamla birlikte buraya getirdi. Aslına bakarsan Gani adamları tam iki yıl boyunca beş yıldızlı otellerde ağırladı! Şerefsiz! Kadir’in mücahitlerinden, savaştan ve diğer şeylerden şikayet edip ondan sonra da o psikopat katilleri beş yıldızlı otellerde besledi!”</p>

  <p>Salman “Abdullah öldürüldüğünde Jeetudada sarhoş oldu,” diye ekledi. “Herkesin Sapna’nın öldüğünü söylemesi ona dokunmuştu. Neredeyse iki yıldır Sapna görevini üstlenmişti ve aklını kaçırmaya başlamıştı. Kendisinin ya da Gani’nin saçmalıklarına inanmaya başlamıştı.”</p>

  <p>Sanjay araya girerek “Ne aptalca isim <i>yaar,</i>” dedi. “Sapna kız ismi. Lanet bir kız ismi. Bu kendime Lucy demem gibi bir şey. Hangi aklı başında adam kendine bir kız ismi verir ki?”</p>

  <p>“On bir insanı öldüren ve bundan neredeyse paçayı kurtaran bir adam,” diye cevapladı Salman. “Her neyse, Abdullah’ın öldürüldüğü gece, herkes Sapna’nın öldürüldüğünü söylerken Jeetudada iyice sarhoş oldu ve gerçek Sapna’nın kendisi olduğunu önüne çıkana yaymaya başladı. O esnada President Oteli’nde bir bardaydı ve Sapna’nın cinayetlerinin ardındaki kişiyi, bu işi kimin planladığını söylemeye hazır olduğunu bağıra bağıra ilan etmeye başladı.”</p>

  <p>Sanjay ‘<i>göt herif</i>’ anlamına gelen terimi kullanarak “<i>Lanet olası gandu</i>” diye homurdandı. “O psikopatların hepsi ötmeye hazırdır zaten.”</p>

  <p>“Şansımıza o gece oradakilerin çoğu yabancıydı, o yüzden de Jeetudada’nın neden bahsettiğini anlamadılar. Adamlarımızdan biri bardaydı ve Jeetu’ya çenesini kapamasını söyledi. Bunun üzerine Jeetudada, Abdül Kadir Han’dan korkmadığını, onun için planları olduğunu da eklemiş. Kadir’in sonunun da tıpkı Macit gibi olacağından sözetmiş. Adamımız hemen Kadir’i çağırdı, Kadir de oraya gidip işi bizzat kendisi halletti. Oraya Nazir, Khaled, Ferit, Ahmet Zadeh, genç Andrew Ferreira ve birkaç adamla birlikte gitti.”</p>

  <p>Sanjay “Kahretsin, bu şansı kaçırdım!” diye söylendi. “O namussuzla daha ilk günden, hele Macit’in ölümünden sonra bizzat ilgilenmek istiyordum ama o sırada Goa’da bir iş peşindeydim. Her neyse, Kadir o adamların icabına baktı.”</p>

  <p>“Adamları President Oteli’nin yakınındaki otoparkta buldular. Jeetudada ve adamları direndi ve büyük bir çatışma çıktı. Adamlarımızdan ikisi vuruldu. Vurulanlardan biri Hüseyin’di. Şimdi Ballard Pier’deki işleri yönetiyor. Hüseyin kolunu o çatışmada kaybetti. Eğer Ahmet Zadeh onu kaldırarak oradan çıkarıp hastaneye taşımasaydı, oracıkta kan kaybından ölebilirdi. Orada olan dört adam da, Jeetudada ve üç adamı öldürüldü. Kadirbhai son kurşunları kafalarına şahsen sıktı. Fakat Sapna’nın adamlarından biri otoparkta değildi ve kaçmayı başardı. Onun izine bir daha rastlamadık. Adam Delhi’ye gitti ve ortadan kayboldu. O zamandan bu yana ondan haber alamıyoruz.”</p>

  <p>Sanjay kederli bir şekilde iç çekip sessizce “Ahmet Zadeh’i sevmiştim,” dedi. Ki bu kendince birisi için söyleyebileceği en övgü dolu sözdü.</p>

  <p>Ben de her zaman kalabalığın arasında bir arkadaşını arıyormuş gibi bakan ve eli ellerim arasında hayata gözlerini yuman adamı hatırlayarak “Ben de,” dedim. “O iyi bir adamdı.”</p>

  <p>Nazir sanki tehditler savuruyormuş gibi hiddetli konuşma şekliyle bir şeyler söyledi.</p>

  <p>“Pakistan polislerine Kadirbhai ile ilgili bilgi verildiğinde bu işin ardında Abdül Gani’nin olduğu apaçık ortaya çıktı,” diye tercüme etti Sanjay.</p>

  <p>Onaylarcasına başımı salladım. Gayet açıktı. Abdül Gani, Pakistan’dandı. Oradaki bağlantıları oldukça güçlüydü ve onun için çalışırken bunu kendisi bana defalarca söylemişti. Aklıma gelen ilk düşünce Gani’den şüphelenmeyecek kadar kendisini sevmiş olmamdı ki bu doğruydu. Ayrıca onun bana ilgi göstermesi gururumu da okşuyordu. Gani, Kadir’den sonra konseydeki patronumdu ve arkadaşlığımıza zamanını, enerjisini ve sevgisini vermişti. O zaman aklım utanç ve intikam duygularıyla dolu olduğu için Karaçi’de dikkatimi dağıtan bir başka unsur daha vardı. Camiyi ziyaret edişimizde Kadirbhai ile Khaled’in yanına oturup Kör Şarkıcıları dinlediğimiz zamandan hatırlıyordum bunu. O sarı lamba ışığının altında Didier’in mektubunu okuyup Madam Zhou’yu öldürmeye karar verişimi anımsıyordum. Bunu düşünüşümü ve kafamı çevirdiğimde Kadir’in altın rengi gözlerinde gördüğüm sevgiyi hatırlıyordum. Bu sevgi ve öfke, Gani’nin ihaneti kadar önemli ve apaçık ortada olan bir şeyi bile görmeme engel mi olmuştu? Eğer bunu görememişsem başka neleri görememiştim?</p>

  <p>Salman “Kadir’in, Pakistan’dan çıkmaması gerekiyordu,” diye ekledi. “Kadirbhai’nin, Khaled’in, Nazir’in... Hatta senin bile. Abdül Gani bunun bütün konseyi -onun yanında yer almayanlar dışında- devirmek için eline geçen bir şans olduğunu düşündü. Fakat Kadirbhai’nin de Pakistan’da kendi dostları vardı ve onu uyardılar. Böylece sizin için kurulan tuzaktan kaçtınız. Sanırım Abdül o günden itibaren işinin bittiğini biliyordu. Yine de Bombay’da hiçbir düşmanca harekette bulunmadı. Belki de Kadir ve diğer herkesin savaşta öldürüleceğini umuyordu.”</p>

  <p>Nazir nefret ettiği İngilizceyi duymaya daha fazla dayanamayarak araya girdi. Ne dediğini anladığımı düşünüyor, söylediklerini tercüme edebiliyordum ama tahminim doğru mu diye Sanjay’a dönerek ondan onaya bekledim.</p>

  <p>“Kadir, Nazir’den Abdül Gani ile ilgili gerçeği bir sır olarak saklamasını istemiş. Eğer savaşta ona bir şey olursa Nazir’in geri dönüp Gani’den intikamını almasını buyurmuş. Böyle dedi, değil mi?”</p>

  <p>Sanjay kafasını sallayarak “Evet,” dedi. “Doğru anladın. Gani işini hallettikten sonra onun tarafında olan adamların icabına bakmalıydık. Artık Gani’nin tarafında olan kimse kalmadı. Ya öldüler ya da Bombay’dan cehennem olup gittiler.”</p>

  <p>Salman gülümseyerek “Böylece asıl konumuza geliyoruz,” dedi. Salman’ın gülümsemesine pek sık rastlanmazdı ama bu iyi niyetli bir gülücüktü. Yorgun, mutsuz, zorlu bir adamın gülümsemesiydi. Uzun yüzü biraz orantısızdı, çünkü bir gözü diğer gözünden bir parmak kalınlığında aşağıdaydı. Burnundaki kırık eğri büğrü bir şekilde kaynamıştı. Bir yumruk dudağını yardığından atılan dikiş deriyi geriyor, ağzının kenarı hafifçe bir yana çekiyordu. Kısa saçları kaşlarının üzerinde bir çember çiziyor, hafifçe çıkık kulaklarının üzerine düşüyordu. “Bir süreliğine pasaport işini senin yürütmeni istiyoruz. Krishna ve Villu bu konuda çok ısrarcı. Onlar biraz...”</p>

  <p>Sanjay araya girerek “Kafayı yemişler, “dedi. “Korkuyorlar, çünkü Bombay’ın dört bir yanında adamlar doğranıp duruyor. En başta da o lanet olası bodrumdayken Gani’nin parçalara ayrılmasından etkilendiler. Şimdi artık savaş sona erdi ve biz kazandık ama Krishna ve Villu halen korku içinde. Onları kaybedemeyiz Lin. Senden onlarla çalışıp içlerini biraz rahatlatmanı istiyoruz. Her dakika seni soruyorlar ve onlarla çalışmanı istiyorlar. Seni seviyorlar dostum.”</p>

  <p>Bir Sanjay’a, bir Salman’a baktıktan sonra Nazir’e döndüm. Eğer doğru anladıysam bu baştan çıkarıcı bir teklifti. Kazanan Kadir grubu, yerel mafya konseyini yaşlı Sobhan Mahmut’un komutası altında yeniden oluşturuyordu. Nazir tıpkı Mahmut Melbaaf gibi konseyin tam üyesi haline gelmişti. Diğer üyeler de Sanjay, Salman, Ferit ve üç Bombay doğumlu patrondu. Bu altı kişinin hepsi Marathi’nin yanında Hintçe ve İngilizce de konuşuyordu. Bu bana onlarla iletişim kurmak için eşsiz ve büyük bir fırsat veriyordu, çünkü Marathi konuşabilen tanıdıkları tek <i>gora</i> bendim. Arthur Yolu Hapishanesinde ayaklarına pranga vurulan bildikleri ilk <i>gora</i>’ydım. Aynı zamanda Kadir’in savaşından canlı çıkan sayılı adamdan biriydim. Beni seviyorlar, bana güveniyorlar ve beni değerli görüyorlardı. Gangsterler savaşı bitmişti. Şehirde kendi bölgelerini yöneten yeni mafya oluşumunda servetler kazanılabilirdi. Benim de paraya ihtiyacım vardı. O zamana kadar biriktiğim parayla geçinmişsem de artık neredeyse meteliksizdim.</p>

  <p>Nazir’e dönerek ve sorumu Sanjay’ın cevaplayacağını bilerek “Aklınızda tam olarak ne var?” diye sordum.</p>

  <p>“Pasaportları, pulları, pasaport işlerini, ehliyetleri, izin belgelerini, kredi kartlarını sen yöneteceksin,” diye cevap verdi Sanjay hemen. “Tıpkı Gani’nin durumunda olduğu gibi kontrol tamamen sende olacak. Neye ihtiyacın olursa alacaksın. Aynı zamanda işten de yüzde beş alırsın diye düşündüm ama eğer bunu yeterli bulmazsan bu konuda konuşabiliriz <i>yaar</i>.”</p>

  <p>Salman da “Ve istediğin zaman konseyi ziyaret edebilirsin,” diye ekledi. “Bir nevi izleyici pozisyonunda tabii. Ne diyorsun?”</p>

  <p>“Operasyon yerini Gani’nin malikanesinden başka yere taşımalısınız,” dedim sessizce. “Orada çalışmaktan hiç memnun olmamıştım. Oranın Krishna ve Villu’nun tüylerini diken diken etmesine şaşmamalı.”</p>

  <p>Sanjay masaya vurarak güldü ve “Pekala, sorun değil,” dedi. “Nasıl olsa orayı satacaktık. Biliyor musun Lin kardeş, o şişman namussuz Gani kendi evini ve yandaki evi kayınbiraderinin üzerine yapmış. Herifi doğradıktan sonra kayınbiraderi evleri bizim üzerimize geçirmek istemedi. Daha sonra da sert adamı oynayıp avukatlardan, polis çağırmaktan falan bahsetmeye başladı. Biz de onu asitle dolu bir fıçının üzerine asmak zoranda kaldık. Tabii o zaman o sertlikten eser kalmadı ve belgeleri imzalamak için sabırsızlandı adamcağız. Bu iş için Ferit’i yollamıştık, konuyla o ilgilendi. Fakat Gani’nin kayınbiraderinin gösterdiği saygısızlık onu delirtti ve herif onu uğraştırıp asit fıçısını hazırlattı diye çok sinirlendi. Kardeşimiz Ferit dolambaçlı işlerden hoşlanmaz. Herifi asit dolu fıçının üzerine asma işi biraz... Nasıl denir Salman? Ne denir?”</p>

  <p>“Bayağı,” diye tamamladı Salman.</p>

  <p>“Evet. Bütün bu yapılmak zorunda kalınanlar bayağıydı. Ferit saygı görmek ister, aksi halde sadede gelip adamın işini bitirir. Ferit böyle kızınca ve adam Gani’nin evleri için böyle namussuzluk yapınca kayınbiraderin kendi evini de almış. Şimdi adamın hiçbir şeyi yok, bizimse sanşa çıkmış bir ev yerine tam üç evimiz var.”</p>

  <p>Salman alaycı bir gülümsemeyle “Şu emlak işi çok tehlikeli ve curcunalı bir iş,” dedi. “Olabildiğince çabuk emlak işine de gireceğiz. Büyük emlak şirketlerinden birini devralıyoruz. Ferit bu konuda çalışıyor. Pekala, eğer Gani’nin evinde çalışmak istemiyorsan, senin için nereyi ayarlamamızı istersin?”</p>

  <p>“Tardeo’yu severim,” dedim. “Hacı Ali’nin yakınlarında bir yer olabilir.”</p>

  <p>“Neden Tardeo?” diye sordu Sanjay.</p>

  <p>“Tardeo’yu severim... Temiz ve sessiz bir yer. Hacı Ali’ye de yakın. Orayla duygusal bir bağım var.”</p>

  <p>Salman “<i>Thik hain, Lin,</i>” diyerek onayladı. “Tardeo olacak. Ferit’e hemen oralardan yer bakmaya başlamasını söyleyeceğiz. Başka bir şey var mı?”</p>

  <p>“Güvenebileceğim birkaç teslimatçıya ihtiyacım olacak. Kendi adamlarımı seçmek isterim.”</p>

  <p>“Aklında kim var?” diye sordu Sanjay.</p>

  <p>“Onları tanımazsınız. Dışarıdan adamlar. Ama ikisi de çok iyidir. Johnny Cigar ve Kishore. Onlara güvenebileceğimi biliyorum.”</p>

  <p>Sanjay ile Salman önce birbirlerine sonra Nazir’e baktılar. Nazir başını salladı.</p>

  <p>“Sorun değil,” dedi Salman. “Hepsi bu mu?”</p>

  <p>Nazir’e dönerek “Bir şey daha var,” dedim. “Konseydeki kontağımın Nazir olmasını istiyorum. Eğer herhangi bir nedenle bir sorun ortaya çıkarsa ilk konuşacağım kişi Nazir olmalı.”</p>

  <p>Nazir tekrar başını sallayarak gözleriyle belli belirsiz gülümsedi.</p>

  <p>Anlaşmayı bağlamak için iki genç adamla da el sıkıştım. Bu anlaşma beklediğimden daha ciddi ve resmiydi ve gülmemek için kendimi zor tutmuştum. O tavırlar, sergiledikleri ağırlık ve benim içimdeki gülme isteği aramızdaki farkı ortaya koyuyordu. Salman’ı ve Sanjay’ı seviyordum. Nazir’i de gerçekten seviyordum ve ona hayatımı borçluydum. Buna rağmen mafya benim için sadece bir araçtı, amaç değildi. Onlar içinse mafya bir aileydi, onları birbirine bağlayan ve son nefeslerini verene kadar bir arada tutan bir bağdı. Ciddiyetleri el ele, göz göze verdikleri kardeşliklerini ortaya koyuyordu ama bunun benim için aynı olmadığına inandıklarını da biliyordum. Beni işe alıyor, benimle çalışıyorlardı. Abdül Kadir Han ile savaşa giden çılgın beyaz adam, <i>gora...</i> Ama eninde sonunda onları bırakacağımı ve kendi dünyama geri döneceğimi düşünüyorlardı.</p>

  <p>Bense o zamanlar böyle bir şey düşünmüyordum, çünkü beni eve götürebilecek bütün köprüleri yakmıştım. Bu küçük törenin içtenliği karşısında gülmemek için kendimi zor tutsam da bu tokalaşmayla birlikte resmen profesyonel suçluların arasına katılmıştım. O zamana kadar Kadir Han’ın hizmetinde suç işlemiştim. Bunu anlamak bu dünyanın dışında olan biri için ne kadar zor olsa da o zamanlar bu suçları Kadir’e olan sevgimden, güvenliğimden ve her şeyden de öte ondan istediğim baba sevgisinden dolayı işlediğimi söylüyordum. Kadir öldüğü zaman kolaylıkla ortamdan kendimi koparabilirdim. İstediğim hemen her yere gidebilirdim. Başka bir şey yapabilirdim. Ama yapmadım. Kaderimi onlarla birleştirdim ve para, güç ve kardeşliğin sağladığı korunma duygusu için yaşayan gangsterlerden biri haline geldim.</p>

  <p>Yaşamak için yasaları çiğnemek beni meşgul etti. Öyle meşgul etti ki hissettiklerimi kendimden bile saklamayı başardım. Mocambo’daki o buluşmanın ardından her şey çok çabuk gelişti. Bir bina tutuldu. Suyun üzerinde yüzen Hacı Ali Camii’nden kısa bir yürüyüş mesafesinde olan iki katlı bina, Bombay Belediyesinin tapu dairelerinden biriydi. Belediye daha geniş, daha modern bir ofise taşınınca eski sıraları, masaları, dolapları ve rafları da geride bırakmışlardı. Mobilyaların hepsi ihtiyaçlarımıza uyuyordu. Bir haftamı içeri soktuğum ve Gani’nin bodrumundan getirdiğimiz makineleri ve ışıklı masaları koymak için mobilyaların yerlerini değiştiren, toz alıp yerleri cilalayan işçileri ve temizlikçileri yönetmekle geçirdim.</p>

  <p>Adamlarımız özel donanımları üstü kapalı, büyük bir kamyonla gece geç saatlerde teslim ettiler. Kamyon yeni imalathanemizin iki tarafa açılan kapısına yanaştığında etraf iyice sessizdi. Uzaktan bir yerlerden alarmlar ve itfaiye arabalarının sesi duyuluyordu. Kamyonun yanında dururken sesin geldiği yöne doğru baktım.</p>

  <p>Ben “Büyük bir yangın çıkmış olmalı,” diye mırıldanınca Sanjay güldü. “Artık resmen gayrimenkul işindeyiz, çünkü en büyük rakibimiz yangından dolayı işyerini kapatmak zorunda kaldı. Yarın, buradan çok uzakta olmayan bir yerde ilk emlak ofisimizi açacağız. Bu gece de hiçbir meraklı göz yeni atölyemize eşyalarımızı taşıdığımızı görmüyor. Ferit bir taşla iki kuş vurmuş oldu, <i>na?</i>”</p>

  <p>Yangın ve duman karanlık gökyüzünü kaplayıp alarmlar ve sirenler bir kilometre ötemizde ötmeye devam ederken biz de ağır teçhizatları yeni atölyemize taşıyan adamlara direktif verdik. Krishna ve Villu neredeyse hemen çalışmaya başladı.</p>

  <p>Uzakta olduğum aylar boyunca Gani öğüdümü tutmuş, üretimi izin kağıtları, sertifikalar, diplomalar, ehliyetler, kredi mektupları, geçiş kartları ve diğer belgeleri hazırlama işine de kaydırmıştı. Bu Bombay’ın gelişen ekonomisinde gelişen bir işti ve talebi karşılamak için çoğu zaman gün ağarana dek çalıştık. Yetkililer bizim kalpazanlığımız karşısında belgelerinin üzerinde değişiklik yaptıkça biz de hemen onların taklidini yapıp ek bir masrafla belgelerimizi satışa sunuyorduk.</p>

  <p>Pasaport atölyesi gayet sıkı bir tempoda altı aydır çalışıyordu. Bir gün yanımda duran Salman Mustaan’a dönerek “Bu bir çeşit Kızıl Kraliçe yarışı,” dedim.</p>

  <p>“<i>Lal Ka Rani</i>” diye sordu Salman. <i>Kızıl Kraliçe mi?</i></p>

  <p>“Evet. Bu biyolojiyle ilgili. İnsan vücudu gibi ev sahipleri ile parazitler, virüsler ve bunlar gibi şeyler arasında geçer. Gecekonduda kliniğimi işletirken bu konu üzerinde çalışmıştım. Ev sahipleri, yani bedenlerimiz ile bizi hasta eden mikroplar birbiriyle yarışa girer. Parazit saldırdığında ev sahibi bir savunma oluşturur. Virüs bu savunmayı aşmak için değişir. Ev sahibi bu defa yeni bir savunma kurar. Bu böylece sürüp gider. Buna Kızıl Kraliçe yarışı derler. Bu isim, <i>Alice Harikalar Dünyası</i>'nda hikayesinden alınmıştır.”</p>

  <p>“Biliyorum,” diye cevapladı Salman. “Okulda öğrendik ama hiçbir zaman anlamadım.”</p>

  <p>“Sorun değil, kimse anlamıyor zaten. Her neyse, küçük kız Alice, Kızıl Kraliçe ile karşılaşır. Kraliçe çok hızlı koşuyor ama hiçbir yere ulaşamıyordur. Alice’e, onun ülkesinde aynı yerde kalmak için çok koşmak gerektiğini söyler. Biz de dünyanın her yerindeki pasaport, ehliyet ve banka yetkilileriyle aynı durumdayız. İşimizi zorlaştırmak için pasaportları ve diğer belgeleri değiştirip duruyorlar, biz de onları kandırmak için yeni yöntemler bulup duruyoruz. Onlar belgelerin yapılış şeklini değiştirirken biz de onların taklidini yapıp kendimize uyarlamak için yeni yollar buluyoruz. Bu tam bir Kızıl Kraliçe yarışı, hepimiz olduğumuz yerde kalabilmek için gerçekten hızlı koşmalıyız.”</p>

  <p>“Bence sen aynı yerde durmaktan çok daha iyisini yapıyorsun,” dedi Salman. Sesi yüksek çıkmamıştı ama söylediğinde samimiydi. “Harika bir iş çıkardın Lin. Kimlik işi süper. Gerçekten çok büyük bir pazar. İnsanlara yetmiyor. İyi de bir uğraş. Senin pasaportlarını, belgelerini kullanan bütün adamlarımız hiçbir problem çıkmadan dolaştı. Aslına bakarsan seni bugün bizimle yemek yemeye çağırmamın nedeni bu. Sana bir sürprizim var. Bir çeşit hediye de diyebilirsin. Hoşuna gideceğinden eminim. Çıkardığın harika iş için bir çeşit teşekkür olarak alabilirsin bunu.”</p>

  <p>Salman’a bakmadım. Sıcak, bulutsuz bir öğleden sonrası Mahatma Gandhi Yolu’ndan Regal Meydanı’na doğru yan yana, hızlı adımlarla ilerliyorduk. Kaldırım sokak tezgahlarına bakan alışverişe çıkmış insanlarla kaplı olduğundan yanımızda, ardımızdan yavaşça akmakta olan trafikle birlikte, yoldan ilerliyorduk. Salman’a bakmamıştım, çünkü son altı aydır onu tanıdığım kadarıyla bana yaptığı bu iltifatın onu utandırdığını tahmin etmiştim. Salman doğuştan bir liderdi fakat emir verme ve yönetme içgüdüsü olan pek çok kişi gibi lider olma sanatının gereklilikleri karşısında gerçekten zor durumlara düşüyordu. Aslında alçakgönüllü bir adamdı ve bu tevazu onu onurlu biri yapıyordu.</p>

  <p>Bir keresinde Lettie suçluları, katilleri ve mafya mensuplarını onurlu adamlarmış gibi yansıtmamı garip ve sıradışı bulduğunu söylemişti. Aslında bence bu gariplik benden değil ondan kaynaklanıyordu. Lettie onurla erdemi karıştırıyordu. Erdem ne yaptığımızla ilgilidir, onur ise onu nasıl yaptığımızla. Onurlu bir şekilde savaşabilirsiniz. Cenevre Sözleşmesi bu nedenle vardır. Ama barışı onursuz bir şekilde de sağlayabilirsiniz. Onur, alçakgönüllü olmaktan geçer. Gangsterler de tıpkı polisler, politikacılar, askerler ve din adamları gibi, yalnızca alçakgönüllü olurlarsa yaptıkları işte iyi olurlar.</p>

  <p>Üniversite binalarının karşısındaki geniş kaldırıma yürürken Salman, “Biliyor musun, arkadaşlarının bu işe girmediğine sevindim. Hani şu pasaport işine başlarken sana yardım etmesini istediğin arkadaşların,” dedi.</p>

  <p>Kaşlarımı çatıp sessizliğimi bozmadan Salman’ın hızlı adımlarına ayak uydurmaya devam ettim. Johhny Cigar ve Kishore bana pasaport işinde yardımcı olmayı reddetmişlerdi ve bu beni hem şaşırtmış hem de hayalkırıklığına uğratmıştı. Onların para kazanma fırsatına atlayacaklarını düşünmüştüm. Benimle birlikte hayal ettiklerinden fazla para kazanacaklardı. Onlara benimle birlikte suç işlemeyi teklif ettiğimi anladıklarında yüzlerinde beliren üzgün ve kızgın ifadeyi hiç tahmin edememiştim. Bunu yapmak istemeyeceklerini hiç aklıma getirmemiştim. Suçlularla ve suçlular için çalışmak istemeyeceklerini hesaba katmamıştım.</p>

  <p>Onların taşlaşmış, solmuş, utanç içinde gülümsemelerini görüp eve dönüşümü hatırlıyorum. Tam gözlerimin gerisinde, aklımda yer eden düşünceyi hatırlıyorum, <i>Düzgün, ahlaklı adamların düşüncelerinden ve hislerinden çok mu uzaktaydım artık?</i> Altı ay sonra bile bu soru hala kafamı kurcalıyordu. Yürürken önünden geçtiğimiz dükkanların camlarından cevap bana bakıyordu.</p>

  <p>Salman “Eğer o adamlar seninle çalışsalardı, Ferit’i yanına vermezdim,” diye devam etti. “Onu senin yanına verdiğim için çok memnunum. Artık Ferit daha mutlu. Çok daha rahat. Seni seviyor Lin.”</p>

  <p>Çatık kaşlarıma rağmen gülümseyerek “Ben de onu seviyorum,” dedim. Bu doğruydu. Ferit’i seviyordum ve iyi arkadaş olduğumuza memnundum.</p>

  <p>Üç sene önce Kadir’in mafya konseyini ilk ziyaret edişimde tanıştığım utangaç ama becerikli genç, Ferit tüm hayatını ortaya koyarak bağlılık gösteren zorlu, korkusuz ve öfkeli bir adama dönüşmüştü. Johhny Cigar ve Kishore iş teklifimi reddedince Salman, Ferit ve Goa’lı Andrew Ferreira’yı benim yanıma vermişti. Andrew canayakın ve konuşkandı ama genç gangster arkadaşlarının yanından isteksizce ayrıldığından onunla yakınlaşamamıştık. Ferit ise birçok gününü ve gecesini benimle geçiriyordu ve ikimiz de birbirimizi seviyor ve anlıyorduk.</p>

  <p>“Kadir ölüp de Gani’nin adamlarını temizlemek zorunda kaldığımızda Ferit sınıra yaklaşmıştı,” diye itiraf etti Salman. “Ben de oldukça kötü haldeydim, hatırlarsın, hepimiz... Sıradışı işler yaptık. Fakat Ferit zapt edilemezdi. Beni endişelendirmeye başlamıştı. İşte bazen sert olmak zorundasındır, oyunun kuralı budur ama bu işten zevk almaya başladığında ortada bir sorun vardır, öyle değil mi? Ferit’le konuşmam gerekti. Ona “Ferit,” dedim. ‘İnsanları doğramak her zaman ilk seçenek olmamalıdır. Böyle bir şey ancak listenin en sonlarında yer alır. Hatta bazen listede bile olmaz.’ Fakat Ferit bildiğini okumaya devam etti. Ben de onu senin yanına verdim. Altı ayın ardından, şimdi çok daha sakin biri oldu. İşe yaradı <i>yaar.</i> Sanırım bütün kafayı yemiş serserileri senin yanına yollamalıyım Lin, sen onları hizaya getirirsin.”</p>

  <p>Kubbeli Jehangir Sanat Galerisi’nin olduğu köşeye dönerken “Ferit, Kadir öldüğünde yanında olmadığı için kendini suçladı,” dedim. Trafikte küçük bir boşluk görünce Regal Meydanindaki döner kavşaktan koşarak arabaların arasından geçtik.</p>

  <p>Regal Sineması’nın dışında durunca Salman yumuşak bir ses tonuyla “Hepimiz kendimizi suçladık,” diye mırıldandı.</p>

  <p>Bu kısacık bir cümleydi ve içinde bilmediğim hiçbir şey yoktu ama buna rağmen bu cümle kalbime işledi ve keder birden çığ gibi büyümeye ve yuvarlanmaya başladı. Bir seneden beri, neredeyse o ana dek Kadirbhai’ye olan kızgınlığım onun acısını hissetmemi engellemişti. Diğerleri Kadir’in ölümü karşısında şok içinde paramparça olmuş, dağılmış, öfkelenmişlerdi. Benim ona olan kızgınlığım o kadar yoğundu ki kederim o karla kaplı dağların altında kalmıştı. Bir kayıp hissi vardı içimde. Neredeyse baştan beri acı çekiyordum ve Han’dan nefret etmiyordum... Onu her zaman sevmiştim. O sinemanın önünde durmuş arkadaşlarımızı beklerken bile onu seviyordum. Ama onun için Prabaker ve Abdullah’ta olduğu gibi yas tutmamıştım. Salman’ın, öldüğünde Kadir’in yanında olmadığımız için kendimizi suçladığımız konusundaki yorumu bir şekilde donmuş kederimi açığı çıkarmış ve orada amansız kalp acım başlamıştı.</p>

  <p>Salman neşe içinde “Biraz erken geldik herhalde,” derken ben de o ana geri dönebilmek için çaba harcadım.</p>

  <p>“Evet.”</p>

  <p>“Onlar arabayla geliyor, biz ise yürüyerek geldik ama yine de onlardan erken burada olduk.”</p>

  <p>“Güzel bir yürüyüştü. Geceleri daha da güzel oluyor. Ben bolca yürüyorum. Causeway’den V.T.’ye, oradan da geriye. Şehirde en sevdiğim yürüyüş rotam.”</p>

  <p>Salman gülümseyerek bana bakarken bir yandan kaşlarını çatınca badem rengi gözlerindeki eğim iyice açığa çıktı.</p>

  <p>“Burayı gerçekten seviyorsun, öyle değil mi?” diye sordu.</p>

  <p>“Elbette seviyorum,” dedim savunmaya geçerek. “Tabii bu, burayla ilgili her şeyi sevdiğim anlamına gelmez. Sevmediğim de bir sürü şey var. Ama Bombay’ı seviyorum ve sanırım hep seveceğim.”</p>

  <p>Salman sırıttı ve sokağın ucuna doğru baktı. Soğukkanlı bir şekilde durmak için mücadele ediyordum ama artık çok geçti. Çoktan kedere kapılmıştım.</p>

  <p>Bana ne olduğunu, beni yiyip bitiren ve yok etmeye çalışan şeyi biliyordum. Didier buna bir isim bile vermişti. Bir keresinde buna ‘suikastçı keder’ demişti. Bu pusuda yatıp bekleyen ve aniden, acımasız bir şekilde saldıran bir kederdi. Artık suikastçı kederin yıllarca saklanıp birdenbire ortada neden yokken en mutlu gününüzde ortaya çıkabileceğini biliyorum. Pasaport atölyesinde çalışmaya başlamamın üzerinden altı ay, Kadir’in ölümünün üzerinden bir sene geçmişken içimde ilerleyen karanlık hissi, uzun zamandır görmezden geldiğim acının içimde kabarışını anlamıyordum. Ben de bunu anlamadığımdan acıyla, üzüntüyle nasıl mücadele edersek onunla da mücadeleye giriştim. Fakat ne yaparsanız yapın suikastçı kederle savaşamaz, onu alt edemezsiniz. Düşman sizi adım adım takip eder ve sizden önce her hareketinizi bilir. Düşman sizin kendi kederli kalbinizdir, saldırdığında hedefi şaşmaz.</p>

  <p>Salman badem rengi gözleri parlayarak bir kez daha bana baktı.</p>

  <p>“Gani’nin adamlarından kurtulmak için girdiğimiz savaşta Ferit yeni bir Abdullah olmaya çalışıyordu. Ferit onu çok severdi bilirsin. Onu bir kardeş gibi severdi. Sanırım Abdullah olmaya çalışıyordu. Sanırım savaşı kazanmak için yeni bir Abdullah’a ihtiyacımız olduğunu düşündü. Ama bu işe yaramaz değil mi? Ona bunu anlatmaya çalıştım. Bunu benim gibi olmaya çalışan bütün gençlere söylerim. Sadece kendin olabilirsin. Başkası gibi olmak için ne kadar çabalarsan, kendine o kadar engel olursun. Hey, işte bizimkiler!”</p>

  <p>Önümüzde beyaz bir Ambassador durdu. Ferit, Sanjay, Andrew Ferreira ve kırk yaşlarında çetin ceviz Bombaylı bir Müslüman olan Amir arabadan çıkıp yanımıza geldi. Araba uzaklaşırken biz de el sıkıştık.</p>

  <p>Sanjay “Faysal arabayı park edene kadar bekleyelim,” dedi.</p>

  <p>Koruma için haraç alma işinde Amir’le beraber olan Faysal arabayı park ediyordu. Sanjay eğleniyor, yoğun caddede göze çarpan grubumuz içinde önümüzden geçen genç kızların kaçamak ama ateşli bakışlarını üzerine çekiyordu. Biz gangsterler, ‘goonda’lardık ve hemen herkes bunu biliyordu. Giysilerimiz yeni, pahalı ve son modaydı. Zindeydik, kendimize güveniyorduk, silahlı ve tehlikeliydik.</p>

  <p>Faysal köşeden koşarak çıktı ve kafasını sallayarak arabayı güvenli bir şekilde park ettiğini işaret etti. Biz de ona katıldık ve yan yana yürüyerek Taç Mahal Oteli’ne doğru gittik. Regal Meydanı’ndan Taç Oteli’ne giden yol boyunca geniş, kalabalık meydanlar vardı. Kalabalık biz geçelim diye ayrılırken sıramızı bozmadan rahatça ilerledik. Geçtiğimiz yerlerde ardımızdan insanlar baktı ve fısıldaşmalar oldu.</p>

  <p>Taç’ın beyaz mermer basamaklarını tırmandık ve giriş katındaki Shamiana Restoranı’na girdik. İki garson bizimle ilgilendi ve bizi avluya bakan geniş bir pencerenin kenarındaki rezerve edilmiş uzun masaya oturttular. Ben çıkışa en yakın tarafa oturdum. Salman’ın sıradan cümlesiyle içimi kaplayan garip ve karanlık duygu her geçen dakika büyüyordu. Ortamı bozmadan her an gidebilecek durumda olmak istiyordum. Garsonlar beni yüzlerinde kocaman gülücüklerle karşıladılar ve bana hemşeri anlamına gelen <i>gao-alay</i> diye hitap ettiler. Bu kelime İtalyanca <i>paisano</i> kelimesinin Hintçedeki karşılığıydı. Garsonların hepsi Marathi dilinde konuşan <i>gora</i>'yı, yani beni oldukça iyi tanıyordu. Onlarla dört yıl kadar önce Sunder kasabasında öğrendiğim köy şivesi ile bir süre konuştum.</p>

  <p>Yiyecekler gelince herkes iştahla yemeye koyuldu fakat aç olmama rağmen ben yiyemiyordum. Kabalık etmemek için yer gibi göründüm. İki fincan sert kahve içtim ve dertli halimi bırakıp kendimi muhabbete vermeye çalıştım. Amir bir gece önce gördüğü bir filmi anlatıyordu. Film Hint yapımı bir gangster filmiydi ve gangsterler kötü birer serseriydi. Filmin kahramanı silahsız ve tek başına hepsinin hakkından geliyordu. Amir her dövüş sahnesini bütün detaylarıyla anlatırken adamlar da kahkahalara boğuluyordu. Amir yüzünde yara izi bulunan, kafası iyi, gezmeyi seven, kaşları karmakarışık bir adamdı. Bıyığı, Keşmir’deki yüzen evlerin pruvası gibi üst dudağını kaplıyordu. Gülmeyi ve hikayeler anlatmayı severdi ve gürleyen, kendinden emin sesi dikkat çekerdi.</p>

  <p>Her zaman Amir’e eşlik eden Faysal gençler liginde şampiyon bir boksördü. Bir yıl süren zorlu profesyonel müsabakaların ardından, on dokuzunda dövüşlerden elde ettiği tüm paranın menajeri tarafından zimmetine geçirildiğini öğrenmişti. Faysal menajerin izini sürmüş ve adam ölene kadar onu yumruklamıştı. İşlediği bu suç nedeniyle hapiste sekiz yıl yatmış ve bokstan ömür boyu uzaklaştırılmıştı. Bu saf, çabuk kızan genç, hapisteyken hesaplı, soğukkanlı bir adama dönüşmüştü. Kadirbhai’nin yetenek avcılarından biri Faysal’ı hapiste işe almıştı ve o da hapisteki son üç yılında mafyaya hizmet ederek çıraklığını doldurmuştu. Serbest kalışından sonraki dört senede Faysal, Amir’in gelişmeye başlayan haraçla koruma işinde sağ kolu haline gelmişti. Faysal hızlı, acımasız ve verilen her görevde başarılıydı. Düzleşmiş kırık burnu ve sol kaşından inen yara izi ona ürkütücü bir görüntü veriyor, aynı zamanda bunlar olmasa çok daha yakışıklı ve sıradan görünecek bir yüze sert bir ifade kazandırıyordu.</p>

  <p>Şehrin yeni mafya patronları onlardı. Film yıldızı gibi görünen becerikli katil, mafya konseyinde koltuk sahibi olma hayalini kuran canayakın Goa’lı Andrew, saçlarına kır düşmüş tecrübeli asker ve iyi bir hikaye anlatıcısı Amir, sadece tek bir soru soran -parmak mı, kol mu, bacak mı, boyun mu?- soğukkanlı kaba kuvvet uygulayıcısı Faysal, iş bitirici olarak bilinen ve sorunları ateş ve korkuyla çözen ve ailesi kolera salgını bulaşmış bir gecekonduda hayatını kaybedince tek başına kendinden küçük altı kardeş büyüten Ferit ve sessiz, alçakgönüllü, doğuştan bir lider olan ve yüzlerce insanın hayatını elinde tuttuğu küçük bir imparatorluğu yöneten Salman.</p>

  <p>Onlar benim arkadaşlarımda Arkadaştan da öte, suç dünyasındaki kardeşlerimdi. Birbirimize kanla -bu başkalarının kanı değildi- ve yükümlülüklerle bağlıydık. Ne yaparsam yapayım, onlardan ne yapmalarını istersem isteyeyim çağırdığımda gelirlerdi. Onlar bana ihtiyaç duyduğunda da ben bahane öne sürmeden ve pişman olmadan yanlarına koşardım. Bana güvenebileceklerini biliyorlardı. Kadir, onunla savaşa gitmemi istediğinde gittiğimi ve hayatımı riske attığımı biliyorlardı. Ona ihtiyacım olduğunda Abdullah gelmiş ve Maurizio’nun cesedinden kurtulmak için bana yardım etmişti. Ölü bir adamın bedeninden kurtulma işinde birinden size yardım etmesini istemek çok büyük bir testtir. Herkes bu testten geçemeyebilir. Masadaki herkes böylesi bir testten geçmişti, hatta bazıları böyle birden fazla testten geçmişti. Onlar Avustralya’daki hapishane jargonuyla kusursuz ekipti. Kafasına ödül konmuş bir kanun kaçağı için eşsiz bir ekipti. Kadirbhai’nin koruması altındayken bile kendimi bu kadar güvende hissetmemiştim. Yalnız hissetmem için de hiçbir neden yoktu.</p>

  <p>Ama yalnızdım ve bunun da iki nedeni vardı. Mafya benim değil, onlarındı. Onlar için her zaman örgütleri önce gelirdi. Ben ise mafyaya değil, onlara sadıktım. Kardeşliğe değil, kardeşlerime sadıktım. Mafya için çalışıyordum ama mafyaya dahil değildim. Benim için ona inanan adamlar ve kadınlardan daha önemli olan bir topluluğa, kulübe ya da inanca hiçbir zaman rastlamadım.</p>

  <p>Gruptaki adamlar ve benim aramda bir fark daha vardı. Bu o kadar bariz bir farktı ki dostluk bile bunu gizleyemezdi. Ben masada soğukkanlılıkla ya da istemeden birinin canına kıymamış olan tek kişiydim. O canayakın, konuşkan Andrew bile Baretta’sını köşeye sıkıştırdığı düşmanının üzerine doğrultmuş -ki o kişi Sapna katillerinden biriydi- ve Sanjay’ın anlattığına göre adamı iki-üç kez öldürecekmiş gibi şarjördeki yedi kurşunu da adamın üzerine boşaltmıştı.</p>

  <p>O anda aramızdaki bu farklar ortak olan yüzlerce isteğimize, yeteneğimize ve zaaflarımıza rağmen aşılmaz ve büyük göründü gözüme. Taç’daki o uzun masada onlardan uzaklaşmaya başlıyordum. Amir hikayelerini anlatırken ben de kafa sallayıp diğerleriyle gülmeye çalışıyordum ama içimi keder kaplamıştı. İyi başlayan ve diğerlerinden farksız olması gereken bir gün Salman’ın bir cümlesiyle tepetaklak olmuştu. Oda sıcaktı ama ben üşüyordum. Karnım açtı ama yiyemiyordum. Geniş, kalabalık bir restoranda, etrafım arkadaşlarla çevriliydi ama ben savaştan önceki gece nöbet tutan bir mücahit gibi yalnızdım.</p>

  <p>Kafamı kaldırınca Lisa Carter’ın restorandan içeri girdiğini gördüm. Uzun, sarı saçlarını kestirmişti. Kısa saçları dürüst, güzel yüzüne yakışmıştı. Üzerinde soluk mavi -en sevdiği renk- bol bir gömlek ve pantolon vardı. Kafasında da üzerindekilere uyan mavi çerçeveli bir güneş gözlüğü duruyordu. Sanki gökyüzünden, beyaz ışıktan yapılmış doğaüstü bir yaratık gibiydi.</p>

  <p>Ne yaptığımı çok da düşünmeden hemen özür dileyip masadan kalktım ve arkadaşlarımın yanından ayrıldım. Lisa ona doğru yaklaştığımı gördü. Beni kucaklamak için kollarını açtığında yüzünde kocaman bir gülücük belirmişti. Bir elini yüzüme dokunmak için kaldırdı ve yara izlerinin üzerinde dolaştırdı, diğer eliyle de beni restorandan dışarı, avluya çıkardı.</p>

  <p>Sessiz bir köşeye geçip oturunca “Seni haftalardır görmüyorum,” dedi. “Sorun ne?”</p>

  <p>“Hiçbir şey,” dedim yalan söyleyerek. “Yemek yemek için içeri mi giriyordun?”</p>

  <p>“Hayır, sadece bir kahve içecektim. Otelin eski kısmında, Gateway’e bakan tarafında bir odam var. Milyon dolarlık bir manzarası olan harika bir oda. Letttie büyük bir yapımcıyla anlaşma imzalarken orayı üç günlüğüne tutmuştum. Bu da Lettie’nin adamdan kopardığı avantajlardan biri. Film sektörü işte... Ne denir ki?”</p>

  <p>“İşler nasıl gidiyor?”</p>

  <p>Lisa gülerek “Harika,” dedi. “Lettie işe bayılıyor. Bütün stüdyolarla ve ajanslarla anlaşmaları o yapıyor. Bu işte benden daha başarılı. Ben de turistlerle ilgileniyorum. İşin bu kısmından daha çok hoşlanıyorum. Onlarla tanışıp birlikte çalışmak hoşuma gidiyor.”</p>

  <p>“Ve tabii bu insanlar ne kadar iyi olursa olsun eninde sonunda gidiyor olmaları da hoşuna gidiyor değil mi?”</p>

  <p>“Evet, o da hoşuma gidiyor.”</p>

  <p>“Vikram nasıl? Onu en son... Seni ve Lettie’yi gördüğüm zaman görmüştüm.”</p>

  <p>“Gayet iyi. Vikram’ı bilirsin. Artık çok daha fazla zamanı var. Dublörlük işini özlüyor. O işte gerçekten iyiydi fakat bu Lettie’yi çıldırtıyordu. Durmadan hareket halindeki kamyonlardan atlıyor, kendini pencerelerden falan atıyordu. Lettie de çok endişeleniyordu. Bu yüzden Vikram’ı bu işten vazgeçirdi.”</p>

  <p>“Şimdi ne yapıyor peki?”</p>

  <p>“Artık bir patron oldu biliyor musun? Lettie, Kavita, Karla, Jeet ve benim kurduğum şirketin başkan yardımcısı.” Lisa bir süre tereddüt ettikten sonra konuşmaya devam etti. “Seni soruyordu.”</p>

  <p>Hiçbir şey söylemeden Lisa’ya bakmaya devam ettim.</p>

  <p>Lisa “Karla,” diye açıkladı. “Sanırım seni görmek istiyor.”</p>

  <p>Sessiz kaldım. Lisa’nın kusursuz yüzünden birçok duygu birbiri ardına okunurken ben de biraz olsun bunun tadını çıkardım.</p>

  <p>“Onun filmlerinden hiçbirini gördün mü?”</p>

  <p>“Vikram’ın mı?”</p>

  <p>“Evet. Lettie onu durdurmadan önce Vikram çok sayıda filmde oynadı.”</p>

  <p>“Biraz meşguldüm ama Vikram’ı görmeyi gerçekten çok isterim.”</p>

  <p>“Neden görmüyorsun o zaman?”</p>

  <p>“Göreceğim. Onun her gün Coloba Pazarı’nda takıldığını duydum ve onu görmeyi uzun zamandır istiyorum. Birçok gece çalıştığımdan Leopold’a gidecek vakit bulamıyorum. Sadece... Oldukça yoğunum işte.”</p>

  <p>Lisa yumuşak bir ses tonuyla “Biliyorum,” dedi. “Belki de gereğinden fazla meşgulsün Lin. Çok iyi görünmüyorsun.”</p>

  <p>Gülmeye çalışarak “O kadar üstüme gelme,” dedim. “Her gün spora gidiyor, boks ve karate yapıyorum. Bundan daha iyi görünemem herhalde.”</p>

  <p>Lisa üsteleyerek “Ne demek istediğimi anladın,” dedi.</p>

  <p>“Evet, ne demek istediğini anladım. Seni alıkoymasam iyi olur...”</p>

  <p>“Yok, alıkoymalısın.”</p>

  <p>Gülümsemeye çalışarak “Alıkoymalı mıyım?” dedim.</p>

  <p>“Evet. Şimdi benimle odama gelmelisin. Yukarı kahve söyleriz. Hadi, gidelim.”</p>

  <p>Lisa haklıydı, odanın manzarası şahaneydi. Turist feribotları ya Elephanta Adası’nın önüne demirlemiş ya da kıyılardan denizin dalgalarında bir aşağı bir yukarı sallanarak geri dönüyorlardı. Daha küçük botlar hızlı hızlı sallanırken ufukta demir atmış gibi görünen büyük yük gemileri okyanus sanki körfezmiş gibi orada hareketsiz bir şekilde duruyordu. Aşağımızdaki caddede yürüyen turistler Gateway Anıtı’nın uzun, taş kemeri altından geçerken hareketleriyle etrafa değişik renkler saçıyorlardı.</p>

  <p>Lisa ayakkabılarını fırlattı ve yatağın üzerine bağdaş kurdu. Ben de yatağın ucuna, Lisa’nın yanına oturdum. Kapının yakınındaki yere bakıyordum. Bir süreliğine sessiz kalıp perdeleri şişiren rüzgarın beraberinde getirdiği gürültüleri dinledik.</p>

  <p>Lisa derin bir nefes alarak “Bence,” diye söze başladı. “Gelip benimle yaşamalısın.”</p>

  <p>“Şey, bu...”</p>

  <p>Beni susturmak için iki elini de kaldıran Lisa “Önce söyleyeceklerimi dinle,” dedi. “Lütfen.”</p>

  <p>“Ben sadece...”</p>

  <p>“Lütfen.”</p>

  <p>“Pekala,” diyerek gülümsedim ve yatağın başucuna sırtımı yaslamak için geriye doğru uzandım.</p>

  <p>“Yeni bir yer buldum. Tardeo’da. Senin Tardeo’yu sevdiğini biliyorum. O daireyi seveceğini de biliyorum, çünkü ikimizin de hoşuna giden tarzda bir yer. Demek istediğim şu sanırım. İkimiz aynı şeyleri seviyoruz Lin. Birçok ortak noktamız var. İkimiz de uyuşturucudan kurtulduk. Bu çok zor bir iş ve sen bunu biliyorsun. Çoğu insan bunu başaramaz bile. İkimiz de başardık, çünkü birbirimize benziyoruz. Biz... Biz birlikte çok iyi oluruz.”</p>

  <p>“Lisa... Kesinlikle uyuşturucudan kurtuldum diyemem.”</p>

  <p>“Ama kurtuldun Lin.”</p>

  <p>“Hayır. Bir daha ömür boyu eroin kullanmayacağım diyemem, o yüzden onu yendiğimi de söyleyemem.”</p>

  <p>Lisa gözleri yaşararak “Fakat bu bir araya gelmemiz için daha da iyi bir neden, görmüyor musun?” diye sordu. “Ben seni uyuşturucudan uzak tutarım. Ben bir daha uyuşturucuya dokunmayacağımı söyleyebilirim, çünkü o meretten nefret ediyorum. Eğer birlikte olursak film işini yürütür, eğlenir ve birbirimize göz kulak oluruz.”</p>

  <p>“Bu çok...”</p>

  <p>“Dinle, eğer Avustralya ve hapis konusunda endişeleniyorsan istediğin başka bir yere, bizi bulamayacakları bir yere gideriz.”</p>

  <p>İfademi bozmamaya çalışarak “Bunu sana kim söyledi?” diye sordum.</p>

  <p>Lisa sakin bir şekilde “Karla,” dedi. “Bir keresinde sana bakmamı söylediğinde bunu da söylemişti.”</p>

  <p>“Karla sana böyle mi söyledi?”</p>

  <p>“Evet.”</p>

  <p>“Ne zaman?”</p>

  <p>“Uzun zaman önce. Ona senin hakkında sorular sordum. Senin hakkında ne hissettiğini ve onun ne yapmak istediğini sordum.”</p>

  <p>“Neden?”</p>

  <p>“Ne demek neden?”</p>

  <p>Elimi elinin üzerine koyarak “Yani, neden Karla’ya hakkımdaki hislerini sordun?”</p>

  <p>Lisa bir süreliğine gözlerimin içine bakıp tekrar gözlerini kaçırarak “Çünkü sana tutuldum, seni salak!” dedi. “İşte bu yüzden Abdullah’la gittim. Seni kıskandırmak ya da ilgini çekmek için. O senin arkadaşın olduğundan ben de yakınında olabilecektim.”</p>

  <p>“Tanrım,” diye içimi çektim. “Üzgünüm.”</p>

  <p>Lisa gözleri rüzgarla kabarıp inen perdede “Hala Karla mı?” dedi. “Hala ona mı aşıksın?”</p>

  <p>“Hayır.”</p>

  <p>“Ama onu hala seviyorsun.”</p>

  <p>“Evet.”</p>

  <p>“Peki ya ben?”</p>

  <p>Lisa’ya cevap vermedim, çünkü gerçeği bilmesini istemiyordum. Ben de gerçeği bilmek istemiyordum. Aramızdaki sessizlik giderek büyüdü ve bunun yarattığı baskıyı üzerimde hissedebiliyordum.</p>

  <p>“Bir arkadaşım var,” dedi Lisa. “Bir sanatçı. Heykeltıraş. Adı Jason. Onu tanıyor musun?”</p>

  <p>“Hayır, sanmıyorum.”</p>

  <p>“Bir İngiliz ve olaylara tam bir İngiliz gibi bakıyor. Yani bizim Amerikan bakış açımızdan oldukça farklı. Juhu Sahili yakınlarında büyük bir stüdyosu var. Bazen oraya gidiyorum.”</p>

  <p>Lisa tekrar sustu. Orada oturduk ve körfezden esen rüzgar odaya bir serin hava bir ılık hava taşıdı. Lisa’nın gözlerini üzerimde hissediyordum. Yatağın üzerinde bir arada duran ellerimize bakıyordum.</p>

  <p>“Oraya en son gidişimde Jason bir fikir üzerinde çalışıyordu. Boş kartonları alçıyla dolduruyor, oyuncakların etrafına konan süngerleri ve yeni bir televizyon aldığında etrafına yerleştirilen köpükleri kullanıyor. Bunlara negatif alanlar diyor. Onları yoğurup heykellerini yapıyor. Stüdyosu yumurta kartonlarından, diş fırçası kutusundan veya yeni kulaklığının içinde geldiği karton kutudan yaptığı şekillerle dolu.”</p>

  <p>Lisa’ya bakmak için başımı çevirdim. Gözlerindeki mavisinde fırtınalar kopuyordu. Gizli düşüncelerle dolu dudakları bana söylemeye çalıştığı gerçekle şişmişti.</p>

  <p>“Orada yürüyüp bütün o heykellere baktım ve kendimin de öyle bir şey olduğunu düşündüm. Bütün hayatım boyunca böyleydim. Negatif alan. Her zaman içimi doldursun, bana bir amaç versin diye birini, bir şeyi bekledim...”</p>

  <p>Uzanıp onu öptüğümde gözlerindeki fırtına dudaklarımıza geldi ve limon kokulu cildinden aşağı dökülen gözyaşları Mombadevi’nin Yasemin Bahçesi’ndeki arıların gizli balından bile tatlıydı. Lisa’nın bizim için ağlamasına izin verdim. Gözyaşları dindiğinde ikimizi de güzellikle sardı. Bu sadece ona ait bir güzellikti. Onun cesur yüreğinde doğan ve sevgisi ile gerçeğe dönüşen bir güzellik. Neredeyse işe yarayacaktı.</p>

  <p>Odasından çıkmaya hazırlanırken tekrar öpüştük. Vücutlarının çarpışmasıyla bir araya gelen ama bu çarpışma sonucu kendine gelemeyen iyi arkadaşlar, aşıklar.</p>

  <p>Lisa penceresinden esen rüzgarın önünde dururken üzerine bir havlu aldı. “O hala orada değil mi?”</p>

  <p>“Lisa bugün kendimi iyi hissetmiyorum ve nedenini bilmiyorum ama bunun ikimizle bir ilgisi yok. Sen ve ben... Çok iyiydi. En azından benim için.”</p>

  <p>“Benim için de. Ama Karla’nın hala kalbinde olduğunu düşünüyorum.”</p>

  <p>“Hayır. Az önce söylediklerim yalan değildi. Artık ona aşık değilim. Afganistan’dan döndüğümde bir şeyler oldu. Belki de Afganistan’da oldu. Sadece... Aşkım sona erdi.”</p>

  <p>Lisa “Sana bir şey söyleyeceğim,” diye mırıldandıktan sonra bana döndü ve daha güçlü bir sesle konuşmaya başladı. “Bu, Karla ile ilgili. Dediğine inanıyorum ama gerçekten onunla arandakinin bittiğini söylemeden önce bunu bilmen gerek.”</p>

  <p>“Buna ihtiyacım yok.”</p>

  <p>“Lütfen Lin! Bu kızsal bir şey. Bunu söylemem gerek, çünkü onun hakkında gerçeği, onu bu kadar sert yapan şeyi bilmeden önce ona olan hislerinin sona erdiğini söyleyemezsin. Eğer sana bunu söylemem onun hakkında farklı hissetmene neden olmazsa işte o zaman özgür olduğunu bileceğim.”</p>

  <p>“Peki ya farklı hissetmeme neden olursa?”</p>

  <p>“Şey, belki de ikinci şansı hakediyordur. Bilmiyorum. Tek söyleyebileceğim bana anlatana kadar Karla’yı anlamamış olduğumdur. Evet... Sanırım bilmen gerek. Eğer aramızda bir şey olacaksa her şeyin, yani geçmişin açık olmasını isterim.”</p>

  <p>Kapının yanındaki bir sandalyeye oturarak “Pekala,” dedim.</p>

  <p>Lisa bir kez daha yatağın üzerine oturdu ve çenesini yukarı kaldırdığı dizlerine yasladı. Lisa değişmişti, bunu farketmemek imkansızdı. Vücudunun hareket edişinde bir çeşit dürüstlük, açıklık ve bakışlarını yumuşatan bir bitkinlik vardı. Bunlar aşkın yarattığı değişikliklerdi ve çok güzeldi. Ben orada, kapının yanında hareketsiz ve sessiz otururken Lisa’nın da bende böyle bir şey görüp görmediğini merak ettim.</p>

  <p>Lisa cevabı bildiği halde “Karla sana neden Amerika’dan ayrıldığını anlattı mı?” diye sordu.</p>

  <p>“Hayır,” diye cevapladım ve karanlıkta gözden kaybolduğu gece Khaled’in söylediklerini tekrarlamadım.</p>

  <p>“Ben de öyle sanıyordum. Bunu sana söylemeyeceğini söylemişti. Ben de ona deli olduğunu söyledim. Seninle eşit duruma gelmesi gerektiğini söyledim ama o bunu yapmadı. Oldukça komik bir gidişat değil mi? O zaman sana söylemesini istiyordum, çünkü ondan soğuyabileceğini düşünüyordum. Şimdi ise belki ona ikinci bir şans verirsin diye sana anlatıyorum. Karla Amerika’dan ayrıldı, çünkü buna mecburdu. Kaçıyordu çünkü... Birini öldürmüştü.”</p>

  <p>Güldüm. İlk başta gülüşüm hafif bir kıkırdamaydı ama daha sonra kahkahalarla sarsıldım. İki büklüm olup destek için karnımı tutmaya başlamıştım.</p>

  <p>Lisa kaşlarını çatarak “Bu o kadar da komik bir şey değil Lin,” dedi.</p>

  <p>Tekrar kendime gelmeye çalışarak “Evet,” dedim. “Bu o kadar... Sadece... Kahretsin! Ona kendi çılgın, berbat olmuş hayatımı anlatmayı kaç kere düşündüğümü bir bilsen! Bir kaçak olduğum için onu sevmeye hakkım olmadığını kendime söyleyip durdum. Bunun komik olduğunu itiraf etmelisin.”</p>

  <p>Lisa dizlerine sarılmış hafifçe sallanırken bana bakıyordu. O gülmüyordu.</p>

  <p>Derin bir nefes alıp “Tamam,” dedim. “Tamam, devam et.”</p>

  <p>Lisa meselenin ne kadar ciddi olduğunu vurgulayan bir ses tonuyla “Bir adam varmış,” dedi. “Karla kendisi bir çocukken, bakıcılık yaptığı çocuklardan birinin babasıymış.”</p>

  <p>“Bunu bana anlatmıştı.”</p>

  <p>“Öyle mi? Pekala, o zaman biliyorsun. Kimse bu konuyla ilgili bir şey yapmamış ve bu Karla’yı fena sarsmış. Bir gün bir tabanca edinmiş ve adam yalnızken evine gidip onu vurmuş. İki mermi göğsüne, dört mermi de kasığına boşaltmış.”</p>

  <p>“Cinayeti işleyenin o olduğunu biliyorlar mıymış?”</p>

  <p>“Emin değil. Orada herhangi biriz bırakmadığını biliyor. Evden çıkarken onu gören de olmamış. Silahtan kurtulmuş ve ülkeden çok hızlı bir şekilde kaçmış. Hiçbir zaman geri dönmemiş. Bu yüzden hakkında bir arama belgesi olup olmadığını bilmiyor.”</p>

  <p>Sandalyede arkama yaslandım ve derin bir nefes aldım. Lisa mavi gözlerini hafifçe kısarak tıpkı seneler önce Karla’nın apartmanında bana baktığı gibi baktı.</p>

  <p>“Başka bir şey var mı?”</p>

  <p>Lisa gözlerini üzerimden ayırmadan “Hayır,” dedi. “Hepsi bu.”</p>

  <p>İç çekerek “Tamam,” dedim ve elimle yüzümü silip gitmek için ayağa kalktım. Daha sonra Lisa’nın yanına gittim ve yüzümü onunkine yaklaştırarak eğildim. “Bana anlattığına sevindim Lisa. Bu birçok şeyi netleştiriyor ama hislerimi değiştirmiyor. Ona yardım edebilmeyi isterdim fakat olanları unutamam... Affedemem de. Keşke yapabilseydim. Bu her şeyi kolaylaştırırdı. Affedemeyeceğin birini sevmek çok kötü.”</p>

  <p>“Sahip olamayacağın birini sevmek kadar kötü değil,” diye cevap verdi Lisa. Onu öptüm.</p>

  <p>Asansörle avluya inerken sanki birden çok ‘ben’le birlikte iniyordum. Sessiz, kıpırtısız, benimle göz göze gelmek istemeyen bir sürü ben. Cam kapılardan çıkınca mermer merdivenlerden aşağı indim ve Gateway Anıtı’nı geçerek denize doğru ilerledim. Kıyı setinden eğilerek turistleri marinaya geri götüren gemilere baktım. Birbirlerinin kameralarına poz veren turistleri izlerken <i>Bu insanlardan kaç tanesi gerçekten mutlu, tasasız ve... Özgür acaba,</i> dedim. <i>Kaç tanesi acı çekiyor? Kaç tanesi...</i></p>

  <p>Hemen sonra uzun zamandır inkar ettiğim o keder bütün ağırlığıyla üzerime çöktü. Bir süredir dişlerimi sıktığımı ve çenemin ağrıdan kaskatı kesildiğini farkettim ama oradaki kasları gevşetemiyordum. Kafamı çevirip baktığımda sokakta çalışan ve iyi tanıdığım çocuklardan birinin genç bir turistle pazarlık yaptığını gördüm. Mukul gözlerini bir sola bir sağa hızlı hızlı kaydırıp turiste küçük beyaz bir paket verdi. Turist yirmili yaşlarındaydı. Uzun boylu, sağlıklı ve yakışıklı biriydi. Sanırım Alman bir öğrenciydi, bu konuda pek yanılmazdım. İşaretlerden anladığım kadarıyla şehre geleli fazla olmamıştı. Bu genç adam harcayacağı parası ve tecrübe edeceği bir dünya şeyle buraya taze kan getiriyordu. Arkadaşlarına katılmak için uzaklaşırken hoplayarak adım atıyordu. Elindeki pakette ise zehir vardı. Eğer o zehir onu bir yerlerdeki otelin tekinde öldürmezse bile tıpkı bir zamanlar benimkine yaptığı gibi hayatını karartacak, nefes aldığı her an zehirleyecekti.</p>

  <p>Umrumda değildi. Ne o ne kendim ne de herhangi biri. Ben de o zehri istiyordum. Hem de o an dünyadaki her şeyden daha fazla. Vücudum o zevk halini ve üzerinde dolaşan korku ve ateşi anımsıyordu. Koku alma duygusu o kadar güçlüydü ki sanki onu kusuyormuş gibi hissettim. Acısız, suçluluk duygusu olmayan, kederi hissetmeyen bilinçsizliğin gücü içimde bir girdap gibi döndü ve omurgamdan kollarımdaki kalın, sağlıklı damarlara dek beni titretti. Onu istiyordum. Eroinin uzun, kurşundan gecesinin altın dakikasını.</p>

  <p>Mukul benimle göz göze gelince alışkanlıktan gülümsedi ama gülümsemesi kararsız bir hal aldı. Bir anda anlamıştı. O da eroin bağımlılarını tanırdı. Sokakta yaşadığından bu bakışı bilirdi. Yine gülümsemeye başladı ama bu sefer farklı gülümsüyor, beni cezbetmeye çalışıyordu. <i>İşte burada... Tam elimin altında... İyi mal... Gel de al</i>. Satıcının o kötücül, galip çıkmış alaycı gülümsemesine sahipti. <i>Sen de benden iyi değilsin... Bir halt sayılmazsın... Er geç onun için bana dileneceksin.</i></p>

  <p>Gün yitip gidiyordu. Dalgalardan yansıyan her parıltı beyazdan pembeye, sonra da zayıf bir kan kırmızısına dönüyordu. Mukul’a bakarken gözlerime ter damlamaya başlamıştı. Çenem ağrıyor, dudaklarım zorlamayla titriyordu. Cevap vermemenin, konuşmamanın, kafamı sallamamanın üzerimde yarattığı baskıyla titriyordum. Birden, bir ses duydum ya da hatırladım. <i>Bütün yapman gereken başını sallamak, başını salla ve hepsi geçecek...</i> Kederin gözyaşları kıyı setine vuran dalgalar gibi acımasız bir şekilde içimde kaynamaya başladı. Yine de ağlayamıyor, o gözyaşlarını akıtamıyordum ve sanki çok büyük bir kederin içinde boğuluyordum. Sanki parmaklarımla şehre tutunabilecek ve kendimi kurtarabilecekmiş gibi kıyı setinin üzerindeki yontulmuş göztaşına dokundum.</p>

  <p>Mukul gülümsüyordu... Mukul gülümseyerek bana huzur vaat ediyordu. O huzuru bulmanın birçok yolu olduğunu biliyordum. Onu bir sigarada içebilir, kağıda sarıp içime çekebilir, pipoda içebilir ya da damarıma zerk edebilirdim. Belki de sadece yerdim ve gezegendeki bütün acıları yutan bir uyuşukluğun üzerime çökmesini bekleyebilirdim. Mukul, kirli bir kitaptaki kirli bir sayfayı okuyormuşçasına bana iyice yaklaşmış, kıyı setinden yanıma doğru geliyordu. O biliyordu. Her şeyi anlamıştı.</p>

  <p>O sırada bir el omzuma dokundu. Mukul sanki tekme yemiş gibi geri sıçradı ve benden uzaklaştı. Gözleri batmakta olan güneşin altında küçücük kalmıştı. Başımı çevirip baktığımda bir hayaletle göz göze geldim. Bu Abdullah’tı. Abdullah, ölen arkadaşım. Aylar önce bir polis pususunda öldürülen arkadaşım. Abdullah’ın uzun saçları kısa kesilmiş, bir film yıldızınınki gibi kabartılmıştı. Siyah kıyafetleri üzerinde değildi. Beyaz bir gömlek ve modaya uygun gri pantolon giyiyordu. Bu farklı kıyafetler, üzerinde garip görünüyordu. Neredeyse onu karşımda görmek kadar garipti bu. Fakat bana bakan Abdullah Taheri’ydi ve otuzlu yaşlarındaki Ömer Şerif gibi yakışıklıydı. Etrafı kolaçan eden büyük bir kedi, siyah bir panter kadar tehlikeliydi ve gözleri güneş batmadan avcunuza aldığınız bir avuç kum rengindeydi. Abdullah.</p>

  <p>“Seni görmek çok güzel Lin kardeş. İçeri girip birer çay içsek mi?”</p>

  <p>Hepsi buydu. Söylediği bundan ibaretti.</p>

  <p>“Şey ben... Ben bunu yapamam.”</p>

  <p>Hayalet kaşlarını çatarak “Nedenmiş o?” diye sordu.</p>

  <p>Elimle akşam güneşinden korunmak için gözlerime siper yapıp ona bakarken “Şey, başlangıç olarak,” diye kekeleyerek, “ölü olman bir neden sayılabilir,” dedim.</p>

  <p>“Ben ölmedim Lin kardeş.”</p>

  <p>“Evet...”</p>

  <p>“Salman ile konuştun mu?”</p>

  <p>“Salman mı?”</p>

  <p>“Evet. Seninle bu restoranda buluşmamı o ayarladı. Bu bir sürpriz olacaktı.”</p>

  <p>“Salman... Bana... Bir sürpriz olduğundan bahsetmişti.”</p>

  <p>Hayalet gülümseyerek “Sürpriz benim, Lin kardeş,” dedi. “Benimle buluşmak için buraya gelmiştiniz. Salman senin için bir sürpriz hazırlayacaktı. Ama sen restorandan ayrıldın. Diğerleri de seni bekliyorlardı fakat sen geri dönmeyince ben de seni bulmak için dışarı çıktım. Şimdi sürpriz gerçek bir şoka dönüştü.”</p>

  <p>Prabaker’in bir zamanlar bana söylediği bir şeyi hatırlayarak ve aklım halen karmakarışık bir halde “Böyle söyleme!” diye çıkıştım.</p>

  <p>“Neden?”</p>

  <p>“Nedeni önemli değil! Abdullah... Bu akıl almaz bir rüya dostum.”</p>

  <p>Abdullah alnını kırıştıran bir endişeyle “Geri geldim,” dedi. “Buraya geldim. Vurulmuştum. Polis tarafından. Bunu biliyorsun.”</p>

  <p>Sohbet çok gerçekçiydi. Abdullah’ın başının ardında solmakta olan gökyüzü ve sokaktan geçenler olağan dışı değildi. Yine de bir rüya olması gerekirdi. Derken hayalet gömleğini kaldırdı ve kesikler, koyu renkli halkalar halinde üzerini kaplayan iyileşmiş yaralarını gösterdi.</p>

  <p>Ölü adam “Bak, Lin kardeş,” dedi. “Birçok kez vuruldum ama hayatta kaldım. Beni Crawford Pazarı’ndaki karakoldan aldılar. İlk iki ay Thana’ya götürdüler. Oradan da Delhi’ye. Bir sene hastanede kaldım. Delhi’den fazla uzakta olmayan özel bir hastaneydi. O sene bir sürü ameliyat geçirdim. İyi bir yıl değildi. İyileşmem içinse bir sene daha gerekti, <i>Allah’a şükür.</i>”</p>

  <p>Ona sarılmak için uzanarak “Abdullah,” dedim. Vücudu güçlü, ılık ve canlıydı. Ona sıkıca sarıldım ve kulağının yüzüme dayandığım hissettim, bedeninden yayılan sabun kokusunu aldım. Sesinin göğsünden benim göğsüme okyanusun sesi gibi dalga dalga kıyıya vuruşunu duydum. Gözlerim kapalı ve ona sarılmış vaziyette ikimiz için yarattığım o derin kederli sularda yüzdüm. Çıldırdığımı düşünerek korktum ve bunun bir rüya, bir kabus olduğunu sandığımdan o güçlü kollarıyla nazikçe beni uzaklaştırana kadar ona sarılmaya devam ettim.</p>

  <p>“Tamam Lin,” dedi gülerek. Gülümsemesi şefkat, teselli ve gözlerimde gördüğü duygudan biraz da şaşkınlık taşıyordu. “Her şey yolunda.”</p>

  <p>Ondan ayrılarak “Hiçbir şey yolunda değil!” diye gürledim. “Ne oldu böyle? Hangi cehennemdeydin? Ve neden bana söylemedin?”</p>

  <p>“Sana söyleyemezdim.”</p>

  <p>“Saçmalık! Elbette söyleyebilirdin! Aptal olma!”</p>

  <p>Abdullah elini saçlarının arasında gezdirerek ve bana kararlı gözlerle bakarak “Hayır,” dedi. “Bir keresinde motosiklet sürerken bazı adamları görmüştük hatırlıyor musun? Onlar İran’dandı. Sana motosikletlerin orada beklemeni söylemiştim ama sen beni dinlememiştin. O adamlarla birlikte dövüşmüştük. Hatırlıyor musun?”</p>

  <p>“Evet.”</p>

  <p>“Onlar benim düşmanımdı. Aynı zamanda Kadir Han’ın da düşmanıydılar. İran gizli polisi Savak’la bağlantıları vardı.”</p>

  <p>“Bir dakika bekleyebilir misin?” diye sözünü kestim ve arkaya, kıyı setine doğru yaslandım. “Bir sigaraya ihtiyacım var.”</p>

  <p>Sigara paketini açarak Abdullah’a da bir sigara uzattım.</p>

  <p>Abdullah neşeyle sırıtarak “Unuttun mu?” diye sordu. “Ben sigara içmem. Sen de içmemelisin Lin kardeş. Ben sadece haşhaş içerim. Eğer istersen yanımda biraz var.”</p>

  <p>“Siktir et,” dedim gülerek. “Bir hayaletle kafa çekmeyeceğim.”</p>

  <p>“Dövüştüğümüz o adamlar burada iş yapıyordu. Çoğunlukla uyuşturucu işindeydiler ama arada silah ve pasaport işine de el atarlardı. Aynı zamanda ajanlık yapıyor, Irak savaşından kaçan benim gibileri de İran’a rapor ediyorlardı. Benim gibi Ayetullah Humeyni’den nefret eden binlerce insan Hindistan’a kaçtı. Ajanlar İran’daki Savak’a hakkımızda istihbarat veriyordu. Onlar Kadir’den Afganistan’daki mücahitlere yardım etmek istediği ve İran’dan kaçan birçok insana destek olduğu için nefret ediyordu. Olan biteni anlıyor musun Lin kardeş?”</p>

  <p>Anlıyordum. Bombay’da İran’dan göç etmiş çok sayıda insan vardı. İçlerinden pek çok arkadaşım evlerini, ailelerini kaybetmiş, hayatta kalmak için mücadele veriyordu. İranlılardan bazıları Kadir’in konseyi gibi çeşitli mafya çeteleri için çalışıyordu. Diğerleri de her gün daha da kanlı hale gelen bir işte kendi çetelerini kurmuşlardı. İran gizli polisinin göçmenler arasında ajanları olduğunu ve bu adamların İran’a rapor verdiğini, zaman zaman da ellerini taşın altına sokmaktan çekinmediklerini ben de biliyordum.</p>

  <p>Sigaramdan bir dumanlı nefes alarak “Devam et,” dedim.</p>

  <p>“O ajanlar hakkımızda rapor verince İran’daki ailelerimiz çok çekiyor. Annelerimizi, babalanmızı, kardeşlerimizi gizli polisin hapishanesine tıkıyorlar. Orada çok kötü işkenceler yapılıyor. Hapistekilerin bazıları da dayanamayıp ölüyor. Hakkımdaki raporlardan dolayı kızkardeşime tecavüz edip işkence ettiler. Ailem gizli polise yeterince hızlı ödeme yapamayınca amcamı öldürdüler. Bunu öğrendiğimde Abdül Kadir Han’a ondan ayrılmak istediğimi söyledim, böylece İran’dan gelen o ajanlarla savaşabilecektim. Kadir bana ayrılmamamı, birlikte savaşacağımızı söyledi. O adamları tek tek bulacağımıza, bulduktan sonra da birlikte öldüreceğimize dair söz verdi.</p>

  <p>“Kadirbhai...” diye mırıldandım tekrar sigaramdan bir nefes çekerken.</p>

  <p>“Kadir’in yardımıyla, Ferit’le birlikte adamların bazılarını bulduk. Başlangıçta dokuz adam vardı, bunların altısına ulaştık ve onların işini bitirdik. Diğer üçü hayatta kaldı. Ve bu üç adam hakkımızda bir şey biliyordu. Konseyde Kadir Han’a çok yakın olan bir casus olduğunu biliyordu.”</p>

  <p>“Abdül Gani.”</p>

  <p>“Evet,” dedi Abdullah ve hainin adının anılmasıyla kafasını çevirip tükürdü. “Gani, Pakistan’dan gelmişti. Pakistan Gizli Servisi ISI’da çok dostu vardı. ISI da İran Gizli Servisi, CIA ve MOSSAD ile birlikte çalışıyor.”</p>

  <p>Abdullah’ı dinlerken başımı salladım ve Gani’nin bir zamanlar bana söylediği bir şeyi hatırladım. <i>Dünyadaki bütün gizli polisler birlikte çalışır Lin, bu onların en büyük sırrıdır.</i></p>

  <p>“Pakistan’daki ISI, İranlı ajanlara Kadir’in konseyindeki bağlantılarından bahsetmişti.”</p>

  <p>Abdullah “Evet, Abdül Gani’den,” diye cevap verdi. “İran’dakiler endişelenmişti. Altı iyi adamları ölmüştü. O hainlerin cesetlerini kimse bulamamıştı. Geriye sadece üçü kalmıştı. İran için çalışan bu üç adam da Abdül Gani ile çalıştı. Gani onlara beni nasıl tuzağa düşürebileceklerini anlattı. O zamanlar Sapna’nın Gani için çalıştığını ve aleyhimize bir şeyler yapmayı planladığını bilmiyorduk. Kadir de bilmiyordu, ben de bilmiyordum. Eğer böyle bir şeyden haberim olsaydı, o Sapna adamlarının cesetlerinin parçalarını Hasan Obikwa’nın çukuruna kendi ellerimle atardım. Crawford Pazarının yakınlarında tuzağa düştüğümde üzerime ilk ateş edenler o İranlı adamlar oldu. Polis silahımı ateşlediğimi zannetti ve bana ateş açtı. Ölmekte olduğumu bildiğimden silahlarımı çıkardım ve ben de polise ateş ettim. Gerisini biliyorsun zaten.”</p>

  <p>“Hepsini sayılmaz,” diye homurdandım. “Yeteri kadarını bilmiyorum. Vurulduğun gece oradaydım. Kalabalığın arasında, Crawford Pazarında, polis merkezinin önündeydim. İnsanlar çıldırmıştı. Herkes üzerine bir sürü mermi isabet ettiğinden, yüzünün tanınmayacak halde olduğundan bahsediyordu.”</p>

  <p>“Çok kan vardı. Ama Kadir’in adamları beni tanıyordu. Bir arbede yaratıp adım adım polis merkezine girdiler ve beni alıp hastaneye taşıdılar. Kadir’in yakınlarda bir kamyoneti ve doktoru vardı. Onu tanıyorsun, Doktor Hamit. Böylece hayatımı kurtardılar.”</p>

  <p>“O gece Khaled oradaydı. Seni kurtaran o muydu?”</p>

  <p>“Hayır. Khaled kargaşayı çıkaranlardan biriydi. Beni taşıyan Ferit’ti.”</p>

  <p>Birlikte çalıştığımız onca ayda Ferit’in bana hiçbir şey söylememiş olmasına şaşırarak “Seni oradan İş Bitirici Ferit mi çıkardı?” diye sordum. “Ve bunca zamandır gerçeği biliyordu.”</p>

  <p>“Evet. Eğer bir sırrın varsa bunu Ferit’e söyle Lin. Abdül Kadir Han artık olmadığına göre Ferit en güvenilir adamlardandır. Nazir’den sonra en güvenilir adam Ferit’tir. Bunu hiç unutma.”</p>

  <p>“Peki ya o üç adam? O üç İranlı? Sen vurulduktan sonra onlara ne oldu? Kadir onları buldu mu?”</p>

  <p>“Hayır. Abdül Kadir Han, Sapna ve adamlarını öldürünce onlar da Delhi’ye kaçtı.”</p>

  <p>“Sapna için çalışan adamlardan biri kaçmış. Bunu biliyor muydun?”</p>

  <p>“Evet, o da Delhi’ye gitti. Tekrar gücümü kazandığımda, henüz tam iyileşememişken ama dövüşecek kadar güçlü olduğumda, yani iki ay kadar önce, o dört adamla arkadaşlarını aramaya gittim. İçlerinden birini buldum, İranlı olanlardan birini. Ve işini bitirdim. Artık üç tane kaldı. İki İranlı ve Sapna’dan bir adam.”</p>

  <p>“Nerede olduklarını biliyor musun?”</p>

  <p>“Burada. Şehirde.”</p>

  <p>“Emin misin?”</p>

  <p>“Eminim. Zaten bu yüzden Bombay’a geldim. Ama şimdi otele geri dönmeliyiz Lin. Salman ve diğerleri yukarıda bizi bekliyor. Bir parti vermek istiyorlar. Seni bulduğuma sevinecekler, saatler önce seni otelden güzel bir kızla çıkarken görmüşler. Seni bulamayacağımı söylemişlerdi.”</p>

  <p>Taç’ın ilk katındaki odaya bilinçsiz bir şekilde göz atarak “O kız Lisa’ydı,” dedim. “Onu... Onu görmek ister misin?”</p>

  <p>“Hayır,” dedi Abdullah gülümseyerek. “Biriyle tanıştım. Ferit’in kuzeni, adı Ameena. Bir seneden fazladır benimle ilgileniyor. İyi bir kız. Evlenmek istiyoruz.”</p>

  <p>Onun saldırıdan kurtulmuş olmasından çok bu söylediğine şaşırarak “Hadi oradan!” diye bağırdım.</p>

  <p>Abdullah bana sarılıp “Evet, ciddiyim,” diye sırıttı. “Ama hadi, diğerleri bekliyor. Challo.”</p>

  <p>Ben de onun gibi neşeyle gülümseyerek “Sen önden git,” dedim. “Çok yakında aranıza katılırım.”</p>

  <p>“Hayır, şimdi gel Lin,” dedi Abdullah. “Hadi.”</p>

  <p>“Bir dakikaya ihtiyacım var,” diye ısrar ettim. “Bir dakika içinde orada olurum.”</p>

  <p>Abdullah bir süre daha tereddüt ettikten sonra başını salladı ve Taç Oteli’ne doğru yürümeye başladı.</p>

  <p>Akşam, öğleden sonrasının parlak ışığını loşlaştırmıştı. Buhar ve duman ufku bulanıklaştırıyor, sanki gökyüzünü körfezin sularında eriyormuş gibi gösteriyordu. Teknelerin ve vapurların çoğu güvenle rıhtıma demirlemişti. Diğerleri de suyun üzerinde bir aşağı bir yukarı sallanıyor, demir attıkları yerde duruyorlardı. Durduğum yerdeki kıyı setine kabaran dalgalar çarpıyordu. Bulvar boyunca su kümeleri beyaz kaldırımlara dökülüyordu. Yolda yürüyenler zaman zaman kabarıp üzerlerine sıçrayan sudan gülerek hızla kaçıyordu. Gözlerimin küçük denizinde de gözyaşı dalgaları benim kıyı setime hızla çarpıyordu.</p>

  <p>Ölü Han’a, babama seslendim. <i>Onu sen mi gönderdin?</i> Suikastçı kederi beni sokak çocuklarının eroin sattığı o duvara itelemişti. Ve her şey için çok geç olacağı bir sırada Abdullah çıkagelmişti. <i>Onu beni kurtarsın diye mi yolladın?</i></p>

  <p>Batmakta olan güneş, gökyüzündeki cenaze ateşi gözlerimi kavurdu ve ben de akşamın safir renginde solmaya başlayan o kiraz kırmızısı, morumsu rengi görebilmek için uzaklara baktım. Garipti ama aynı gün içerisinde Kadirbhai’yi yeniden kaybetmiş, Abdullah’a yeniden kavuşmuştum. Bu yaşadığım inanılmaz deneyim anlamama yardımcı oldu. İçime gömdüğüm keder beni bulmak için çok uğraşmıştı, çünkü Kadir’e veda edememiştim. Yüreğimde tıpkı dakikalar önce Abdullah’ı tuttuğum gibi, Kadir’i de sıkı sıkı tutuyordum. Yüreğimde halen o dağdaydım, karlarda diz çökmüş, onun o güzel suratını kollarımın arasına almıştım.</p>

  <p>Yıldızlar sessiz gecede belirirken içimde kalan son keder kırıntısından da kurtuldum ve kadere teslim oldum. Ve Kadir’in gitmesine izin verdim. O kutsal sözleri söyledim. <i>Seni affediyorum...</i></p>

  <p>Bu iyiydi, doğruydu. Gözyaşlarımın aşağı süzülmesine izin verdim. Tıpkı duvara çarpan ve geniş yola dökülen o büyük dalgalar gibi, ben de yüreğimin kaybettiğim baba sevgisiyle çarpmasına izin verdim.</p>
</body>
</html>
