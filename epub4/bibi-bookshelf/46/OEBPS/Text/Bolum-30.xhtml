<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>OTUZUNCU BÖLÜM</h2>

  <p>Eroin, ruh için duygusal yoksunluk deposu gibi bir şeydir. Uyuşturucunun Ölü Denizi’nde yüzerken hiçbir acı, utanç ya da pişmanlık duymazsınız.. Uyuyan bir evren, varoluşun her atomunu içine alıp kuşatır. Umursamaz bir huzur, korku ve kederi uzaklaştırır. Düşünceler okyanustaki yosunlar gibi sürüklenip anlaşılmaz ve belirsiz bir uyku hali içinde yok olup gider. Vücut, ısı düşüşüne karşı koyamayıp uyuklamaya başlar. Bitkin düşmüş kalp daha yavaş atar ve fısıldar gibi nefes alırsınız. Bacakları yoğun bir hissizlik kaplar ve farkında olmadan o mükemmel ve sonsuz alana kayarsınız.</p>

  <p>Bu kimyasal günahın bedeli de evrendeki her şey gibi ışıkla ödenir. Uyuşturucu bağımlılarının kaybettiği ilk ışık gözlerindeki ışık olur. Bir uyuşturucu bağımlısının gözleri Yunan heykellerininki gibi donuk ve ölü bir adamın sırtındaki kurşun deliği kadar ışıksızdır. Kaybedilen bir sonraki ışık ise arzunun ışığıdır. Bağımlılar arzuyu da, umudu, hayalleri ve onun öldürdükleri silahla, zaaflarının sopasıyla öldürür. Yaşamın bütün ışıkları gittiğinde geriye kaybedecekleri son ışık kalır, o da sevginin ışığıdır. Er ya da geç konu vuruş yapmak olduğunda bağımlı bu fırsatı tepmektense sevdiği kadından vazgeçmeyi seçecektir. Er ya da geç her uyuşturucu bağımlısı sürgünde yaşayan bir şeytana dönüşür.</p>

  <p>Uçuyordum. Bir oda büyüklüğünde olan kaşığın içindeki suyun üzerindeydim. Uyuşturucu salı, kaşığın içindeki küçük gölde ilerliyor, kafamın üzerinde kesişen sallar içlerinde bir cevap barındırıyordu sanki. Aradığım cevabın orada olduğunu ve beni kurtarabileceğini bilerek sallara baktım. Daha sonra birer kurşun gibi olan gözlerimi tekrar kapadım ve kendimi kaybettim. Arada sırada uyanıyor, o zaman da öldürücü uyuşturucudan daha da fazla istiyordum. Bazen her şeyi hatırlayacak kadar uyanık oluyordum.</p>

  <p>Abdullah’ın cenazesi yapılmamıştı, çünkü gömülebilecek, gömebileceğimiz bir ceset yoktu ortada. Tıpkı Maurizio’nun kaybolan bedeni gibi onun bedeni de çıkan kargaşada titreyerek sönen bir yıldız gibi yok olmuştu. Prabaker’in cesedini yakılacağı yere diğerleriyle beraber götürmüştüm. Onlarla ağaçların arasından geçmiş, Prabaker’in çelenklerle süslenmiş küçük bedenini Tanrı’ya seslenerek taşımış, vücudunun yakılışını izlemiştim. Sonrasında gecekonduyu öyle bir keder kaplamıştı ki onun için yas tutan aile ve arkadaşlardan oluşan kalabalığın içinde kalmaya dayanamamıştım. Herkes Prabaker’in sadece haftalar önce evlendiği yerde duruyordu. Bazı barakaların çatılarından hala düğünden kalma süsler sarkıyordu. Kazım Ali, Johnny, Jeetendra ve Kishan Mango ile konuştum ve yanlarından ayrılıp Dongri’ye döndüm. Lord Abdül Kadir Han’a sorularım vardı ve bu sorular tıpkı Hasan Obikwa’nın kuyusundaki yaratıklar gibi içimde dolaşıp duruyordu.</p>

  <p>Nabila Camii’nin yanındaki ev oldukça sessizdi ve kapısına asma kilit vurulmuştu. Caminin avlusundaki, sokaktaki ya da dükkanlardaki hiç kimse Kadir’in ne zaman gittiğine ya da ne zaman döneceğine dair bir şey söyleyemiyordu. Kızgın ve hayalkırıklığına uğramış bir şekilde Abdül Gani’yi görmeye gittim. Onun evi boş değildi ama hizmetçileri bana bir tatil için şehir dışına çıktığını ve birkaç haftadan önce eve gelmeyeceğini söyledi. Oradan pasaport imalathanesine gittim ve Krishna ile Villu’yu işlerine boğulmuş halde buldum. Onlar da Gani’nin talimatlar vererek ve birkaç hafta yetecek kadar para bırakarak tatile çıktığını doğruladı. Khaled Ansari’nin dairesine gittiğimde karşılaştığım gözcü de Khaled’in Pakistan’da olduğunu belirtti. Asık suratlı Filistinlinin ne zaman geleceğiyle ilgili en ufak bir fikri yoktu.</p>

  <p>Kadir’in yeraltı örgütünün diğer üyeleri de birdenbire ortadan kaybolmuştu. General Sobhan Mahmut, Keşmir’deydi. Ferit, Dubai’deydi. Keki Dorabjee’nin evinin kapısını çaldığımda kapıyı kimse açmadı, pencerelerindeki kepenkler de kapalıydı. Fort’taki evinden bir gün bile uzaklaştığı görülmemiş Rajubhai ise Delhi’de, hasta bir yakınını ziyaret ediyordu. İkinci dereceden patronlar ve onların adamları bile ya şehir dışındaydı ya da müsait değildi.</p>

  <p>Geride kalan altın simsarları ile pasaport ve döviz işindekiler kibar ve dost canlısıydı. Onlar için iş her zamanki hızda ve rutinde devam ediyordu. Benim işim de gayet sorunsuz yürüyordu. Her depoda, döviz merkezinde, kuyumcuda ve Kadir’in hüküm sürdüğü her yerde beklenen adamdım. Altın simsarlarına, dövizcilere ve pasaport çalan ya da satın alan karaborsacılara benim için talimatlar bırakılmıştı. Bunun benim için bir iltifat mı -konsey üyeleri yokken güvenilecek adam olmam gibi- yoksa beni bir açıklamayı haketmeyecek kadar önemsiz gördüklerinin bir göstergesi mi olduğuna karar veremiyordum.</p>

  <p>Sebep ne olursa olsun şehirde kendimi yalnız hissediyordum ve bu cesaretimi kırıyordu. En yakın arkadaşlarımı, Prabaker ile Abdullah’ı aynı hafta kaybetmiştim ve böylece bana <i>Sen Buradasın,</i> diyen ruhsal haritamı da kaybetmiştim. Kişilik ve kimlik, bir bakıma insanlarla kurduğumuz ve birbiriyle kesişen ilişkilerimizin haritadaki koordinatları gibidir. Sevdiğimiz insanlar ve onları sevme nedenlerimizle kim olduğumuzu ve ne olduğumuzu tanımlarız. Ben Abdullah’ın dizginlenemez şiddeti ile Prabaker’in mutlu nezaketinin kesiştiği yerde ve zamanda bir noktaydım. Akıntıya kapılmış ve onların ölümleriyle tanımsız kalmışken şaşkınlık ve tedirginlikle Kadir’e ve onun mafya patronlarından oluşan örgütüne ne kadar bağımlı hale geldiğimi de o zaman anladım. Bu adamların çoğuyla olan ilişkim yüzeyseldi ama şehirdeki varlıklarını, bunun verdiği güveni, en az ölü dostlanmın arkadaşlığı kadar özlemiştim.</p>

  <p>Ve kızgındım. Bu öfkeyi anlamam ve Kadirbhai’nin bu öfkenin hem nedeni hem de hedefi olduğunu farketmem biraz zamanımı aldı. Abdullah’ın ölümü için onu suçluyordum. Abdullah’ı korumamış, kollamamıştı. Sevdiğim dostumun, Abdullah’ın acımasız bir deli olan Sapna olabileceğini aklıma bile getiremiyordum ama Abdül Kadir’in Sapna’yla ve onun işlediği cinayetlerle bir bağlantısı olduğuna inanmaya hazırdım. Kadir’in şehri terketmesi bana bir ihanet gibi geliyordu. Sanki beni... Her şeyle boğuşmam için... Tek başına bırakmıştı. Elbette bu saçma bir düşünceydi ve kendimi de biraz fazla önemsiyordum. İşin gerçeği, Kadir’in yüzlerce adamı halen Bombay’daydı ve ben her gün çoğuyla iş yapıyordum. Yine de kendimi ihanete uğramış ve terkedilmiş hissediyordum. Kuşkudan ve öfkeyle dolu bir korkudan doğan bir soğukluk, içimde Kadir’e karşı beslediğim duygularda yer etmeye başladı. Onu hala seviyordum ve hala ona bir oğulun babasına bağlı olması gibi bağlıydım ama Kadir artık benim taptığım, kusursuz kahraman değildi.</p>

  <p>Bir zamanlar bir mücahit bana kaderin karşımıza üç öğretmen, üç arkadaş, üç düşman ve üç büyük aşk çıkardığını söylemişti. Fakat bu on iki şey her zaman gizliydi ve bunların ne olduğunu onları sevene, bırakana ya da onlarla savaşana kadar anlamazdık. Kadir benim kaderimdeki on ikinin içindeydi ama kendini her zaman çok iyi gizlerdi. O terkedilmiş, öfkeli günlerde kederli yüreğim hissiz bir umutsuzluğa düşünce Abdül Kadir’i düşmanım, en sevdiğim düşmanım olarak görmeye başladım.</p>

  <p>Anlaşmalarla, suçlarla birbiri ardına geçen günlerde isteğim, amacım, umudum karanlık bir kuyuya doğru yuvarlanmaya başladı. Lisa Carter ise Chandra Mehta ve Cliff de Souza ile yapacağı anlaşmasının peşini bırakmamış, sonunda başarılı olmuştu. Onun hatırı için anlaşma masasına oturmuş, ortağı olarak sözleşmeye imza atmıştım. Ben onları Kadir Han’ın yeraltı örgütüyle, yani bitmez tükenmez bir kaynakla ilişkiye geçebilecek güvenilir bağlantılarıydım. Onlar her ne kadar bu bağlantıdan sözetmeseler de Lisa ile anlaşma imzalamalarının en önemli nedeni buydu. Sözleşmede Lisa ile benim üç büyük stüdyo için yabancı figüranlar bulacağımız belirtiliyordu. Ödeme koşulları ve alınacak komisyonlar iki yıl boyunca geçerliydi.</p>

  <p>Bu buluşmadan sonra Lisa benimle Marine Yolu’ndaki kıyı setine park ettiğim motosikletime kadar yürüdü. Yıllar önce aklım boğucu denizle ilgili düşüncelerle meşgulken Abdullah’ın omzuma dokunduğu noktada durduk. Lisa da, ben de, ikimiz de yalnızdık ve yalnız insanların birbiriyle konuştuğu gibi konuştuk aramızda. Azıcık şikayet ederek ve yalnızken kendimizle yaptığımız sohbetleri biraz daha yumuşatarak.</p>

  <p>Uzun bir sessizlikten sonra “Bunun olacağını biliyordu,” dedi Lisa. “Bu yüzden bana o para dolu çantayı verdi. Bana bundan bu yüzden bahsetti. Öldürülebileceğinden bahsetti. İran’daki savaşı biliyor musun? Orada birkaç kez ölümden kıl payı kurtulmuş. Eminim bu düşünce onda yer etmişti. Sanırım savaştan kaçtığı ve ailesi ile arkadaşlarını geride bıraktığı için ölmek istiyordu. İşler bu hale gelince de bu şekilde ölmek istedi.”</p>

  <p>Heybetli, umursamaz denize bakıp “Belki de,” dedim. “Karla bir keresinde hepimizin hayatımızda birçok kez intihara teşebbüs edip eninde sonunda bunu başardığımızı söylemişti.”</p>

  <p>Lisa güldü, çünkü onu bu alıntıyla şaşırtmıştım ama gülüşü uzun bir iç çekişle son buldu. Rüzgar saçlarını uçursun diye kafasını hafifçe yana yatırdı.</p>

  <p>“Şu Ulla meselesi,” dedi yavaşça. “Bu beni öldürüyor Lin. Modena’yı aklımdan çıkaramıyorum. Her gün gazeteleri okuyup onun hakkında bir haber var mı diye bakıyorum. Maurizio olayı garip... Biliyorsun. Olaydan sonra haftalarca kendime gelemedim. Hep ağlıyor, sokakta yürüyor, kitap okuyor ya da uyumaya çalışıyordum fakat midem bulanmadan yemek yemeyi başaramıyordum. Onun ölü bedenini düşünmeden edemiyordum. Ve o bıçağı... Ulla bıçağı ona sapladığında Maurizio’nun ne hissetmiş olabileceğini... Şimdi bütün bu düşünceler bulanıklaştı. Hala zihnimin derinliklerindeler fakat artık beni eskisi kadar korkutmuyorlar. Abdullah’ı bile... Bir şok mu geçiriyorum, yoksa kabullenemiyor muyum bilmiyorum ama Abdullah’ı da düşünmemeye çalışıyorum. Sanki... Bir de Modena var. Giderek kötüleşiyor. Onu düşünmeden duramıyorum.”</p>

  <p>“Ben de onu düşünüyorum,” diye mırıldandım. “O otel odasına ayak basmamama rağmen Modena’nın hali sürekli gözümün önüne geliyor. Hiç iyi değil.”</p>

  <p>“Ulla’ya vurmalıydım.”</p>

  <p>“Ulla’ya mı?”</p>

  <p>“Evet, Ulla’ya!”</p>

  <p>“Neden?”</p>

  <p>“Çünkü o duygusuz bir... Şırfıntı! Modena’yı orada eli kolu bağlı bir şekilde bıraktı. Bana, sana ve hatta Maurizio’ya bela getirdi. Bize Modena’dan bahsettiğinde, sanki balığını beslemeyi unuttuğundan falan bahsediyormuş gibi, tek yaptığım onu kollarıma alıp duşa götürmek oldu. Ona bir tokat atmalı, suratına bir tane indirmeli ya da kıçına tekmeyi basmalıydım. Şimdi Ulla gitti ama ben hala Modena’yı dert ediyorum.”</p>

  <p>Lisa’yla aynı hisleri paylaştığımdan onda gördüğüm öfke karşısında gülümseyerek “Bazı insanlar bunu başanyor işte,” dedim. “Bazıları iş işten geçtikten sonra kendimize kızmamıza ve aptal gibi hissetmemize neden olsa da onlar için üzülmemizi sağlamayı başarıyor. Onlar kalbimizin derinliklerindeki kömür madeninde yaşayan kanaryalar gibi. Eğer bizi hayalkınklığına uğrattıklarında onlar için üzülmezsek başımız büyük dertte demektir. Bu arada ben bu işe Ulla’ya yardım etmek için değil, sana yardımcı olmak için karıştım.”</p>

  <p>“Biliyorum,” dedi Lisa içini çekerek. “Olanlar Ulla’nın suçu değil. Gerçekten. Onu bitiren Saray oldu. Orası onda büyük etki bıraktı. Zaten Madam Zhou ile çalışan herkeste bir arıza kalır. Orada çalışmaya başladığı ilk zamanlar Ulla’yı görecektin. Tek kelimeyle muhteşemdi. Bir yandan da hiçbirimizin olmadığı kadar masumdu. Ben orada çalışmaya başladığımda zaten hafif üşütmüştüm ama orası beni iyice darmaduman etti. Hepimiz orada oldukça garip pisliklere bulaştık... Yani bulaşmak zorunda kaldık.”</p>

  <p>“Biliyorum, anlatmıştın,” dedim çekinerek.</p>

  <p>“Sana anlattım mı?”</p>

  <p>“Evet.”</p>

  <p>“Sana tam olarak ne anlattım?”</p>

  <p>“Hikayenin büyük kısmım anlattın. Hani Karla’nın evinden giysilerimi almaya geldiğim gece. Oraya Tarık’la, şu çocukla gelmiştim. Oldukça sarhoştun ve kafayı da bulmuştun.”</p>

  <p>“Ve sana orada dönenleri anlattım?”</p>

  <p>“Evet.”</p>

  <p>“Tanrım! Bunu hatırlamıyorum. O gece uyuşturucu meretinden kurtulmaya çalıştığım ilk geceydi, daha doğrusu kurtulduğum ilk geceydi. Gerçi çocuğu hatırlıyorum... Bir de benimle sevişmek istemediğini hatırlıyorum.”</p>

  <p>“Hiç de değil, bunu istemiştim.”</p>

  <p>Lisa hemen başını çevirdi ve göz göze geldik. Gülümsüyordu ama kaşları hafifçe çatılmıştı. Üzerinde kırmızı bir şalvar ve tunik vardı. Uzun ve bol ipek gömlek göğüslerine yapışıyor, kuvvetli meltemde vücut hatlarını ortaya çıkarıyordu. Mavi gözleri cesaret ve gizemle parlıyordu. Aynı zamanda hem cesur hem de kırılgandı. Madam Zhou’nun yerinde kendisini boğan hayattan kurtulmuş ve eroini yenmişti. Kendisinin ve arkadaşının hayatını korumak için bir adamın öldürülmesine yardım etmişti. Arkadaşım, sevgilisi Abdullah’ı kaybetmişti. Bütün bunlar Lisa’nın gözlerinden ve olması gerekenden daha zayıf olan yüzünden okunuyordu. Nasıl bakacağınızı biliyorsanız hepsini yüzünden okumanız mümkündü.</p>

  <p>“Peki, kendini Saray’da nasıl buldun?” diye sorunca Lisa biraz irkilerek geri çekildi.</p>

  <p>“Bilmiyorum,” dedi. “Henüz çocukken evden kaçtım. Eve dayanamıyordum. Oradan mümkün olduğunca çabuk gitmeliydim. Evden kaçtıktan bir-iki sene sonra genç bir uyuşturucu bağımlısıydım. Los Angeles’ta dibe vurmuş bir hayat sürüyor, pezevenklerden dayak yiyip duruyordum. Daha sonra karşıma Matt adında, hoş, sessiz sakin, yalnız ve kibar bir adam çıktı. Ona sırılsıklam vuruldum. O benim ilk aşkımdı. Matt bir müzisyendi ve Hindistan’a daha önce birkaç kez gitmişti. Eğer Bombay’dan yaşadığımız yere uyuşturucu kaçırırsak yeni bir başlangıç yapmak için yeterli parayı kazanacağımızdan emindi. Malı taşımayı kabul edersem biletlerin parasını ödeyeceğini söyledi. Buraya varınca da bütün paramızı ve pasaportumu alıp ortadan kayboldu. Ne olduğu hakkında hiçbir fikrim yok. Korkup vazgeçti belki ya da işi yapmak için başkasını buldu. Bilmiyorum. Neticede... Başıma bela bir eroin bağımlılığıyla, beş parasız ve pasaportsuz bir halde Bombay’da kalakaldım. Bir otel odasında çalışmaya ve işleri bu şekilde yürütmeye başladım. Birkaç ay sonra odama bir polis geldi ve yakalandığımı söyledi. Arkadaşı için çalışmayı kabul etmezsem kendşmi Hindistan hapishanesinde bulacaktım.”</p>

  <p>“Arkadaşı da Madam Zhou’ydu.”</p>

  <p>“Evet.”</p>

  <p>“Söylesene, onu hiç gördün mü? Onunla hiç yüz yüze konuştun mu?”</p>

  <p>“Hayır. Madam Zhou’yu, Rajan ve kardeşi dışında neredeyse kimse görmez. Karla onunla yüz yüze görüştü ama. Karla ondan nefret eder. Karla ondan, dünyadaki hiçbir şeyden nefret etmediği kadar nefret eder. Hayatımda böyle bir şey görmedim. Karla’nın nefretinin takıntı boyutunda olduğunu bile söyleyebilirim. Neredeyse her zaman Madam Zhou’yu düşünür. Er geç onu eline geçirecek.”</p>

  <p>“Arkadaşı Ahmet ve Christine’in başına gelen olay yüzünden,” diye mırıldandım. “Onları Madam Zhou’nun öldürdüğünü düşünüyor ve bunun için kendini suçluyor. Bunu aklından çıkaramıyor.”</p>

  <p>“Bu doğru!” dedi Lisa hayretle gülümseyerek. “Sana bu olayı anlattı mı?”</p>

  <p>“Evet.”</p>

  <p>Lisa gülerek “Bu çok şaşırtıcı!” dedi. “Karla bu konu hakkında kimseyle konuşmaz. Hiç kimseyle. Aslında belki de çok şaşırmamak gerek. Onu gerçekten de çok etkiledin sen. Gecekondudaki kolera salgını sırasında nasıl olduğunu biliyor musun? Olaydan haftalarca sonra bile bundan bahsediyordu. Bundan sanki bir çeşit manevi tecrübe, bir aydınlanma gibi sözediyordu. Onu hiç bu kadar etkilenmiş görmemiştim.”</p>

  <p>Lisa’ya bakmadan “Karla seni Saray’dan kurtarmak için benden yardım islediğinde bunu senin için mi yaptı, yoksa Madam Zhou’dan öç almak için mi?” diye sordum.</p>

  <p>“Karla’nın oyununda birer piyon olup olmadığımızı mı soruyorsun?”</p>

  <p>“Onun gibi bir şey, evet.”</p>

  <p>“Sanırım, evet öyleyiz, demeliyim.” Lisa daha sonra boynundaki fuları çıkarıp eline aldı ve düşünceli bir şekilde ona bakmaya başladı. “Biliyorsun, Karla beni sever. Bundan eminim. Bana, senin bile bilmediğin şeyler anlattı. Ben de onu severim. Hem o Amerika’da yaşamış, orada büyümüş, bu yüzden benim için farklı düşündü. Sanırım Saray’da çalışmış tek Amerikalı kız bendim. Ama tabii olayın derinlerinde herhalde Karla’nın Maidam Zhou’ya açtığı savaş yatıyordur. Galiba bizi kullandı. Yine de önemli değil. İkiniz beni oradan çıkardınız ve buna gerçekten memnunum.</p>

  <p>Karla’nın sebebi ne olursa olsun bu konuda onu suçlamıyorum, bence sen de suçlamamalısın.”</p>

  <p>“Suçlamıyorum,” dedim iç geçirerek.</p>

  <p>“Ama?”</p>

  <p>“Ama... Hiçbir şey. Karla’yla yürütemedik ama ben...”</p>

  <p>“Onu hala seviyorsun?”</p>

  <p>Lisa’ya bakmak için başımı çevirdim ama mavi gözleriyle karşı karşıya kalınca konuyu değiştirdim.</p>

  <p>“Madam Zhou’dan haber aldın mı?”</p>

  <p>“Hiç haber almadım.”</p>

  <p>“Senin hakkında sorular falan soruyor muymuş?”</p>

  <p>“Tanrı’ya şükür ki hayır. Gariptir, ben Madam Zhou’dan nefret etmiyorum. Onun hakkında iyi ya da kötü hiçbir şey hissetmiyorum. Sadece o yere bir daha geri dönmek istemiyorum. Hizmetlisi Rajan’dan nefret ederim ama. Eğer Saray’da çalışıyorsan muhatap olacağın ve hesap vereceğin kişi odur. Kardeşi mutfakla ilgilenirken Rajan da kızlarla ilgilenir. Adam ürkütücü namussuzun tekidir. Bir hayalet gibi etrafta dolaşır. Sanki başının arkasında gözleri vardır. O bu dünyadaki en korkunç insan bana göre. Madam Zhou’yu hiç görmedim, insanlarla bir kafesin arkasından konuşur. Metal kafeslerden her odada vardır. Böylece neler olup bittiğine bakar, müşterilerle ve kızlarla konuşur. Orası lanet olasıca bir yer Lin. Oraya geri dönmektense ölürüm daha iyi.”</p>

  <p>Bir sessizlik daha oldu. Dalgalar kayalıklara vuruyor, kıyı setinin dibinde kabarcıklar oluşturuyordu. Martılar rüzgarda uçup konuyor, kayalıkların arasında gezinen yaratıkları bulmak için etrafı kolaçan ediyordu.</p>

  <p>“Abdullah sana ne kadar para bıraktı?”</p>

  <p>“Emin değilim,” dedi Lisa. “Hiç saymadım. Oldukça fazla bir miktar. Belki yetmiş ya da seksen bin. Maurizio’nun uğruna Modena’yı doğradığı ve öldüğü paradan çok daha fazla. Delice, öyle değil mi?”</p>

  <p>“Parayı almalı ve buradan çekip gitmelisin.”</p>

  <p>“Bu söylediğin komik... Yanılmıyorsam iki dakika önce Mehta ve yapım şirketiyle iki senelik bir sözleşmeye imza attık. Biliyorsun şu <i>Hayatlarımıza-kaldığı-yerden-devam edelim</i> sözleşmesi.”</p>

  <p>“Sözleşmeyi siktir et.”</p>

  <p>“Hadi ama Lin.”</p>

  <p>“Gerçekten, sözleşmeyi siktir et. Bu hayattan kurtulmalısın. Etrafımızda neler olup bittiğini bilmiyoruz bile. Abdullah’ın neden öldürüldüğünü bilmiyoruz. Ne yaptığı ya da yapmadığı hakkında en ufak bir fikrimiz yok. Eğer o, Sapna değildiyse o zaman işler kötü demektir. Yok, eğer Sapna’ysa işler daha da kötü demektir. Parayı alıp gitmelisin.”</p>

  <p>“Peki, nereye gideceğim?”</p>

  <p>“Herhangi bir yere.”</p>

  <p>“Sen de gelecek misin?”</p>

  <p>“Hayır. Burada bitirilmemiş işlerim var. Hem bir açıdan benim için iş işten geçmiş sayılır. Fakat sen gitmelisin.”</p>

  <p>Lisa bana çıkıştı. “Anlamıyorsun değil mi?” dedi. “Sorun para değil. Eğer şimdi gidersem her şeyi yarım bırakmış olurum. Elimde paradan fazlası olmalı. Bu işle birlikte kendim için bir hayat kurmaya çalışıyorum. Burada bir şeyim. Biriyim. İnsanlar yolda yürürken bana bakıyor, çünkü farklıyım.”</p>

  <p>“Sen nereye gidersen git insanlar sana bakacaktır,” dedim Lisa’ya sırıtarak.</p>

  <p>Lisa ısrar etti. “Bu iş iyi gidecek,” dedi. “Bunu hissedebiliyorum. Lin. Benim eğitimim yok. Senin kadar akıllı da değilim. Hiçbir özel yeteneğim yok. Ama bu iş... Bu iş çok iyi gidebilir. Ne bileyim, belki bir gün film yapımcısı bile olabilirim. İyi işler çıkarabilirim.”</p>

  <p>“Sen zaten yaptığın işlerde iyisin, nereye gidersen git bu değişmez.”</p>

  <p>“Hayır. Bu benim şansım. Bir şeyler başarıncaya kadar geriye, hiçbir yere dönmüyorum. Eğer bu işi yapmazsam, bunu denemezsem her şey bir hiç uğruna oldu demektir. Maurizio olayı... Diğer olan bitenler nedensiz olmuş olacak. Buradan ayrıldığımda aklımın başımda, paramın da cebimde olmasını istiyorum.”</p>

  <p>Havanın bir ılık bir serin oluşunu ve yüzümle kollarıma vurarak rıhtım boyunca dolaşıp dönen rüzgarı hissettim. Yanımızdan, gecekondunun bitişiğindeki kumlarla kaplı sığınaklarına yol alan küçük bir balıkçı filosu denizde süzülerek geçti. Birdenbire yağmur altında bir kayığın içinde Taç Mahal Oteli’nin suya gömülmüş dış avlusu ve Gateway Anıtı’nın önünden geçerkenki halim geldi aklıma. Vinod’un aşk şarkısını ve Karla’nın yağmurun altında kolumun altına girişini hatırladım.</p>

  <p>Dinmek bilmeyen dalgalara bakarken o gök gürültülü geceden beri yaşadıklarımı düşündüm. Hapishane, işkence, Karla’nın gidişi, Ulla’nın gidişi, Kadirbhai’nin, onun mafya patronlarının, Anand’ın gidişi, Maurizio'nun ölümü, Modena’nın muhtemel ölümü, Raşit’in, Abdullah’ın ve Prabaker’in ölümü. Ki bu sonuncusu benim için kabul etmesi imkansız bir şeydi. Ben de onlardan biriydim, yürüyor, konuşuyor ve dalgalara bakıyordum ama kalbim en az onlar kadar ölüydü.</p>

  <p>“Peki, ya sen?” diye sordu Lisa. O konuşurken gözlerinin üzerimde olduğunu biliyor, sesindeki duyguları hissedebiliyordum. Sesinde sempati, şefkat, hatta aşk vardı. “Ben kalırsam, zaten kesinlikle kalacağım, sen ne yapacaksın?”</p>

  <p>Lisa’ya bir süre baktım ve gök mavisi gözlerindeki anlamı okumaya çalıştım. Daha sonra duvara doğru yaslanıp onu kollarıma aldım ve öptüm. Uzun bir öpücüktü bu. Bu öpücüğe bir yaşamı sığdırmıştık. Birlikte yaşamış, sevmiş, birlikte yaşlanıp ölmüştük. Daha sonra dudaklarımız ayrıldı ve yaşayabileceğimiz bu hayat ikimizin de birbirimizin gözlerinde göreceği küçük bir ışıltı olarak kaldı.</p>

  <p>Lisa’yı sevebilirdim. Belki de onu zaten biraz seviyordum ama bazen bir kadına yapabileceğiniz en kötü şey onu sevmektir. Ben hala Karla’ya aşıktım.</p>

  <p>Lisa’nın sorusunu tekrar ederek “Ben ne yapacağım?” dedim. Onu omuzlarından tutuyordum. Gülümsedim. “Kafayı bulacağım.”</p>

  <p>Motosikletime atlayıp yoluma devam ettim ve bir kere bile arkama dönüp bakmadım. Daire için üç aylık kiramı peşin ödedim. Otoparktaki bekçi ile apartman görevlisine iyi birer bahşiş verdim. Cebimde bir tane kaliteli sahte pasaport tuttum, diğer pasaportları ve paralarımı bir çantaya tıkıp Enfield Bullet motorum ile birlikte Didier’e emanet ettim. Bundan hemen sonra da bir taksiye atlayıp Shoklaji Sokağı’nın, yani ‘On Bin Orospu Sokağının’ yakınında bulunan Gupta-ji’nin afyon batakhanesine gittim. Üçüncü kata çıkan eskimiş, ahşap merdivenlerden geçerek uyuşturucu bağımlılarının kendileri için inşa ettikleri parlak çelik kafesin içine girdim.</p>

  <p>Gupta-ji afyon içicileri için yere yirmi tane uyku tulumu ve yastık koymuştu. Daha özel isteklerde bulunan müşterileri için de bu açık alanın arkasında başka odalar ayarlamıştı. Çok küçük bir kapıdan geçerek bahsettiğim arka odalara çıkan koridora adımımı attım. Yürüdüğüm alanın tavanı o kadar alçaktı ki neredeyse dizlerimin üzerinde gidecektim. Benim seçtiğim odada pamuklu bir şiltesi olan bir karyola, tüylü bir halı, hasır bir dolap, ipek abajurlu bir lamba ve suyla dolu büyük bir çömlek vardı. Üç tarafta da duvarlar ahşabın üzerine hasır kilimle kaplıydı. Yatağın başucundaki son duvar ise Arap ve yerel ahaliden Müslüman tacirlerin bulunduğu kalabalık bir sokağa bakıyordu fakat pencerelerinde kepenk olduğundan güneş ışığı sadece aradaki boşluklardan hafifçe içeri sızabiliyordu. Tavan yoktu. Bunun yerine tuğladan örülen çatıyı tutması için ağır çatı kirişleri görülüyordu. Zamanla bu manzaraya aşina oluverdim.</p>

  <p>Gupta-ji parayı alıp talimatlarımı dinledikten sonra beni yalnız bıraktı. Oda çatıya çok yakın olduğundan bir hayli sıcaktı. Gömleğimi çıkarıp lambayı söndürdüm. Karanlık küçük oda bir hücreyi andırıyordu. Yatağın üzerine oturdum ve neredeyse anında gözlerimden yaşlar akmaya başladı. Kombay’da daha önce de ağlamıştım. Ranjit’in cüzamlılarıyla karşılaşınca, Arthur Yolu Hapishanesi’nde tanımadığım adam işkence görmüş bedenimi yıkadığında ve Prabaker’in babasıyla hastanede beklerken ağlamıştım. Yine de bunca keder ve acıyı bastırmıştım. Her nasılsa kendime hakim olmayı bir şekilde başarmıştım. O afyon batakhanesine gelip de ölmüş dostlarım Abdullah ve Prabaker’e olan ve artık gösteremeyeceğim sevgimle baş başa kalınca kendimi bıraktım.</p>

  <p>Bazı insanlar ağladıklarında dayak yemişten beter olur. Böyleleri tekmelerle ve coplarla yedikleri darbelerden değil de ağlarken yara alırlar, gözyaşları kalpte başlar ama bazılarımız kalbi öylesine göz ardı ederiz ki o konuşmaya başladığında yüzlerce acıyı ve kederi aynı anda işitiriz. Ağlamanın iyi ve doğal bir şey olduğunu biliyoruz. Ağlamanın bir zayıflık olmadığını, tam tersine bir güç göstergesi olduğunu biliyoruz. Yine de ağlarken sanki dünyadan kopuyor, yere gövdeden kesilmiş ağaçlar gibi çakılıyoruz.</p>

  <p>Gupta-ji bana zaman tanıdı. O kapıya yaklaşırken terliklerinin sesini duyunca yüzümdeki kederin izlerini sildim ve lambayı yaktım. Gupta-ji istediklerimi, madeni bir kaşık, damıtılmış su, kullan at şırıngalar, eroin ve bir paket sigara getirmişti ve onları küçük şifonyerin üzerine yerleştirdi. Yanında bir kız vardı. Gupta-ji kızın adının Shilpa olduğunu ve bana hizmet edeceğini söyledi. Kız gençti, yirmi yaşından küçüktü ama şimdiden yüzünde uzun zamandır çalışmakta olan insanların somurtkan ifadesi vardı. Gözlerinde dayak yemiş bir sokak köpeği gibi boyun eğmeye hazır bir umut, belli belirsiz görülebiliyordu. Onu ve Gupta-ji’yi yollayıp kendime eroin hazırladım.</p>

  <p>Uyuşturucu neredeyse bir saat boyunca şırıngada kaldı. Onu elime aldım ve kolumdaki sağlıklı damarlardan birine beş kez sapladım ve kullanmadan çıkardım. Bir saat boyunca şırınganın içinde duran sıvıya baktım. İşte buydu. Lanet olası uyuşturucu. Beni aptalca, saldırgan suçlar işlemeye iten, hapse sokan, ailemi ve sevdiklerimi kaybetmeme neden olan şey. Her şeyin ve hiçbir şeyin ilacı. Sizden her şeyi alan, karşılığında ise hiçbir şey vermeyen uyuşturucu. Yine de bazen size verdiği <i>hiçbir şey,</i> içinizde hiçbir şey hissetmemenin yarattığı boşluk, bazen istediğiniz her şeydir.</p>

  <p>İğneyi damarıma sapladım, doğru şekilde sapladığımı gösteren bir damla kanı sildim ve eroini zerk ettim. Daha iğneyi kolumdan çıkarmaya fırsat bulamadan aklım Sahra Çölü gibi oldu. Sıcak, kuru, güneşli ve durgun. Uyuşturucunun oluşturduğu kum tepecikleri zihnimdeki bütün düşünceleri yuttu ve aklımdan öğrendiğim ne varsa sildi süpürdü. Vücudumu sıcaklık kapladı ve her gün katlanıp görmezden gelmeye çalıştığımız içimdeki binlerce küçük acıyı, rahatsızlığı, sancıyı yok etti. Hiç acı yoktu artık. Hiçbir şey yoktu.</p>

  <p>Zihnimde halen çöl varken kendimi boğuluyor gibi hissettim ve bir gölün yüzeyine çıktım. Bu ilk denememden sonraki haftada mıydı? Bir ay mı olmuştu? Kaşığın içinde o öldürücü gölün üzerinde kaldım ve Sahra Çölü’nü kanımda taşıdım. Önümdeki sallarda bir çeşit mesaj vardı. Bu mesaj Kadir, Karla, Abdullah ve benim yollarımızın neden kesiştiğini anlatıyordu. Hepimizin hayatı Abdullah’ın ölümüyle bağlantılı olarak emsalsiz bir şekilde kesişmişti. Sallarda bu sırın anahtarı vardı.</p>

  <p>Ama ben gözlerimi kapadım. Prabaker’i hatırladım. Öldüğü gece geç saatlere kadar çok yoğun bir şekilde çalıştığını, çünkü taksinin sahibi olduğunu hatırladım. Taksiyi ona ben satın almıştım. Eğer onun için taksiyi almasaydım hayatta olurdu. Prabaker, benim hücremde besleyip eğittiğim küçük fareydi, çarmıha gerilen fareydi. Bazen kafam bulanmadan geçirdiğim bir saatte Abdullah’ı ölmeden önce o çemberin içinde yalnız görüyordum. Yalnız. Orada olmalıydım. Hemen hemen her gün onunlaydım. O zaman da yanında olmalıydım. Arkadaşlar, arkadaşlarının bu şekilde ölmesine, ölümle ve kaderle böyle baş başa kalmasına izin vermez. Peki ya cesedine ne olmuştu? O, Sapna olabilir miydi? Çok sevdiğim arkadaşımın o acımasız kasap olmasına imkan var mıydı? Gani ne demişti? M<i>acit’in parçalanmış vücudu evinin her yerine dağılmıştı...</i> Böyle bir şey yapan bir adamı sevmiş olabilir miydim? Onun Sapna olabileceğine az da olsa ihtimal verirken yine de onu sevmem ne anlama gelirdi?</p>

  <p>Gümüş silahı tekrardan kolumdan içeri ateşledim ve kendimi suyun üzerindeki salda buldum. Cevap diğer sallardaydı. Biraz daha eroinle, birazcık daha fazlasıyla bu mesajı anlayacağımdan emindim.</p>

  <p>Uyandığımda anlamadığım bir dilde sert bir şeyler söyleyen öfkeli bir surat gördüm. Bu çirkin, çatık kaşlı, derin çizgilere sahip bir surattı. Daha sonra güçlü ellerin beni bir sala dönüşmüş yatağımdan kaldırdığını hissettim.</p>

  <p>Nazir homurdanarak İngilizce “<i>Geliyorsun!</i>” dedi. “Hemen şimdi geliyorsun!”</p>

  <p>Daha etkili olsun diye kelimelerin arasında duraklayarak “Siktir... Git!” dedim.</p>

  <p>Nazir tekrar etti. “Geliyorsun!” İçindeki öfke o kadar su yüzüne çıkmıştı ki titriyor, dişlerini sıkıyordu.</p>

  <p>Bir kez daha yatağa doğru yönelerek “Hayır,” dedim. “Sen... Git!”</p>

  <p>Nazir beni tekrar kendine çekti. Kolları inanılmaz güçlüydü. Çelik gibi sağlam elleriyle kollarıma yapışmıştı.</p>

  <p>“<i>Şimdi! Geliyorsun!</i>”</p>

  <p>Gupta-ji’nin odasında üç aydan beri kalıyordum. Tam üç ay boyunca her gün eroin almış, iki günde bir yemek yemiş ve sadece tuvalete gitmek için ayağa kalkmıştım. O zaman farkında değildim ama on iki kilo vermiştim. Yani vücudumdaki kasların çoğu erimişti. Zayıf, güçsüz ve uyuşturucudan aptallaşmış haldeydim.</p>

  <p>Gülümser gibi yaparak “Pekala,” dedim. “Tamam, bırak beni de eşyalarımı toplayayım.”</p>

  <p>Ben cüzdanımın, saatimin ve pasaportumun durduğu şifonyeri işaret edince Nazir ellerini çekti. Gupta-ji ve Shilpa koridorda bekliyordu. Eşyalarımı alıp cebime koydum ve Nazir’e boyun eğermiş gibi rol yaptım. Doğru zaman olduğuna karar verince ona doğru sağ elimle bir yumruk savurdum. Ona vurmam gerekirdi. Sağlıklı ve kendimde olsaydım vururdum ama öyle olmadığımdan Nazir’i ıskaladım ve dengemi kaybettim. Nazir tam kalbimin altına, karın boşluğuma bir yumruk indirdi. Elimden bir şey gelmeden iki büklüm oldum ama düşmedim. Nazir sol eliyle bir tutam saçımı kavrayıp kafamı kaldırdı, sağ yumruğunu geriye, omuz hizasına doğru çekti ve bir an tereddüt ettikten sonra yumruğunu çeneme indirdi. Boynunun, omuzlarının ve sırtının bütün gücüyle yumruk atmıştı. Bir an Gupta-ji’nin dudaklarını büktüğünü ve ürkerek gözlerini kırpıştırdığını gördüm, hemen ardından gözümün önünde kıvılcımlar uçuştu ve dünya, uyuyan yarasalarla dolu karanlık bir mağaraya dönüştü.</p>

  <p>Hayatımda ilk defa bayılmıştım. Sanki sonsuza dek düşüyordum ve ayaklarımı bir türlü yere basamıyordum. Bir süre sonra kendime gelmeye başladım ve Her şey yolunda, bu sadece bir rüya, eroinin neden olduğu bir halüsinasyon, biraz sonra uyanıp biraz daha eroin enjekte edeceğim, diye düşündüm.</p>

  <p>Bir kere daha kendimi salın içinde buldum ama bu sal üç uzun ay boyunca içinde yattığım sal-yatak değildi. Daha yumuşak, daha rahattı. Etrafta ise daha önce duymadığım harika bir parfüm kokusu vardı. Bu <i>Coco</i> idi. Bu parfümü iyi tanırdım, çünkü Karla’nın kullandığı kokuydu. Nazir beni merdivenlerden aşağı omzunda taşıyarak dışarı çıkarmış ve bir taksinin arka koltuğuna bırakmıştı. Karla da oradaydı. Başımı onun dizlerine yaslamıştım. Onun güzel suratına bakmak için gözlerimi açtım. Karla’nın yeşil gözleri şefkat, endişe ve anlayamadığım bir başka duyguyla doluydu. Gözlerimi kapadım, hareket eden karanlık içinde bu duygunun ne olduğunu birden kavradım. Bu tiksintiydi. Karla benim zayıflığımdan, eroin alışkanlığımdan, kendi isteklerime olan bu düşkünlüğümden tiksinmişti. Daha sonra ellerini yüzümde hissettim, ağlamak gibiydi ve yanağımı okşayan parmakları gözyaşlarımı sildi.</p>

  <p>Taksi durduğunda Nazir beni kaldırdı ve bir çuval un taşırmış gibi kolaylıkla iki kat sırtında taşıdı. Arkamızdan merdivenleri tırmanan Karla’ya bakarken tekrar kendime geldim. Gülümsemeye çalıştım. Arka kapıdan büyük bir eve girdik ve evin mutfağına çıktık. Büyük ve modern mutfağın ötesinde muazzam bir oturma odası vardı. Odanın bir tarafı boydan boya camdı ve altın sarısı bir kumsalla safir rengi koyu denize bakıyordu. Nazir, ondan beklediğimden daha nazik bir şekilde beni pencerenin yanındaki minderlerin üzerine bıraktı. Beni almaya gelmeden önce enjekte ettiğim doz oldukça fazlaydı. Sersemlemiş, kendimden geçmiş bir haldeydim. Gözlerimi kapama isteği karşı konulmaz bir şekilde üzerime çöktü.</p>

  <p>Yanımda diz çöküp yüzümü ıslak bir havluyla silen Karla “Ayağa kalkmaya çalışma,” dedi.</p>

  <p>Buna güldüm, çünkü ayağa kalkmak aklıma gelebilecek son şeydi. Gülerken çenemde belli belirsiz bir ağrı hissettim.</p>

  <p>“Neler oluyor Karla?” diye sordum konuşurken çatallaşan sesimi duyarak. Üç ay boyunca hiç konuşmamak, duraksamama ve ne diyeceğimi düşünmeme neden oluyordu. “Burada ne yapıyorsun? Burada ne yapıyorum?”</p>

  <p>“Seni orada bırakacağımı mı düşündün?”</p>

  <p>“Orada olduğumu nasıl öğrendin? Beni nasıl buldun?”</p>

  <p>“Seni arkadaşın Kadirbhai buldu. Benden de seni buraya getirmemi rica etti.”</p>

  <p>“Senden mi rica etti?”</p>

  <p>Karla gözlerime öyle derin bir şekilde baktı ki bakışları sabah sisini dağıtan güneş ışığı gibiydi.</p>

  <p>“Kadirbhai nerede?”</p>

  <p>Karla gülümsedi ama gülümsemesinde hüzün vardı, çünkü sorduğum soru yanlıştı. Bunu şimdi biliyorum, çünkü şimdi kafam yerinde. O an bütün gerçeği öğrenmek için bir şansım vardı, eğer doğru soruyu sorsaydım Karla bana gerçeği anlatırdı. Bana böyle bakmasının nedeni buydu. Her şeyi anlatmaya hazırdı. Beni seviyor ya da sevmeye başlıyor bile olabilirdi. Fakat ben doğru soruyu sormadım. Ona kendisini değil de Kadirbhai’yi sordum.</p>

  <p>Elleriyle doğrularak “Bilmiyomm,” diye yanıtladı. “Burada olması gerekiyordu. Sanırım yakında gelir. Gerçi ben kalamam, gitmem lazım.”</p>

  <p>Onu görebilmek için gözümün önündeki perdeyi kaldırmaya çalışarak konuşmaya, onu yanımda tutmaya çalıştım ve yerimden doğruldum. “Ne?”</p>

  <p>“Gitmem lazım,” diye yineledi Karla ve enerjik bir şekilde kapıya doğru yürüdü. Nazir kalın kolları iriyarı vücudunun iki yanında, onu kapıda bekliyordu. “Gitmeden önce yapman gereken pek çok şey var.”</p>

  <p>“Gitmeden önce mi? Gitmekten kastın ne?”</p>

  <p>“Bombay’dan yine ayrılıyorum. Bir işim var. Önemli ve... Yapmam gerek. Altı ya da sekiz hafta sonra geri dönerim. Belki seninle o zaman görüşürüz.”</p>

  <p>“Ama bu çılgınlık. Anlamıyorum. Eğer beni şimdi bırakacaksan orada kalmama izin vermeliydin.”</p>

  <p>Karla sabırlı bir şekilde gülümseyerek “Dinle,” dedi. “Daha dün geldim ve burada kalmamaya çalışıyorum. Leopold’un Yeri’ne dahi gitmiyorum. Didier’i bu sabah gördüm. Bu arada sana çok selamı var. Ve hepsi bu. Etrafta dolaşmıyorum. Gupta-ji’nin yerinde kendini öldürmene engel olmak için Kadirbhai’ye yardım etmeyi kabul ettim. Şimdi buradasın, güvendesin, benim de gitmem gerek.”</p>

  <p>Karla dönüp Nazir’le konuştu. İkisi Urduca konuştuklarından söyledikleri her beş kelimeden ancak birini anlayabiliyordum. Nazir, Karla’yı dinledikten sonra güldü ve bana her zamanki gibi nefretle baktı.</p>

  <p>Onlar sustuklarında Karla’ya “Ne dedi?” diye sordum.</p>

  <p>“Bilmek istemezsin.”</p>

  <p>“Bilmek istiyorum.”</p>

  <p>“Senin başarabileceğini düşünmüyor,” diye cevapladı Karla. “Burada kendini toplayacağını ve birkaç ay sonra döndüğümde beni burada bekliyor olacağını söyledim. Nazir böyle düşünmüyor. Kriz geldiğinde ilk iş buradan kaçıp kendine bir doz daha enjekte edeceğini söylüyor. Bunu başaracağın konusunda onunla bahse girdim.”</p>

  <p>“Ne kadar para koydun?”</p>

  <p>“Bin papel.”</p>

  <p>“Bin papel,” diye şaşkın bir şekilde tekrarladım. Olasılıklar düşünülürse yüksek bir miktardı.</p>

  <p>“Evet. Nazir’in elindeki tüm nakit buymuş. Dayanamayacağına dair tüm parasını ortaya koydu. Senin zayıf bir adam olduğunu, bu yüzden uyuşturucu kullandığını söylüyor.”</p>

  <p>“Peki, sen ne dedin?”</p>

  <p>Bunun üzerine Karla güldü. Onun kahkahasını duymak o kadar zordu ki bu anı, bu mutlu halini yiyecek, içecek, uyuşturucu gibi aldım. Uyuşmuş, hasta halime rağmen karşıma çıkacak en değerli hazinenin bu kahkaha olduğunu, bu kadını güldürmenin ve kahkahasını yüzümde, içimde hissetmenin tadacağım en büyük zevk olduğunu biliyordum.</p>

  <p>“Ona iyi bir adamın, kadınının ihtiyacı olduğu kadar güçlü olacağını söyledim,” dedi.</p>

  <p>Sonra da gitti. Gözlerimi kapadım. Belki bir saat, belki de bir gün sonra onları tekrar açtığımda Kadirbhai yanımda oturuyordu.</p>

  <p>Nazir’in “<i>Utna hain</i>” dediğini duydum. <i>Uyandı.</i></p>

  <p>Uyandığımda kendimi iyi hissetmiyordum. Tetikte, üşüyerek ve eroin ihtiyacı hissederek uyanmıştım. Ağzımda kötü bir tat vardı ve her yerim ağrıyordu.</p>

  <p>Kadirbhai “Hımm,” dedi. “Şimdiden acı çekmeye başladın.”</p>

  <p>Yastıkların üzerinde doğruldum ve etrafıma bakındım. Akşam olmaya başlamıştı ve gecenin gölgesi pencerenin ardındaki kumsala çökmek üzereydi. Nazir mutfağın girişinin yakınında, bir halının üzerinde oturuyordu. Kadir bol bir pantolon, gömlek ve Peştuların geleneksel tunik yeleklerinden giymişti. Üzerindeki giysi Peygamber’in en sevdiği renk olan yeşildi. Birkaç ayda yaşlanmışa benziyordu ama aynı zamanda onu daha önce hiç görmediğim kadar zinde, sakin ve kararlı görünüyordu.</p>

  <p>Konuşmadan ona bakınca “Yiyecek bir şeyler ister misin?” diye sordu. “Banyo yapmak ister misin? Burada ihtiyaç duyabileceğin her şey var. İstediğin kadar çok banyo yapabilir, istediğin kadar yemek yiyebilirsin. Üzerine yeni giysiler de giyebilirsin. Senin için bir şeyler ayarladım.”</p>

  <p>“Abdullah’a ne oldu?” diye sert bir şekilde sordum.</p>

  <p>“İyileşmelisin.”</p>

  <p>Bağırarak “Abdullah’a ne oldu?” dedim.</p>

  <p>Nazir bana baktı. Oldukça sakin görünüyordu ama onun bir işaretle yerinden fırlamaya hazır olduğunu görüyordum.</p>

  <p>Kadir yavaşça başını sallayıp bağdaş kurduğu bacaklarının arasındaki halıya bakıp benimle göz göze gelmeden “Ne bilmek istiyorsun?” dedi.</p>

  <p>“Sapna mıydı?”</p>

  <p>Kadir bana bakarak “Hayır,” diye yanıtladı. “İnsanların böyle söylediğini biliyorum ama seni temin ederim ki Sapna değildi.”</p>

  <p>Rahatlarcasına derin bir nefes verdim. Gözyaşları gözlerime doluyor, onlara engel olmak için yanağımı ısırıyordum.</p>

  <p>“Neden Sapna olduğunu söylediler?”</p>

  <p>“Abdullah’ın düşmanları polisi buna inandırmışlar.”</p>

  <p>“Hangi düşmanları? Onlar kim?”</p>

  <p>“İran’dan, kendi ülkesinden bazı adamlar.”</p>

  <p>O esrarengiz kavgayı hatırladım birden. Abdullah’la birlikte sokakta bir grup İranlı adamla dövüşmüştük. O güne ait başka detayları da hatırlamaya çalıştım ama Abdullah’a o adamların kim olduğunu ya da onlarla neden dövüştüğümüzü sormamanın yarattığı pişmanlıktan başka bir şey düşünemedim.</p>

  <p>“Gerçek Sapna nerede?”</p>

  <p>“Öldü. Adamı, gerçek Sapna’yı buldum. Artık ölü bir adam. Abdullah için bu kadarını yaptık.”</p>

  <p>Yastıklara uzanıp bir an için gözlerimi kapadım. Burnum akmaya, boğazım ağrımaya başlamıştı. Üç ayda büyük bir alışkanlık yaratmıştım. Her gün üç gram saf Thai eroini alıyordum. Kriz başlamak üzereydi ve bunun cehennemde geçireceğim iki hafta olacağını biliyordum.</p>

  <p>Bir süre sonra Kadirbhai’ye “Neden?” dedim.</p>

  <p>“Ne, neden?”</p>

  <p>“Neden beni buldun? Neden Nazir’in beni buraya getirmesini istedin?”</p>

  <p>Kadir gülerek “Sen benim için çalışıyorsun,” dedi. “Şimdi de sana göre bir işim var.”</p>

  <p>“Korkarım şu anda bu işi yapacak durumda değilim.”</p>

  <p>Karnıma kramplar girmeye başlamıştı. İnledim ve gözlerimi kaçırdım.</p>

  <p>Kadirbhai bana katılarak “Evet, kesinlikle,” dedi. “Önce iyileşmelisin. Üç ya da dört ay sonra benim için bu işi yapabilecek duruma geleceksin.”</p>

  <p>“Bu... Ne çeşit bir iş?”</p>

  <p>“Bir görev. İstersen kutsal bir görev de diyebilirsin. At binmeyi biliyor musun?”</p>

  <p>“At binmeyi mi? Atlar hakkında hiçbir şey bilmem ben. Eğer işi motosiklet üzerinde yapabiliyorsam... Tabii iyileştiğimde ya da tabii eğer iyileşirsem... O zaman bu iş için doğru adam sayılırım.”</p>

  <p>“Nazir sana at binmeyi öğretir. O, Nargarvar şehrindeki en iyi biniciydi. Ki orada herkes iyi binicidir. Buranın yakınında ahıra bağlanmış atlar var, at binmeyi sahilde öğrenebilirsin.”</p>

  <p>Bir sonraki, ondan sonraki saati ve yaşayabileceğimin en kötüsünü nasıl atlatacağımı düşünürken “At binmeyi öğrenmek...” diye mırıldandım.</p>

  <p>Kadirbhai gülümseyip eliyle omzuma dokunarak “Evet, Linbaba,” dedi. Bu dokunuşla irkildim ve titredim ama Kadir’in elinin sıcaklığını hissedince kıpırtısız kalabildim. “Kandahar’a at dışında başka bir şeyle ulaşamazsın, çünkü yolların hepsi mayın döşeli. Adamlarımla birlikte Afganistan’da savaşa gittiğinde at binmeyi bilmen gerekiyor.”</p>

  <p>“Afganistan mı?”</p>

  <p>“Evet.”</p>

  <p>“Oraya gideceğimi de nereden çıkarıyorsun?”</p>

  <p>Kadir gerçekten üzgün görünüyordu. “Gidip gitmeyeceğini bilmiyorum. Bu göreve ben de gidiyorum. Elli yıldır görmediğim ülkeme, Afganistan’a gidiyorum. Seni de benimle gelmen için davet ediyorum. Bunu senden rica ediyorum. Seçim elbette senindir. Şurası kesin ki bu görev tehlikeli. Eğer benimle Afganistan’a gitmek istemezsen hakkında kötü düşünmem.”</p>

  <p>“Neden ben?”</p>

  <p>“Uluslararası suçlar işlemekten korkmayacak ve bir Amerikalı gibi hareket edebilecek bir yabancıya, bir <i>gora</i>’ya ihtiyacım var. Gideceğimiz yerde birçok düşman klan var ve bu klanlar yüzyıllardır birbirleriyle savaşıyor. Birbirlerini yağmalamak ve buldukları her şeyi talan etmek artık onlar için gelenek haline geldi. Bu aralar sadece iki ortak noktaları var. Allah sevgisi ve Rus istilacılara karşı duydukları nefret. Şu sıralar Ruslar karşısındaki baş müttefikleri de Amerikalılar. Amerikan parası ve silahları ile savaşıyorlar. Eğer yanımda bir Amerikalı olursa bizi rahat bırakır ve bizden makul bir miktar para alıp sınırı geçmemize izin verirler.”</p>

  <p>“Peki, neden yanında gerçek bir Amerikalı götürmüyorsun?”</p>

  <p>“Bunu denedim ama böyle bir tehlikeyi göze alabilecek kadar deli birini bulamadım. İşte bu yüzden sana ihtiyacım var.”</p>

  <p>“Bu görevde Afganistan’a ne kaçırıyoruz?”</p>

  <p>“Savaşta kaçakçılığı yapılan şeyler, silah, patlayıcı, pasaport, para, altın, makine parçaları ve ilaç. Oldukça enteresan bir seyahat olacak. Elimizdekileri almak isteyecek silahlı klanların içinden geçmeyi başarabilirsek eşyalarımızı Kandahar şehrini kuşatan mücahitlere göndereceğiz. İki yıldan beri aynı yerde Ruslarla savaşıyorlar ve bu malzemelere ihtiyaçları var.”</p>

  <p>Kafamdan yüzlerce soru geçiyordu ama kriz her yanımı felç etmişti. Vücudumu verdiğim mücadeleden dolayı soğuk terler kaplamıştı. Sonunda konuşabildiğimde kelimelerim hızla ve anlaşılmaz bir şekilde ağzımdan çıktı.</p>

  <p>“Neden bunu yapıyorsun? Neden <i>Kandahar?</i> Neden orası?”</p>

  <p>“Kandahar’ı kuşatan adamlar, yani mücahitler, benim köyümden insanlar. Aynı zamanda Nazir’in de köyündenler. Kendi anavatanlarından Rus işgalcileri çıkarmak için kutsal bir savaş yapıyorlar. Şu zamana kadar onlara birçok açıdan yardım ettik. Şimdiyse silahlarla, gerekirse kanımızla yardım etme zamanı geldi.”</p>

  <p>Kadir yüzümdeki hasta görünüşe, küçülmüş gözlerime baktı. Bir kere daha gülümsedi ve parmaklarını omzuma değdirdi. Bir süreliğine sadece dokunuşunun verdiği acıyı hissedebildim.</p>

  <p>Kadir parmaklarını gevşetip avcuyla yüzüme dokunarak “Önce iyileşmelisin,” dedi. “Allah seninle olsun evladım. <i>Allah ya fazak!</i>”</p>

  <p>Kadirbhai gidince banyoya girdim. Karnıma saplanan kramplar birer şahin pençesi gibi derime saplanıyor ve içimi tarif edilmez bir ıstırapla dolduruyordu. İshal dayanılmaz spazmlara neden oluyordu. Yıkanırken öyle şiddetli titriyordum ki dişlerim birbirine çarpıyordu. Aynaya bakınca göz bebeklerimin çok büyüdüğünü, neredeyse bütün iris tabakasını kapladığını farkettim. Eroin kesilip de kriz başladığında ışık da geri gelir ve gözlerimizin kara deliklerinden geçmeye başlar.</p>

  <p>Belime bir havlu sardım ve büyük odaya geri döndüm. Zayıf görünüyordum. Titriyor, iki büklüm duruyor, istemeden inliyordum. Nazir kalın dudağını büken alaycı bir gülümsemeyle bana baştan aşağı baktı ve temiz giysiler uzattı. Bunlar Kadir’in üzerindeki yeşil Afgan giysisinin bire bir kopyalarıydı. Titreyerek ve birkaç kez dengemi kaybederek üzerimi giydim Nazir elleri belinde beni izledi. Yüzündeki gülümseme, ağzının bir deniz kabuğu gibi hafifçe aralanmasına neden oluyordu. Her hareketi öyle dikkat çekiciydi ki bir pantomim sanatçısının abartılı hareketlerine benziyordu ama bakışları oldukça tehditkardı. Birdenbire Nazir’in bana Japon bir oyuncuyu, Toshiro Mifune’yi anımsattığını düşündüm. Nazir, Mifune’nin çirkin, cüceye benzer bir karikatürü gibiydi.</p>

  <p>Çaresiz, acı içinde kıvranan çarpık bir gülümsemeyle “Toshiro Mifune'yi bilir misin?” diye sordum ona. “Mifune’yi bilir misin? Hı?”</p>

  <p>Nazir’in cevabı evin ön kapısına doğru yürüyüp onu açmak oldu. Cebimden elli dolarlık banknotlar çıkarıp yere fırlattı.</p>

  <p>Açık kapıya işaret ederek “<i>Jaa, bahinchudh!</i>” diye homurdandı. <i>Defol namussuz herif!</i></p>

  <p>Büyük pencerenin yanına dizilmiş yastıklara doğru giderek kendimi oraya bıraktım. Üzerime bir battaniye örttüm ve kramplar içinde kıvrandım. Nazir kapıyı kapadı ve bağdaş kurarak halıdaki yerini alıp beni izlemeye koyuldu.</p>

  <p>Hepimiz vücudumuzda salgılanan ve beynimize iletilen kimyasallar sayesinde az ya da çok sinir ve stresle mücadele ederiz. Bu kimyasalların başında endorfin gelir. Endorfinler ağrı yatıştırıcı özellikleri olan peptit sinir taşıyıcılarıdır. Sıkıntı, stres ve ağrı, doğal bir savunma mekanizması olarak endorfini açığa çıkarır. Morfin, afyon ya da eroin gibi uyuşturuculardan aldığımızda vücut endorfin salgılamayı bırakır. Uyuşturucuyu bıraktığımızdaysa vücudun yeniden endorfin salgılaması için beş ila on dört günlük bir sürenin geçmesi gerekir. Endorfin ve eroin olmadan geçen o iki haftalık işkence dönemi süresince sıkıntının, stresin ve ağrının gerçekte ne olduğunu öğreniriz.</p>

  <p>Karla bir keresinde <i>Eroin krizi nasıl bir şey,</i> diye sormuştu. Ben de açıklamaya çalışmıştım. Hayatında gerçekten korktuğun zamanları düşün. Mesela sen yalnız olduğunu düşündüğünde biri arkandan gizlice yaklaşıyor ve bağırıyor. Ya da serseriler etrafını çeviriyor. Rüyanda bir uçurumdan düşüyorsun veya yüksek bir dağın tepesinde duruyorsun. Biri seni suyun altında tutuyor ve nefesinin tükendiğini hissederek su yüzüne çıkmak için çırpınıyorsun. Arabanın kontrolünü kaybediyor ve duvara çarpacağını görüyor, bağıramıyorsun bile. Bütün bunları, insanı daraltan korkuları topla ve her saat, her gün, bütün bunları aynı anda hissettiğini düşün. Bildiğin her acıyı düşün. Kızgın yağla yanmak, camın kesmesi, kemiğin kırılması, kışın zorlu bir yolda yürürken hissettiğin soğuk yanması, baş ağrısı, kulak ağrısı, diş ağrısı. Bunları al ve içini büzen, mideni altüst eden acılara ekle ve dinmeksizin bunlarla baş ettiğini hayal et. Daha sonra da bildiğin her türlü üzüntüyü aklına getir. Sevdiğin birinin ölümünü, aşkının karşılık bulmamasını, başarısızlık, utanç ve acı bir pişmanlık hissettiğin anları düşün. Bunları da, bütün kalbini bıçaklayan kederlere, acılara ekle ve hepsini bir anda yaşadığını hisset. İşte kriz anı böyledir. Eroin krizi derisi yüzülmüş bir hayata benzer.</p>

  <p>Korunaksız zihne saldıran endişe, doğal salgılanan endorfinden yoksun olan beyin insanı delirtir. Krize giren her uyuşturucu bağımlısı çıldırır. Bu çılgınlık o kadar dayanılmaz ve keskindir ki bazıları bundan ölür. Bu derisi yüzülmüş, işkence içindeki dünyada da suç işlemeye başlarız. Şayet kurtulur da yıllar sonra iyileşirsek sağlıklı zihnimizle düşündüğümüz ve işlemiş olduğumuz o suçlar bizi tıpkı işkence altında yoldaşlarına ve ülkesine ihanet eden kadın ve adamlar gibi şaşkın, çaresiz ve kendinden nefret eder bir konuma sürükler.</p>

  <p>İşkenceyle geçen iki gün ve geceden sonra bunu başaramayacağımı düşünüyordum. Kusmalarım ve ishalim hafiflemişti ama duyduğum acılar ve sıkıntılar her geçen dakika daha da beter bir hal alıyordu. Vücudumun sessiz çığlığının gerisinde ısrarcı bir ses şöyle diyordu. <i>Buna bir son verebilirsin. Her şeyi düzeltebilirsin. Buna bir son verebilirsin... Parayı al. Kendini düzelt. Bu acıyı dindirebilirsin</i>.</p>

  <p>Nazir’in bambudan ve hindistancevizi liflerinden yapılma portatif karyola odanın uzak ucundaydı. Kapının yanındaki halının üzerinde oturmakta olan güçlü Afgan tarafından izlenirken ona doğru emeklemeye başladım. Titreyip acıdan inleyerek karyolayı denize bakan büyük pencerenin yanına sürükledim. Pamuklu bir örtü alıp onu dişlerimle yırtmaya başladım ve uzun şeritler halinde kopardım. Hareketlerim kendini kaybetmiş ve paniğe kapılmış birinin hareketlerine benziyordu. İki kalın yorganı döşek yerine karyolaya serdim ve yatağa uzandım. Şerit halinde kopardığım bezi kullanarak ayak bileklerimi yatağa bağladım. Üçüncü bir şeritle sol elimi de bilekten bağladım ve başımı çevirip Nazir’e baktım. Elimde kalan son bezi gösterip gözlerimle ondan sağ elimi de yatağa bağlamasını istedim. İkimiz de ilk defa birbirimizin gözlerine uzun, içten bir şekilde bakmıştık.</p>

  <p>Nazir dikdörtgen halıda oturduğu yerden kalktı ve bana bakarak yanıma yaklaştı. Bezi elimden aldı ve sağ bileğimi de yatağa bağladı. Açık ağzımdan kapana kısılmış olmanın yarattığı bir korku çığlığı çıkıverdi. Dilimi ısırdım ve dudaklarımın arasından kan akmaya başlayana kadar ısırmaya devam ettim. Nazir yavaşça başını salladı. Örtüden bir parça daha yırttı ve onu burarak dişlerimin arasına koydu ve ağzımı da bağladı. Ağzımdaki bezi ısırıp çığlık attım. Başımı çevirdiğimde pencereden yatağa bağlı aksimi gördüm. Bir süreliğine Modena’ydım, bekliyor, gözlerimle izliyor ve bağırıyordum.</p>

  <p>İki gün ve iki gece yatağa bağlı kaldım. Nazir bana sabırla ve şefkatle bakıcılık yaptı. Her zaman yanımdaydı. Ne zaman gözümü açsam sert elinin alnımda olduğunu, terimi ve gözyaşlarımı sildiğini gördüm. Ne zaman bir kramp karnıma, koluma veya bacağıma saplansa Nazir ağrıyan yere masaj yapıyordu. Ne zaman ağzım kapalı bir çığlık atsam bana bakıyor, dayanmamı ve başarmamı istiyordu. Kusup boğulma tehlikesi geçirince ya da tıkalı burnumdan nefes alamayınca ağzımdaki bezi açıyordu ama güçlü bir adam olduğundan çığlıklarımın duyulmasını istemediğimi de biliyordu. Tekrar kafamı salladığımda ağzımı yeniden bağlıyordu.</p>

  <p>Kalkacak kadar güçlü ya da gidemeyecek kadar zayıf olduğumu anladığımda gözlerimi kırparak Nazir’e işaret ettim, o da ağzımdaki bandı çıkardı. Sırayla bileklerimdeki bağları çözdü. Bana içinde domates ve arpa olan, tuzlu ama baharatsız bir tavuk suyu çorbası getirdi. Bu çorba hayatımda içtiğim en lezzetli ve güzel çorbaydı. Nazir kaşık kaşık beni besledi. Bir saat sonra küçük kaseyi bitirdiğimde ilk defa bana gülümsedi ve bu gülümseme bir yaz yağmuru sonrası kayalıkların üzerine düşen güneş ışığı gibiydi.</p>

  <p>Kriz yaklaşık olarak iki hafta sürer ama en kötü günler ilk beş gündür. Eğer ilk beş günü atlatabilir ve altıncı güne uyuşturucu almadan girmeyi başarırsanız, artık temizlenmeye başladığınızı ve bu işi başaracağınızı bilirsiniz. Önünüzdeki sekiz ila on gün boyunca her saat daha iyi ve daha güçlü olursunuz. Kramplar geçer, mide bulantısı sona erer, ateş ve soğuk ter dökmeler diner. Bir süre sonra yaşadığınız en kötü durum uyuyamamaktır. Geceleri yatağa yatar, rahatsızlık içinde dört dönüp durursunuz ama hiç uykunuz gelmez. Krizin geri kalan uzun günleri ve geceleri boyunca ben de Ayakta Duran Adamlardan biri haline geldim. Tükenip yorgunluktan sızana kadar bütün gün ve gece hiç oturmadım, yatağa uzanmadım.</p>

  <p>Kriz geçip de eroin bağımlılığından herhangi bir kazazedenin bir felaketten kurtulduğu gibi kurtulduğunuzda kendinizi şaşkın, sonsuza dek yaralı ve yaşadığınız için mutlu hissediyorsunuz.</p>

  <p>Nazir krizden on iki gün sonra alaycı şakalarım başlayınca bunu eğitim faslına geçebilmek için bir işaret olarak aldı. Altıncı günden itibaren temiz hava almak ve hafif bir egzersiz yapmak için onunla yürüyüşlere çıkıyordum. Bu yürüyüşlerin ilki yavaş ve duraksayarak olmuş, on beş dakika sonra eve dönmüştüm. On ikinci günden itibaren Nazir’le birlikte sahil boyunca yürümeye ve kendimi uyuyabilecek kadar yormayı ummaya başlamıştım. En sonunda Kadir’in atlarının olduğu ahıra gittik. Ahır sahilden bir sokak kadar uzakta, eskiden kayıkhane olarak kullanılan bir yerdi. Atlar biniciliğe yeni başlayanlar için özel olarak eğitilmişti ve kalabalık sezonda turistleri sahil boyunca gezdirmek için kullanılıyorlardı. Beyaz beygir ve gri kısrak büyük, uysal hayvanlardı. Onları Kadir’in at bakıcısından aldık ve kumsala çıkardık.</p>

  <p>Dünyada sizi bu kadar gülünç gösterebilecek attan başka bir hayvan yoktur. Bir kedi sizi beceriksiz gösterebilir, köpek de aptal gösterebilir ama yalnızca bir at aynı anda hem beceriksiz hem aptal görünmenize neden olur. Daha sonra da kuyruğunu bir oynatışı veya ayağınıza öylesine bir basışıyla bunu bilerek yaptığını belli eder. Bazı insanlar ada ilk temaskarında onunla iyi anlaşacaklarını ve hemen iyi bir binici olacaklarını anlarmış. Maalesef ben bu insanlardan değilim. Bir arkadaşımın makineler üzerinde garip, manyetik bir etkisi var. Taktığı saatler bozulur, o geçerken radyo alıcıları cızırdamaya başlar ve ne zaman bir tanesinin yanına gitse fotokopi makinelerinde teknik arıza meydana gelir. Benim atlarla ilişkim de tıpkı bunun gibi işte.</p>

  <p>Tıknaz Afgan ellerini birleştirip beni atın sırtına yerleştirmek istedi ve tırmanmamı işaret ederek bana cesaret vermek istercesine göz kırptı. Nazir’in ellerine ayağımı yerleştirdim ve beyaz ata bindim ama üzerine oturur oturmaz iyi eğitimli sakin hayvancağız fevkalade bir şekilde şahlanarak beni üzerinden attı. Nazir ağzı açık bir şekilde bakakalmıştı. Hayvanı sakinleştirmek ancak kafasına bir torba geçirmekle mümkün oldu.</p>

  <p>Bu, Nazir’in tanıdığı en kötü at binicisi olduğumu isteksizce de olsa kabul etmek zorunda kalışının başlangıcıydı. Bu hayalkırıklığı benden dala da hoşlanmamasına neden olmalıydı ama tam tersi bir etki yarattı. Geçen haftalarda Nazir bana karşı özenli, hatta şefkatli davranmaya başladı. Ona göre atlarla bu kadar başarısız olmak inanılmaz bir dertti ve bir adamda böyle bir şey ağır bir hastalık kadar acıklıydı. En iyi performansımı sergileyip de atın üzerinde dakikalarca kaldığımda ve ayaklarımı çarpıp yulara iki elimle asılarak hayvanı olduğu yerde döndürdüğümde de bunu öyle zarafetten yoksun bir şekilde yapıyordum ki Nazir neredeyse ağlayacak gibi oluyordu.</p>

  <p>Yine de derslere devam ettim ve her gün idman yaptım. Her setin arasında bir dakika dinlenerek yirmi setten otuz şınav çekiyordum. Şınavlara, beş yüz mekiği, beş kilometrelik koşuyu ve denizde kırk dakikalık yüzmeyi de ekliyordum. Bu rutini üç ay kadar uyguladıktan sonra tekrar zinde ve güçlü olmuştum.</p>

  <p>Nazir benim engebeli arazide de biraz at binme tecrübesi kazanmamı islediğinden, Chandra Mehta ile görüşüp Film City’deki çiftlikte ikimiz için bir gün ayarladım. Filmlerin çoğunda atlar ve biniciler de yer alır. Filmlerde oynatılan atlara arazide yaşayan ve hareketli sahnelerin çekiminde dublörlük yapmak için hazırda bekleyen bir grup adam bakardı. Hayvanlar çok iyi eğitilmişti ama Nazir ile bize tahsis edilen kahverengi kısraklara bineli henüz iki dakika olmamıştı ki atım beni yerde duran çanak çömlek yığınının üzerine fırlattı. Nazir atımın yularını eline aldı ve semerinde otururken bana acır gibi bir ifadeyle başını salladı.</p>

  <p>Dublörlerden biri “Hey, harika bir gösteriydi <i>yaar!</i>” diye seslendi. Bizim yanımızdaki beş adam da güldü. İki adam atından atlayarak bana yardım etmeye koştu.</p>

  <p>İki düşüşten sonra bitkin bir şekilde semere otururken kulağıma tanıdık bir ses geldi. Başımı çevirip baktığımda bir grup at binicisi gördüm. Adamların başında Emiliano Zapata’ya benzeyen ve deri kayışından aşağı sarkan siyah bir şapkası olan bir kovboy vardı.</p>

  <p>Vikram bağırarak “Lanet olsun, sen olduğunu biliyordum!” dedi. Atını benimkine yaklaştırıp sevinçle elimi sıktı. Vikram’ın arkadaşları da Nazir’le yanımızdaki diğer dublörlerin yanına geldi ve grup bizi yalnız bırakarak hep beraber atlarla uzaklaştı.</p>

  <p>“Burada ne yapıyorsun?”</p>

  <p>“Burası benim dostum!” dedi Vikram kollarını açarak. “Şey, tam anlamıyla benim sayılmaz aslında. Lettie, Lisa’ya ortak olarak buranın hissesinin bir kısmını aldı da.”</p>

  <p>“Benim Lisa’dan mı sözediyoruz?”</p>

  <p>Vikram bir kaşını şüpheli bir şekilde havaya kaldırdı.</p>

  <p>“Senin Lisa mı?”</p>

  <p>“Ne demek istediğimi biliyorsun.”</p>

  <p>“Tabii,” dedi Vikram sırıtarak. “Tabii ki o. Lisa’yla ikinizin kurduğu ajansı şimdi birlikte yönetiyorlar. İyi de iş çıkarıyorlar. Ben de işin içine girmek istedim. Arkadaşın Chandra Mehta buranın hisselerinin dublörlere satıldığını söyledi. Ben de doğal bir yeteneğim, öyle değil mi?”</p>

  <p>“Elbette, hiç şüphe yok.”</p>

  <p>“Böylece ben de buraya biraz para yatırdım. Artık her hafta buradayım. Yarın lanet bir filmde ekstram var! Gel de beni vurulurken izle dostum!”</p>

  <p>Vikram’la birlikte gülerek “Karşı konulmaz bir teklif bu,” dedim. “Fakat yarın bir süreliğine şehirden ayrılıyorum.”</p>

  <p>“Ayrılıyor musun? Ne kadar süreliğine?”</p>

  <p>“Tam olarak bilmiyorum. Bir ay, belki daha uzun bir süreliğine.”</p>

  <p>“Sonra buraya döneceksin ama değil mi?”</p>

  <p>“Tabii ki. Çekimin videosunu sakla. Döndüğümüzde kafaları çeker, vuruluşunu yavaş çekimde izleriz.”</p>

  <p>“A ha! Tamamdır! Hadi gel! Birlikte sürelim!”</p>

  <p>“Hayır, hayır,” diye bağırdım. “Asla seninle birlikte at süremem Vikram. Ben görebileceğin en kötü biniciyim. Bundan şimdiden üç kez düştüm. Eğer atı düz bir çizgide götürebilirsem buna sevineceğim.”</p>

  <p>“Hadi ama Lin kardeş! Bak ne diyeceğim, sana şapkamı ödünç veririm. Hu hiçbir zaman düşmez, uğurlu bir şapkadır. Şapkan olmadığı için sorun yaşıyorsun.”</p>

  <p>“Bundan olduğunu sanmam dostum.”</p>

  <p>“Hadi ama, bu sihirli bir şapka diyorum sana!”</p>

  <p>“Beni ata binerken görmedin.”</p>

  <p>“Sen de daha şapkayı takmadın. Şapka sorunu ortadan kaldırabilir. Hem sen bir <i>gora</i>’sın. Sakın beyazsın dedim diye alınma ama bu atlar Hint atlarıdır. Senden biraz Hint usulü at binmeni isterler, hepsi bu. Onlarla Hintçe konuşup biraz dans edersen o zaman farkı görürsün.”</p>

  <p>“Pek sanmıyorum.”</p>

  <p>“Görürsün. Hadi, aşağı in de benimle dans et.”</p>

  <p>Kulağa oldukça garip gelen cümleme rağmen elimden geldiğince ağırbaşlı ve içten bir şekilde “Ben atlar için dans etmem Vikram,” dedim.</p>

  <p>“Elbette edersin! Şimdi attan in ve benimle Hindistan büyüsü yap bakalım. Atlar o beyaz derinin içindeki güçlü Hint hergelesini görmeli. Atların o zaman sana bayılacağına ve senin de Clint Eastwood gibi at bineceğine kalıbımı basarım!”</p>

  <p>“Ben Clint Eastwood gibi at binmek istemiyorum.”</p>

  <p>“Evet, istiyorsun,” dedi Vikram gülerek. “Herkes bunu ister.”</p>

  <p>“Hayır, bunu yapmayacağım.”</p>

  <p>“Hadi.”</p>

  <p>“İmkanı yok.”</p>

  <p>Vikram aşağı indi ve botlarımı üzengilerden çıkarmaya çalıştı. Sabrım taşrak attan inip Vikram’ın yanında durdum ve iki ata doğru döndüm.</p>

  <p>Vikram kalçalarını sallayarak ve bir filmdeki dans sahnesini canlandırarak “İşte böyle!” dedi. Ellerini de çırparak şarkı söylemeye başladı. “<i>Hadi yaar!</i> Biraz Hint işi yap. Bana şu lanet olası Avrupalı tarzını göstermekten vazgeç.”</p>

  <p>Hiçbir Hintli adamın reddedemeyeceği üç şey vardır: Güzel bir yüz, güzel bir şarkı ve dans daveti. Ben de aslında onun yalnız başına dans edişini izlemeye katlanamadığımdan ve beyaz da olsam yeterince Hintli olduğumdan Vikram’a katıldım. Kafamı sallayarak ve kendime gülerek dansa eşlik ettim. Vikram yeni adımlar ekleyerek mükemmel bir zamanlamayla hareketleri yapıp aynı anda da dönmeye başlayıncaya kadar bana yol gösterdi.</p>

  <p>Atlar da bizi tuhaf bir şekilde, atlara özgü ürkek bakışlarla ve burundan soluyarak izledi. Çöldeki bir kamp ateşinden yükselen duman gibi duran o tepelerle çevrili odakta mavi göğün altında dans edip şarkı söylemeye devam ettik.</p>

  <p>Dans gösterisi sona erdiğinde Vikram atım onun siyah şapkasına hırıltıyla solurken onunla Hintçe konuştu. Daha sonra da şapkayı bana uzatıp takmamı söyledi. Dediğini yaptım ve ata bindim.</p>

  <p>Bu da işe yaramazsa çok yazık olacaktı. Atlar hareketlendi ve yavaşça hızlanarak dörtnala koşmaya başladılar. Hayatımda ilk ve son kez, neredeyse bir binici gibiydim. Muhteşem bir on beş dakika boyunca koca yürekli hayvanla mükemmel bir uyum yakalayabilmiştik. Vikram’ı yakından takip ederek tepeleri fethettim ve oralardan aşağı inerek rüzgarın ve yer yer büyümüş çalıların arasından ilerledim. Daha rahatlıkla, çaba gerektirmeden düz otlaklara doğru hamle yaptık ve bu esnada Nazir de diğer binicilerle aramıza katıldı. Bir süreliğine atların bize öğretebileceği denli özgür ve vahşiydik.</p>

  <p>İki saat sonra sahildeki evin merdivenlerinden çıkarken Nazir’e halen bundan bahsediyor ve gülüyordum. Yüzümdeki heyecanlı gülümseyişle kapıdan içeri girdim ve Karla’yı büyük pencereden denizi izlerken buldum. Nazir onu hırçınlığıyla gizlemeye çalıştığı bir memnuniyetle selamladı. Asık suratının altında ışıltılı bir gülümseyiş belirmişti. Sonra bir litrelik su şişesi, bir kutu kibrit, birkaç gazete sayfası alıp evden çıktı.</p>

  <p>“Bizi yalnız bırakıyor,” dedi Karla.</p>

  <p>“Biliyorum. Sahilde ateş yakacak. Bunu ara sıra yapar.”</p>

  <p>Karla’ya doğru yürüyüp onu öptüm. Bu kısa, neredeyse utangaç bir öpücüktü ama ona karşı beslediğim tüm sevgiyi barındırıyordu. Dudaklarımız birbirinden ayrıldığında sarılmaya devam ediyorduk ama ikimiz de denize bakıyorduk. Bir süre sonra Nazir’in sahilde çalı çırpı topladığını gördük. Top yaptığı gazete kağıdını çalı çırpının arasına yerleştirdikten sonra ateşi yaktı ve oturup denizi seyretmeye koyuldu. Belli ki üşümüyordu. Sıcak bir gecede esen ılık bir rüzgar da vardı. Yine de Nazir ateş yaktı ve gece dalgalarını doğmak için hazırlanan güneşin üzerine salarken o da orada, sahilde olduğunu ve Karla ile ikimizin yalnız olduğunu anlatmaya çalıştı sanki.</p>

  <p>Kafasını göğsüme yaslamış olan Karla “Nazir’i sevdim,” dedi. “O çok nazik ve iyi kalpli.”</p>

  <p>Bu doğruydu, bunu biliyordum. Bunu zor yoldan da olsa sonunda öğrenmiştim. Peki, nasıl oluyordu da Karla onu bu kadar az tanıyarak böyle bir yargıya varabiliyordu? O sürgün yıllarımda birçok başarısızlığımdan biri de insanlardaki iyiliği görememekti. Onlara ödeyebileceğimden fazlasını borçlanmadan bir kadındaki ya da adamdaki iyiliği bilemezdim. Karla gibi insanlar onu bir bakışta görebiliyorken ben bakar durur, yine de çatık kaşlar ya da öfkeli bakışlardan başka bir şey göremezdim.</p>

  <p>Kararmakta olan sahile ve küçük ateşinin yanında sırtı dik bir şekilde oturan Nazir’e baktık. Zayıf olduğum ve onun gücüne muhtaç olduğum zamanlarda Nazir’e karşı kazandığım küçük zaferlerden biri de dile olan bitkinliğimdi. Nazir çoğu zaman kendini Urdu dilinde ifade etmek zorunda kalıyordu. İngilizce konuşmaya çalıştığında kelimeleri kesik kesik kullanıyor, ağır bir aksanla konuşuyordu. Onun İngilizcesinin kabalığı ile sık sık dalga geçip anlamadığımı ve tekrar etmesi gerektiğini söyledikçe Nazir de bir anlaşılmaz sözden diğerine ağzında bir şeyler geveliyor, daha sonra da dayanamayıp bana hem Urduca hem de Afganca küfrettikten sonra sessizliğe gömülüyordu.</p>

  <p>Aslına bakılırsa kesik kesik İngilizcesi hem etkileyiciydi hem de ahenkli bir şiir gibiydi. Evet, kısaltılmıştı ama bunun nedeni gereksiz sözlerin çıkarılması ve geriye kalanın da kendine ait saf ve net bir dil olmasıydı. İstem dışı da olsa ona farkettirmeyerek onun sözlerinden bir kısmını tekrar etmeye başladım. Nazir bir keresinde gri kısrağını tımar ederken <i>Bütün atlar iyi, bütün insanlar değil,</i> demişti. Bundan yıllar sonra bile zalimlik ve hainlik ya da başka çeşit bir bencillikle, özellikle de kendi yaptıklarımla karşılaştığımda kendimi Nazir’in sözünü tekrar ederken buldum. <i>Bütün atlar iyi, bütün insanlar değil.</i> O gece de Karla’yı göğsüme yaslamış, Nazir’in ateşinin kum üzerindeki dansını izlerken onun İngilizce cümlelerinden birini daha hatırladım. <i>Aşk yoksa, hayat da yoktur,</i> derdi. <i>Aşk yoksa, hayat da yoktur.</i></p>

  <p>Karla’yı sanki onu tutmak beni iyileştirebilirmiş gibi kollarımda tuttum. Gökyüzüne bakan geniş penceremizde gece son yıldızı da yakana kadar sevişmedik. Karla’nın elleri vücuduma değen öpücüklerdi. Dudaklarım onun kalbini aralıyordu. Karla mırıltılarla nefes alarak beni yönlendirirken ben de ona eşlik eder gibi konuşarak ihtiyaçlarımı dile getirdim. Camdaki aksimizde ikimiz de transparan birer görüntüydük. Benim görüntüm sahilden gelen ateşken onunki yıldızlardı. Sonunda camdaki görüntümüz eridi, karıştı ve birbirine girdi.</p>

  <p>Her şey çok güzeldi ama Karla bir kere bile beni sevdiğini söylemedi.</p>

  <p>Dudaklarımdan onun dudaklarına “Seni seviyorum,” diye fısıldadım.</p>

  <p>Karla beni hem ödüllendirip hem küçük düşürerek “Sevdiğini biliyorum,” dedi. “Sevdiğini biliyorum.”</p>

  <p>“Bu yolculuğa çıkmak zorunda değilim biliyorsun.”</p>

  <p>“Neden gidiyorsun?”</p>

  <p>“Emin değilim. Ona, Kadirbhai’ye karşı bir bağlılık hissediyorum ve ona hala borçluyum. Ama bundan fazlası var. Daha önce hiç o ana kadar yaptığın her şeyin, bütün hayatının sadece seni içinde bulunacağın o ana hazırlayan bir giriş olduğunu ve bir şekilde oraya varacağını düşündüğün oldu mu? Biliyorum, iyi açıklayamıyorum ama...”</p>

  <p>“Ne demek istediğini anlıyorum,” diye sözümü kesti Karla hemen. “Ve evet, böyle hissettim. Bir keresinde böyle bir şey yaptım ve bütün hayatım... Henüz yaşamadığım yıllar bile... Değişti.”</p>

  <p>“Neydi bu?”</p>

  <p>Karla gözlerini kaçırarak “Senden bahsediyorduk,” dedi. “Senin Afganistan’a gitmek zorunda olmayışından.”</p>

  <p>“Şey,” dedim gülümseyerek. “Dediğim gibi, gitmek zorunda değilim.”</p>

  <p>Karla geceye ve denize bakmak için başını çevirerek düz bir sesle “O zaman gitme,” dedi.</p>

  <p>“Kalmamı mı istersin?”</p>

  <p>“Senin güvende ve özgür olmanı istiyorum.”</p>

  <p>“Ben sorumla bunu kastetmemiştim.”</p>

  <p>Karla içini çekti. “Biliyorum.”</p>

  <p>Karla’nın vücudunda kımıldamak istediğine dair bir işaret, bir huzursuzluk hissettim ama kımıldamadım.</p>

  <p>Yanlış olduğunu bilerek ve kendimle mücadele ederek “Eğer beni sevdiğini söylersen kalırım,” dedim.</p>

  <p>Karla ağzını kapadı ve dudaklarını öyle kuvvetli bir şekilde bastırdı ki dudakları iki beyaz çizgi gibi göründü. Birkaç dakika önce kendini bana teslim etmemiş gibi bütün vücudu yavaş yavaş içe kapanmaya başladı.</p>

  <p>“Neden bunu yapıyorsun?” diye sordu.</p>

  <p>Nedenini bilmiyordum. Belki nedeni yaşadığım uyuşturucu krizi, son aylarda çektiklerim ve kazandığımı düşündüğüm yeni hayattı. Belki de ölümdü. Prabaker’in, Abdullah’ın ölümü ve beni Afganistan’da beklediğinden korktuğum ölümdü. Sebebi ne olursa olsun bu aptalcaydı, gereksizdi ve hatta acımasızcaydı ama yine de kendime engel olamıyordum.</p>

  <p>“Eğer beni sevdiğini söylersen...” diye tekrar ettim.</p>

  <p>Karla en sonunda “Sevmiyorum,” diye mırıldandı. Parmaklarımı dudaklarına götürerek onu susturmaya çalıştım ama Karla başını bana doğru çevirdi, güçlü ve kararlı bir sesle “Sevmiyorum. Sevemem. Sevmeyeceğim,” dedi.</p>

  <p>Nazir sahilden gelip de gelişini yüksek sesle öksürerek ve boğazını temizleyerek duyurduğunda ikimiz de çoktan duş alıp giyinmiştik bile. Nazir önce bana, sonra Karla’ya, sonra tekrar bana bakarken gülümsedi ve bu çok nadir bir şeydi. Fakat gözlerimizdeki kederi görünce yüzü hayalkırıklığı ile doldu ve bakışlarını kaçırdı.</p>

  <p>Kadir’in savaşına gitmeden önceki o uzun ve yalnız gecede Karla’yı taksiye binerken izledik. Nazir sonunda bana baktığında yavaşça ve ciddiyetle başını salladı. Birkaç dakika ona baktım ama gözlerini kaçırma sırası bu sefer bendeydi. Nazir’in yüzündeki garip hüzün ve sevinç karışımını görmek istemiyordum, çünkü bana ne anlatmaya çalıştığını biliyordum. Karla gitmişti ama bizim o gece kaybettiğimiz dünyadaki bütün sevgiler ve güzelliklerdi. Kadir’in davasının askerleri olarak bütün bunları geride bırakmalıydık. Henüz olasılıklarla dolu olan dünya, bizim için giderek küçülüyor, an be an bir merminin bıraktığı kan kırmızısı nokta halini alıyordu.</p>
</body>
</html>
