<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>OTUZ İKİNCİ BÖLÜM</h2>

  <p>Quetta’da bir ay geçirdik. Yanlış sinyallerden yorgun düşerek bekleyişle geçen uzun bir ay. Gecikmenin sebebi, Asmatullah Achakzai Muslim adında bir mücahit lideriydi. Kandahar bölgesinde Achakzai halkının lideriydi ve bizim ulaşmak istediğimiz yer de orasıydı. Achakzailer, koyun ve keçi çobanlarından oluşan ve aslen Durrani klanından gelme bir topluluklu. 1750 yılında modern Afganistan’ın kurucusu Ahmet Şah Abdali, Achakzaileri Durranilerden ayırdı ve onları ayrı bir klan olarak resmileştirdi. Afgan geleneğine göre bir alt topluluk yeterli popülasyona ya da güce eriştiğinde kendi başına bir topluluk oluşturabiliyordu. Kurnaz bir savaşçı ve devlet kurucusu olan Ahmet Şah, aynı zamanda Achakzailerin hesaba katılması gereken bir güç olduğunu ve onların gönüllerinin alınması gerektiğini anlamıştı. İki yüzyıl boyunca Achakzailer güçlerini ve statülerini sürekli artırdı. Yaman savaşçılar olarak nam saldılar ve klandaki her adamın komutanının peşinden tek bir soru sormadan gideceğine kesin gözüyle bakıldı. Ruslarla savaşın ilk yıllarında Asmatullah Achakzai Muslim, adamlarından iyi silahlanmış, çok disiplinli bir milis kuvvet oluşturdu. Bölgelerinde özgürlük mücadelesinin öncüsü, Sovyet istilacıları yurtlarından kovacak cihat askerleri haline geldiler.</p>

  <p>1985’in sonlarına doğru, biz Quetta’da Afganistan’a geçmek için hazırlanırken Asmatullah savaşa bağlılığı konusunda tereddüt etmeye başladı. Onun milis kuvvetleri o kadar önemliydi ki Asmatullah adamlarını savaştan çekip Ruslarla ve Kabul’deki kukla Afgan hükümetiyle gizlice barış görüşmeleri yapmaya başlayınca Kandahar bölgesindeki direniş büyük bir hezimete uğradı. Kadir’in şehrin kuzeyindeki dağlarında bulunan adamları gibi, Asmatullah’ın emri altında olmayan diğer mücahit birlikler yerlerini muhafaza etti fakat izole olmuşlardı ve onlara yardım ulaştırılabilecek her yol Ruslar tarafından tutulmuştu.</p>

  <p>Asmatullah cihada devam mı edecek, yoksa taraf değiştirip Rusları mı destekleyecek, bir karar verene kadar belirsizlik içinde beklemek zorunda kaldık. Onun hangi tarafta yer alacağını kimse tahmin edemiyordu.</p>

  <p>Günler haftalara dönüşüyor, bitmek tükenmek bilmez görünüyordu. Beklemekten ötürü huzursuz ve tedirgin olsak da zamanı iyi kullandım. Farsça, Urduca ve Peştuca cümleler öğrendim, hatta bununla da yetinmeyip Özbekçe ve Tacikçe birkaç kelime kaptım. Her gün ata bindim. Atları durdururken, yürütürken ya da istediğim yöne döndürürken kolumu bacağımı bir palyaço gibi hareket ettirmekten kurtulamasam da zaman zaman kendimi popo üstü yerde bulmadan kendiliğimden attan indiğim oldu.</p>

  <p>Bir Pakistanlı ve grubumuzda Quetta’da doğan tek kişi olan Eyüp Han tarafından bana verilen oldukça çeşitli ve tuhaf kitapları okudum. Şehrin dışında bulunan at çiftliğinin güvenli ortamından ayrılmam çok tehlikeli görüldüğü için Eyüp bana devlet kütüphanesinden kitap getiriyordu. Kütüphanede İngiliz Egemenliği döneminden kalma oldukça anlaşılmaz ve enteresan İngilizce kitaplar vardı. Quetta adı Peştuca bir kelime olan <i>kwatta</i>’dan gelmekteydi ve <i>kale</i> anlamına geliyordu. Afganistan’a giden Chaman Geçidi’nin ve Hindistan’a giden Bolan Geçidi’nin üzerinde olması Quetta’nın ekonomik ve askeri önemini gözler önüne seriyordu. İngilizler eski kaleyi ilk defa 1840 yılında işgal etmiş fakat birliklerdeki salgın hastalık ve Afganların inanılmaz direnişi karşısında geri çekilmişlerdi. Şehir 1876’da tekrar işgal edilmiş ve İngilizlerin Hindistan’ın kuzeybatı sınırındaki en önemli toprağı olmuştu. İngilizlerin himayesindeki Hindistan’da askeri görevliler için İmparatorluk Askeri Akademisi kurulmuş ve etrafını çevreleyen dağların oluşturduğu doğal amfitiyatro gittikçe büyüyen, zengin bir ticaret merkezi haline gelmişti. Mayıs 1935’te bir deprem felaketi sonucunda şehrin büyük çoğunluğu yerle bir olmuş, yirmi bin insan ölmüştü. Daha sonra Quetta yeniden inşa edilmiş, temiz ve beyaz bulvarları ve güzel havasıyla kuzey Pakistan’daki en popüler tatil yörelerinden biri haline gelmişti.</p>

  <p>Ben kaldığımız çiftlikten dışarı çıkamadığımdan şehrin en çok hoşuma giden yanı Eyüp’ün bana getirdiği ve rasgele seçtiği kitaplardı. Birkaç günde bir kapımda belirir, sırıtır, sanki arkeolojik bir kazıdan çıkma sanat eserleri gibi elinde tuttuğu kitapları bana verirdi.</p>

  <p>Gün içinde at biner, 1500 metre yükseklikteki ince havaya alışmaya çalışır, akşamları ise uzun zaman önce ölmüş kaşiflerin günlüklerini ve yazılarını, Yunan klasiklerinin nadir bulunan baskılarını, Shakespeare’in alışılmadık derecede açıklamalı kitaplarını ve İtalyan vezniyle baş döndürücü şekilde yazılmış olan Dante’nin <i>İlahi Komedyası</i>’nı okurdum.</p>

  <p>Quetta’da bir aydan beri bulunuyorduk ki bir gece Abdül Kadir Han odamın kapısında belirdi ve “Bazıları senin eski eserleri inceleyen bir alim olduğunu düşünüyor,” dedi. Okuduğum kitabı kapadım ve hemen onu karşılamak için ayağa kalktım. Kadir elimi iki elinin arasına aldı ve fısıldayarak bir hayır duası okudu. Ona gösterdiğim sandalyeye oturunca ben de hemen yakındaki tabureye geçtim. Kadir’in kolunun altında keçi derisine sarılmış bir şey vardı. Onu yatağın üzerine koyduktan sonra rahatça arkaya yaslandı.</p>

  <p>“Doğduğum yerde okumak halen gizemli bir iş, korku ve batıl inançla yaklaşılan bir şey,” dedi Kadir kahverengi yüzünü eliyle bitkin bir şekilde ovuşturarak. “On adamdan yalnızca dördü okuma bilir, kadınlar için ise bunun da yarısıdır.”</p>

  <p>“Peki sen öğrendiğin şeyleri nereden öğrendin?” diye sordum. “Mesela İngilizceyi bu kadar iyi konuşmayı nereden öğrendin?”</p>

  <p>Kadir bir hatırayla canlanarak yavaşça güldü. “Çok iyi bir İngiliz beyefendiden ders aldım,” dedi. “Tıpkı küçük Tarık’ın senden ders alması gibi.”</p>

  <p>Sigara paketinden iki sigara aldım, ikisini de yakıp birini Kadir’e uzattım.</p>

  <p>“Babam klanının lideriydi,” diye devam etti Kadir. “Katı bir adamdı ama aynı zamanda adil ve akıllıydı. Afganistan’da erkekler yetenekleriyle lider olur. Hepsi iyi birer konuşmacı olmalarının yanında iyi birer para işletmecisidir ve savaş söz konusu olduğunda çok cesurdurlar. Lider olmak babadan oğula geçen bir hak değildir ve bu nitelikleri taşımayan bir oğulun yerini ondan daha iyi özelliklere sahip bir adam alır. Babam başarılı olmam ve onun görevini devam ettirmem konusunda çok istekliydi. Halkını cahillikten kurtarmak ve geleceklerini garantiye almak istiyordu. Ben doğduğumda köyümüzü ziyarete gelen Sufi bir mistik, bir aziz, babama benim halkım için parlayan bir yıldız olacağımı söylemiş. Babam bunu bütün kalbiyle umut etti ama ne yazık ki ben lider özelliklerinden hiçbirini göstermedim ve bunlara ilgi de duymadım. Kısacası onun için acı bir hayalkınklığıydım. Beni Quetta’daki amcamın yanına gönderdi. O zamanlar zengin bir tüccar olan amcam da beni öğretmenim olan İngiliz’in himayesine verdi.”</p>

  <p>“O zaman kaç yaşındaydın?”</p>

  <p>“Kandahar’dan ayrıldığımda on yaşındaydım. Beş sene kadar da Bay Ian Donald Mackenzie Esquire’ın öğrencisi oldum.”</p>

  <p>“İyi bir öğrenciydin herhalde.”</p>

  <p>“Herhalde,” dedi Kadir. “Ama bence asıl Bay Mackenzie Esquire çok iyi bir öğretmendi. Ondan ayrıldıktan sonra İskoçyalıların acımasız ve katı kurallara sahip olduğunu birçok kişiden duydum. Birileri bana İskoç halkının güneşli yolun karanlık tarafında yürümeyi tercih eden kötümser insanlar olduğunu söylemişti. Bunun bazı yönlerden doğru olduğunu kabul etsem de aynı zamanda İskoç halkının her şeyin karanlık yanını çok komik ve eğlenceli bulduğunu da belirtmem gerek. Mackenzie Esquire bana karşı çok katı davrandığında bile gözleriyle gülen bir insandı. Onu ne zaman düşünsem gözlerindeki gülüşü hatırlıyorum. Bay Mackenzie Esquire, Quetta’yı çok severdi. Dağlara, kışın soğuk havasına vurgundu. Kalın ve güçlü bacakları dağ yollarını tırmanmak için yaratılmıştı ve her hafta o dağlara yanına sadece beni alarak tırmanırdı. Nasıl gülüneceğini bilen mutlu bir adamdı ve harika bir öğretmendi.”</p>

  <p>“Dersler sona erince ne oldu?” diye sordum. “Kandahar’a mı döndün?”</p>

  <p>“Evet. Ama bu babamın umduğu gibi mutlu bir dönüş değildi. Sevgili Bay Mackenzie Esquire’ın Quetta’dan ayrıldığı gün, amcamın deposunun dışındaki pazarda bir adam öldürdüm.”</p>

  <p>“Yani on beş yaşındayken mi?”</p>

  <p>“Evet, ilk kez on beş yaşında birini öldürdüm.”</p>

  <p>Kadir daha sonra sessizliğe gömüldü, ben de söylediği şeyi düşündüm. <i>İlk kez on beş yaşında birini öldürdüm...</i></p>

  <p>“Aslında nedensiz bir şeydi, kaderin bir oyunuydu, bir hiç yüzünden çıkmış bir kavgaydı. Adam bir çocuğu dövüyordu. Çocuk adamın oğluydu ve bu işe burnumu sokmamalıydım. Fakat dayak oldukça feciydi ve buna katlanamadım. Bir köy liderinin oğlu ve Quetta’nın en varlıklı tacirlerinden birinin yeğeni olmanın verdiği ağırlıkla adama çocuğu dövmeyi kesmesini emrettim. Elbette adam buna gücendi ve aramızda tartışma çıktı. Tartışma da kavgaya dönüştü. Sonrasında adam göğsünde kendi hançeriyle, bana karşı kullandığı hançerle, yerde ölü olarak yatıyordu.”</p>

  <p>“Meşru müdafaaymış.”</p>

  <p>“Evet. Pek çok da tanık vardı. Olay, pazarın en işlek caddesinde olmuştu. O zamanlar çok hatırı sayılır bir adam olan amcam benim yerime bütün yetkililerle konuştu ve Kandahar’a geri dönmemi ayarladı. Ne yazık ki öldürdüğüm adamın ailesi amcamın önerdiği kan parasını almayı reddetti ve peşimden Kandahar’a iki adam yolladı. Amcamdan bir uyarı alınca ilk hamleyi ben yaptım. Babamın eski tüfeğiyle iki adamı da vurdum.”</p>

  <p>Kadir bir kez daha sustu ve yerdeki bir noktaya odaklandı. Çiftliğin diğer tarafından boğuk bir müzik sesi geliyordu. Kadir’in Bombay’daki evinden daha geniş fakat daha az gösterişli ana avlunun etrafına yayılmış birçok oda vardı. Yakın odalardan gelen mırıltıları ve arada bir patlatılan kahkahalardan yayılan o bateri çalar gibi sesi duyabiliyordum. Yandaki Khaled Ansari’nin odasından Kalaşnikof AK-74 tüfeğinin temizlendikten sonra merminin şarjöre verilişinin sesini işittim.</p>

  <p>Kadir sakin bir şekilde hikayesine geri döndü. “O ölümlerle başlayan kan davası benim ailemi de, onların ailesini de yok etti.” Yüzünde kasvetli bir ifade vardı ve sanki konuştukça canlılığını yitiriyordu. “Bazen bizden bir, onlardan iki, bazense bizden iki, onlardan bir kişi kaybediyorduk. Babam birçok defa bu kan davasına bir son vermeye çalıştı ama bu imkansızdı. Bu, birinden ötekine geçen bir iblisti ve herkes öldürme arzusuyla adete çılgına dönmüştü. Kan davasının nedeni olduğumdan evden ayrılmak istedim ama babam gitmeme izin vermedi ve ben de ona karşı gelemedim. Kan davası ve cinayetler yıllarca devam etti. İki erkek kardeşimi ve amcalarımı kaybettim, Babam bir saldırıda ağır yaralanınca ailemden öldürüldüğüm dedikodusunu yaymalarını istedim. Köyümden ayrıldım. Kan davası çok geçmeden son buldu ve aileler arasında barış yapıldı. Fakat ailem için ölmüştüm, çünkü anneme bir daha oraya geri dönmeyeceğime dair yemin etmiştim.”</p>

  <p>Metal doğramalı pencereden esen serin rüzgar birdenbire soğumuştu. Pencereyi kapamak için ayağa kalktıktan sonra yatağımın başucundaki sürahiden bir bardağa su koydum. Kadir bardağı aldı, bir dua mırıldanıp suyu içti. Bitirdikten sonra bardağı bana uzattı, ben de aynı bardağa biraz daha su koyup yerime oturdum ve suyumu içtim. Yanlış soruyu sorarsam ya da yanlış bir şey söylersem Kadir konuşmayı keser de odadan çıkar diye korktuğumdan hiç konuşmadım. Gerçi Kadir sakin ve gayet rahat görünüyordu fakat gözlerindeki o pırıltı kaybolmuştu. Kendi hayatından bu kadar açık bir şekilde bahsetmek, hiç onun tarzı olmadığından biraz rahatsız ediciydi. Kuran, Muhammed Peygamber ya da ahlak felsefesinin bilimsel ya da mantıki temelleri hakkında saatlerce benimle konuştuğu olmuştu fakat onun daha önce bana veya başka birine özel hayatından bahsettiğine hiç şahit olmamıştım. Uzayan sessizlikte onun ince, güçlü suratına göz attım ve onu rahatsız etmesin diye nefes alışıma bile dikkat ettim.</p>

  <p>İkimiz de uzun, bol bir gömlekle lastikli pantolondan oluşan standart Afgan giysilerinden giymiştik. Onun giysisi soluk yeşildi, benimkiyse beyaza bakan bir maviydi. Ayağımızda ev terliği olarak kullandığımız deri sandaletler vardı. Kadirbhai’den daha kilolu ve geniş yapılı olmama rağmen ikimiz de aşağı yukarı aynı boydaydık. Onun kısa saçları ve sakalı gümüş grisiydi, benim kısa saçlarım ise platin sarısıydı. Derim bronzlaşmış, Kadir’in doğal ten rengi olan kızıl kestane rengini almıştı. Eğer benim mavi gri gözlerim onun altın rengi gözlerine benzeseydi, ikimizi baba oğul sanabilirlerdi.</p>

  <p>Uzayıp giden sessizliğin onu uzaklaştırabileceğinden korkarak “Kandahar’dan Bombay mafyasına kadar nasıl geldin?” diye sordum sonunda.</p>

  <p>“Kandahar’dan ayrılınca Pakistan’a ve Hindistan’a, oradan da Bombay’a geldim. Diğer herkes gibi, diğer milyonlarca insan gibi, ben de Hintli film kahramanları gibi şehirde zengin olma hayali kuruyordum. İlk başta Dünya Ticaret Merkezi’nin yanında, şimdi sahip olduğum gecekondu gibi bir gecekonduda yaşadım. Her gün Hintçe çalıştım ve kısa zamanda öğrendim. Bir süre sonra bazı adamların popüler filmlerin biletlerini satın aldığını, sinema gişesi ‘Biletler tükenmiştir’ yazısını koyunca da bunları belli bir kar oranıyla sattığını gördüm. Biriktirdiğim az miktarda parayla Bombay’daki en popüler filmin biletlerini satın aldım. Daha sonra sinemanın dışında bekledim ve iyi bir karla elimdekileri sattım.”</p>

  <p>“Karaborsacılık,” dedim. “Bu da bilet karaborsası. Benim ülkemde önemli futbol maçlarında yapılır ve büyük iştir.”</p>

  <p>“Evet. Ben de ilk hafta oldukça iyi para kazandım. İyi bir daireye çıkma, güzel kıyafetler giyme, hatta bir araba alma hayalleri kuruyordum. Bir gece elimde biletlerle sinemanın dışında bekliyordum ki iki iriyarı adam geldi. Bana ellerindeki kılıçla döner bıçağını göstererek onlarla gitmemi istediler.”</p>

  <p>“Gangsterler,” dedim gülerek.</p>

  <p>Kadir de benimle güldü. “Gangsterler,” dedi. Onu, Lord Abdül Kadir Han’ı bir mafya patronu ve Bombay’daki suç krallığının başı olarak tanıyan bizim gibiler için Kadir’i on sekiz yaşında, iki sokak eşkıyası tarafından kıstırılmış halde düşünmek çok eğlenceliydi.</p>

  <p>“Beni <i>Chota Gulab</i>’ın, yani Küçük Gül’ün yanına götürdüler. Adam bu ismi yanağını sıyırıp geçerken dişlerini kıran ve ardında gül şeklinde bir yara izi bırakan bir mermiden ötürü almıştı. O zamanlar oranın patronuydu ve beni adamlarına öldüresiye dövdürmeden önce bölgesinde izinsiz hareket eden küstahı bir görmek istemişti.”</p>

  <p>“Çok öfkeliydi.” ‘Burada, benim bölgemde bilet satarak ne yapmaya çalışıyorsun?’ diye sorarken Hintçe ile İngilizce kanşımı bir lisan konuşuyordu. İngilizcesi zayıftı ama bununla sanki bir mahkemedeki yargıç gibi beni korkutmak istiyordu. ‘Buradaki bütün sinemalardaki karaborsa biletlerin satışını elime geçirmek için kaç adam öldü, kaç adam öldürmek zorunda kaldım, kaç tane iyi adam yitirdim biliyor musun?’</p>

  <p>“Çok korkmuştum ve son birkaç dakikamı yaşadığımı düşünüyordum. Bu yüzden tedbiri elden bırakarak cesurca konuştum. Onunkinden çok daha üstün bir İnglizceyle” ‘Şimdi bir baş ağrısından daha kurtulmak zorundasın Gulabji,’ dedim. ‘Çünkü para kazanmamın başka yolu yok. Ne bir ailem var ne de kaybedecek bir şeyim. Tabii eğer sadık ve yetenekli genç bir adam için önerebileceğin düzgün bir iş varsa, o zaman başka.’</p>

  <p>“Gulabji güldü ve İngilizceyi bu kadar iyi konuşmayı nereden öğrendiğimi sordu.” Ona cevap verip de hikayemi anlattığımda bana hemen bir iş verdi. Daha sonra bana parçalanan dişleri yerine taktırdığı altın dişlerini gösterdi. Chota Gulab’ın ağzına bakmak adamları için büyük onurdu ve ona yakın olanlardan bazıları bu ünlü ağızla onunla ilk karşılaşmamda tanışma ayrıcalığına kavuştuğum için beni kıskandılar. Gulab beni sevdi ve Bombay’da bana bir baba gibi kol kanat gerdi. Ama onunla el sıkışarak kendime yeni düşmanlar edinmiştim.</p>

  <p>“Bölgede Chota Gulab’ın hakimiyetini sağlamlaştırmak için onun askeri oldum ve yumruklarımla, kılıçlarla, satırlarla, çekiçlerle savaştım. O günler konseysiz, kötü günlerdi ve hemen her gün kavga olurdu. Bir süre sonra Gulab’ın adamlarından biri benden iyice nefret etmeye başladı. Gulabji ile samimiyetimi kıskanan bu adam benimle kavga etmek için bir bahane bulmakta da gecikmedi. Ben de onu öldürdüm. En yakın arkadaşı bana saldırınca, onu da öldürdüm. Daha sonra Chota için bir adam öldürdüm. Bir daha, bir daha öldürdüm...”</p>

  <p>Kadir susup zeminin kerpiç duvarla birleştiği yere baktı. Çok geçmeden yine konuşmaya başladı.</p>

  <p>“Ve bir kez daha öldürdüm.”</p>

  <p>Cümlesini tekrar edip sessizliğe gömülürken havadaki ağırlık gözlerimi yakmaya başlamıştı.</p>

  <p>“Ve bir kez daha birini öldürdüm.”</p>

  <p>Onun geçmişe dalışını, gözlerinin hatıralarla parıldayışını izledim. Hemen sonra silkinerek kendine geldi.</p>

  <p>“Geç oldu. Bunu al. Sana bir hediye vermek istiyorum.”</p>

  <p>Kadir keçi derisini,açtı ve kılıfında duran bir tabanca, bir kutu mermi ve metal bir kutu çıkardı. Metal kutunun kapağını kaldırarak içinde duran temizleme yağı, barut, küçük eğeler, fırçalar ve yeni bir temizleme telini gösterdi.</p>

  <p>Kadir silahı eline alıp şarjörü çıkardıktan sonra “Bu bir Stechkin APS,” dedi. Namluda mermi olup olmadığını kontrol etti ve silahı bana verdi. “Rus malıdır. Eğer Ruslarla savaşmak zorunda kalırsan ölü Rusların üzerlerinde bolca cephane bulabilirsin. Bu dokuz milimetre kalibreli bir tabancadır ve şarjörü yirmi mermi alır. İster tek tek ateş edersin, istersen de otomatiğe ayarlayıp seri atış yaparsın. Belki dünyadaki en iyi tabanca değil ama güvenilirdir. Gittiğimiz yerde sadece Kalaşnikof vardır. Şu andan itibaren bu tabancayı hep üzerinde, görünür bir şekilde taşımanı istiyorum. Yemek yerken, uyurken hep üzerinde olsun. Yıkanırken bile daima ulaşabileceğin bir yerde tut. Bizimle birlikte olan ve bizi gören herkesin, senin üzerinde silah taşıdığını bilmesini istiyorum. Beni anladın mı?”</p>

  <p>Ellerimin arasındaki tabancaya bakarak “Evet,” diye yanıtladım.</p>

  <p>“Sana mücahitlere yardım eden her yabancının kafasına ödül koyduklarını söylemiştim. Bu ödülü almayı düşünen herkesin üzerindeki Stechkin’i de hesaba katması gerektiğini bilmesini istiyorum. Otomatik bir tabancayı nasıl temizleyeceğini biliyor musun?”</p>

  <p>“Hayır.”</p>

  <p>“Pekala. Sana nasıl yapıldığını göstereceğim. Ondan sonra da uyumaya çalışmalısın. Yarın sabah şafak sökmeden saat beş gibi Afganistan’a gitmek üzere yola çıkıyoruz. Vakit geldi.”</p>

  <p>Kadirbhai bana Stechkin’i nasıl temizleyeceğimi gösterdi. Düşündüğümden daha zor bir işti ve bakımı, onarımı, nasıl tutulacağı gibi detayları öğrenmem bir saatimi aldı. Bu bir saat tam anlamıyla nefes kesiciydi. Şiddetle iç içe olan kadın ve adamlar zevkten neredeyse sarhoş olduğumu söylediğimde beni anlayacaktır. Kadir ile geçirdiğim ve Stechkin otomatik tabancayı nasıl kullanacağımı öğrendiğim o bir saatten, onun hayat felsefesini öğrenirken geçirdiğim yüzlerce saate göre çok daha zevk aldığımı itiraf etmekten utanmıyorum. Battaniyemin üzerinde iki büklüm olmuş, ölüm silahını söküp tekrar kurarken ona kendimi daha önce hiç bu kadar yakın hissetmemiştim.</p>

  <p>Kadir yanımdan ayrıldığında ışığı söndürdüm ve karyolama uzandım ama uyuyamadım. Zihnim karanlıkta sanki fazla kafein içmiş gibi uyanıktı. İlk önce Kadir’in bana anlattığı hikayeleri düşündüm. Çok iyi tanıdığım o şehri geçmişteki haliyle hayal etmeye çalıştım. Han’ı genç, zinde ve tehlikeli bir adam olarak, yanağında küçük, gül şeklinde bir yara izi olan gangsterlerin patronu Chota Gulab için savaşırken gözümde canlandırdım. Kadir’in hikayesinin diğer kısımlarını biliyordum. Bunu Bombay’da onun için çalışan adamlarından duymuştum. Gulab’ın sinemalarından birinin dışında suikasta kurban gitmesinin ardından Kadirbhai’nin onun küçük imparatorluğunu nasıl devraldığını anlatmışlardı. Şehre yayılan çete savaşlarınndan, Kadir’in cesareti ve acımasızlığıyla düşmanlarını ezişinden bahsetmişlerdi. Kadirbhai’nin geride kalan çeteler arasında bölgeleri paylaştıran ve şehre barış getiren konsey sisteminin kuruculanndan biri olduğunu da biliyordum.</p>

  <p>Tabancanın ve temizleme yağının yaydığı kokular içinde karanlıkta uzanmışken Kadirbhai’nin neden savaşa gittiğini düşündüm. Chota Gulab’la tanışmasını anlatırken yüzüne yayılan garip gülümsemeyi anımsadım. Bana tabancayı temizleyip kullanmayı öğretirken ellerinin ne kadar hızlı ve gençmiş gibi hareket ettiğini hatırladım. Belki de bizimle birlikte hayatını tehlikeye atmasının nedeni gençliğinin çılgın günlerini özlemesiydi. Bu fikir beni endişelendirdi, çünkü az da olsa doğru olduğunu biliyordum. Ama diğer neden, artık sürgününe bir son vermesi gerektiğini düşünmesi, beni daha da çok endişelendiriyordu. Bana söylediklerini göz ardı edemezdim. Onca insanın ölmesine ve Kadir’in evden uzaklaşmasına neden olan kan davası, annesine oraya bir daha asla dönmeyeceğine dair söz vermesiyle son bulmuştu.</p>

  <p>Bir süre sonra düşüncelerim başka bir yöne kaydı ve kendimi hapishaneden kaçmadan önceki uzun geceyi düşünür buldum. O geceyi de uykusuz geçirmiştim. O gece de açığa çıkan korkuların, heyecanların gecesiydi. Tıpkı yıllar önce o gece olduğu gibi, sabahın ilk işaretleriyle ayağa kalktım ve karanlıkta hazırlanmaya koyuldum.</p>

  <p>Şafaktan sonra Chaman Geçidi’ne giden trene binmiştik. Trende bizim grubumuzdan on iki adam vardı ama hiçbirimiz saatler süren yolculuk boyunca birbirimizle konuşmamıştık. Nazir yanıma oturmuştu ve yolculuğun büyük kısmında yalnızdık. Yine de sessizliğini hiç bozmamıştı. Güneş gözlüğümün camlarının ardından pencereden dışan bakıp kendimi olağanüstü manzaraya vermeye çalıştım.</p>

  <p>Quetta’dan Chaman’a olan tren yolculuğu trenyolu sisteminin zaferlerinden biriydi. Raylar dar boğazlardan geçerek şaşırtıcı derecede güzel nehir manzaralarını gözler önüne seriyordu. Geçtiğimiz köylerin isimlerini sanki bir şiirin dizeleriymiş gibi tekrar etmeye başlamıştım. Kuchlaagh’dan Bostaan’a, Yaru Kaarez’i bölen küçük nehir boyunca ilerleyen tren Shaadizia’ya tırmandı. Gulistan’da kıvrılarak Qila Abdullah’taki kurumuş eski gölü takip ederek tekrar tırmandık. İkiz çelik rayların tahtındaki mücevher de hiç kuşkusuz Khojak Tüneli’ydi. On dokuzuncu yüzyılın sonunda İngilizler tarafından inşa edilen dört kilometre uzunluğundaki tünel, bir kaya delinerek oluşturulmuştu ve kıtadaki en uzun tüneldi.</p>

  <p>Khaan Kili’ye varınca tren birkaç defa keskin dönüşler yaptı. Trenden Chaman’a gelmeden önceki durakta, oranın yerli halkından birkaç kişiyle birlikte indik ve üstü kapalı bir kamyon bizi karşıladı. Etraf boşalınca göz alıcı bir şekilde süslenen kamyona bindik ve Chaman’a doğru anayoldan ilerlemeye başladık. Köye varmadan önce, Chaman Geçidi’ne giden anayolun otuz kilometre kadar kuzeyinde bulunan ağaçlarla ve çalı çırpıyla çevrili boş bir alanla sonlanan yan yollardan birine saptık.</p>

  <p>Kamyondan indik ve ağaçların gölgesinde bizi bekleyen diğerleriyle buluştuk. İlk kez hepimiz bir araya toplanmıştık. Toplam otuz kişiydik ve bir an hapishane avlularında bir araya gelen mahkumlar gözümün önüne geldi. Savaşçılar güçlü ve kararlı görünüyordu ve her ne kadar zayıf sayılabilecek denli ince yapılı olsalar da hepsi sağlıklı ve formdaydı.</p>

  <p>Güneş gözlüğümü çıkardım. Etrafımdaki yüzleri incelerken bana sanki karanlığın içinden bakan bir adamla göz göze geldim. Kırklı yaşlarının sonunda ya da ellili yaşlarının başındaydı ve belki de Kadirbhai’den sonra gruptaki en yaşlı adamdı. Benim taktığım şapkanın aynısından olan kahverengi, yuvarlak kenarlı Afgan şapkasının altında kalan kısa saçları griydi. Kısa ve düz burnu yanaklarının altında sanki bir palayla doğranmış gibi derin çizgileri olan yüzünü ikiye ayırıyordu. Siyah bir yarasanın kanatları gibi olan kaşları, gözlerinin üzerinde yükseliyordu ama benim asıl dikkatimi çeken gözleriydi.</p>

  <p>Onunla göz göze gelip de delice bakışlarına karşılık verince adam bana doğru gelmeye başladı. İlk birkaç adım ayaklarını yere sürüdükten sonra vücudu duruma uyum sağlamaya ve aramızdaki otuz metreyi uzun, koşar adımlarla kat etmeye başladı. Tabancanın üzerimde olduğunu unutarak elim içgüdüsel olarak bıçağımın kılıfına gitti ve sağ ayağımla yarım adım kadar geri gittim. Bu gözleri, bu bakışı biliyordum. Adam benimle dövüşmek, belki de beni öldürmek istiyordu.</p>

  <p>Adam tam yanıma gelmek üzereyken ve anlamadığım dilde bir şeyler bağırırken Nazir birden ortaya çıktı ve önümde dikilip adamı uzaklaştırdı. Nazir de adama bağırarak bir şeyler söyledi ama adam onu duymazdan gelip bana bakarak aynı soruyu art arda sormaya devam etti. Nazir de aynı şekilde bağırarak adama cevap veriyordu. Çılgına dönmüş savaşçı iki eliyle Nazir’i itmeye çalıştı ama bu çabası bir ağacı yerinden oynatmaya çalışmak gibi bir şeydi. İriyarı Afgan hiç kımıldamadı ve ilk defa adamın bakışlarını benden ayırarak ona çevirmesine neden oldu.</p>

  <p>Etrafımızda bir kalabalık toplanmıştı. Nazir adamın çılgın gibi bakan gözlerinden gözlerini ayırmadan daha yumuşak bir tonda konuşmaya başladı. Ben ise gergin ve savaşmaya hazır bir şekilde bekledim. <i>Henüz sınırı bile geçmemişken kendi adamlarımızdan birini bıçaklamak zorunda kalacağım</i>, diye düşünüyordum.</p>

  <p>Ahmet Zadeh, Cezayirli aksanıyla Rusya’nın R’sinin üzerine basa basa “Senin bir Rus olup olmadığını soruyor,” dedi. Ona bir bakış atınca Ahmet de belimdeki silaha işaret etti. “Tabanca... Ve açık renk gözlerin... Senin bir Rus olduğunu düşünüyor.”</p>

  <p>Kadirbhai diğerlerinin arasından geçip delirmiş adamın omzuna elini koydu. Adam hemen arkasını döndü ve ağlamaklı gözlerle Kadir’in yüzüne baktı. Kadir, Nazir’in söylediklerini aynı yatıştırıcı tonla tekrar etti. Dediklerinin hepsini anlayamıyordum ama ne demek istediği açıktı. <i>Hayır. O Amerikalı. Amerikalılar buraya bize yardım etmeye geldi. Buraya, bizimle beraber Ruslarla savaşmak için geldi. Rusları öldürmemize yardım ederek. Bize yardım edecek. Birlikte pek çok Rus öldüreceğiz.</i></p>

  <p>Adam bir kez daha bana bakmak için döndüğünde yüzündeki ifade o kadar değişmişti ki bir dakika önce bıçağımı göğsüne saplamaya hazır olduğum halde şimdi neredeyse ona acıyacaktım. Gözlerinde halen dengesiz bir bakış vardı ama o coşkun hali öyle sefil bir şekilde sönmüştü ki yüzü bana yol kenarlarında gördüğümüz yıkık dökük kır evlerini anımsattı. Adam bir kere daha Kadir’in yüzüne baktı ve sanki elektrik çarpmış gibi hafifçe gülümsedi. Dönüp kalabalığın arasından yürüyerek uzaklaştı. Güçlü adamlar iki yana ayrılıp ona yol verirken gözlerinde ona karşı duydukları şefkat ile korku çatışıyordu.</p>

  <p>“Üzgünüm Lin,” dedi Abdül Kadir yumuşak bir sesle. “Adamın adı Habib. Habib Abdur Rahman. Bir öğretmen. Yani, dağların diğer tarafındaki bir köyde öğretmendi. Küçük çocukları okutuyordu. Ruslar yedi yıl önce ülkeyi işgal etmeden önce, genç karısı ve iki güçlü oğluyla mutlu bir adamdı. O bölgedeki her genç adam gibi o da direnişe katıldı. İki sene önce bir görevden geri geldiğinde Rusların köye saldırdığını gördü. Köye bir çeşit sinir gazı atmışlardı.”</p>

  <p>Ahmet Zadeh araya girerek “Bunu inkar ediyorlar,” dedi. “Ama bu savaşta yeni silahlarını da deniyorlar. Burada mayından rokete, deneysel silahlara kadar her şey kullanıldı. Tıpkı Habib’in köyünde kullandıkları gaz gibi. Böyle bir savaş yoktur.”</p>

  <p>Kadir sözüne devam etti. “Habib köyde tek başına dolaşmaya başlamış. Herkes ölmüş. Bütün adamlar, kadınlar ve çocuklar. Ailesinin bütün fertleri... Büyükbabası ve annesi, amcaları, teyzeleri, kardeşleri, karısı ve çocukları. Hepsini bir saat içinde kaybetmiş. Hayvanlar, keçiler, koyunlar, tavuklar bile ölmüş. Böcekler ve kuşlar bile ölmüş. Hiçbir şey saldırıdan kurtulamamış.”</p>

  <p>Nazir “O da... Bütün kadınlan... Adamları ve çocukları... Hepsini gömmüş,” diye ekledi.</p>

  <p>Kadir başını sallayarak “Hepsini gömmüş,” dedi. “Bütün ailesini, arkadaşlarını, komşularını. Tek başına bunu yapmak o kadar uzun sürmüş ki. İşini bitirince silahını almış ve mücahit birliğine geri dönmüş. Kayıpları onu çok kötü etkiledi. Artık bambaşka bir adam. Bir Rus’u ya da Ruslar için çalışan Afgan bir askeri ele geçirmek için elinden geleni yaptı. Bunu başardığında da, ki yaşadıklarından sonra bu işte çok iyi oldu ve onların birçoğunu ele geçirdi, ailesini gömmek için kullandığı kürekten yaptığı kazığa oturtarak öldürdü onları. O kazık şimdi de yanında. Ele geçirdiklerini ellerinden geriye bağlayıp kazığı sırtlarına yaslar. Kurbanları güçsüzleşmeye başlayınca metal kazık da vücutlarından içeri saplanır ve karınlarından dışarı çıkar. Habib onların üzerine doğru eğilir ve gözlerinin içine bakıp çığlıklarla aralanan ağızlarına tükürür.”</p>

  <p>Khaled Ansari, Nazir, Ahmet Zadeh ve ben sessizce durup Kadir’in konuşmasını bekledik.</p>

  <p>Kadir yorgun bir şekilde iç çekerek “Bu dağları, burası ile Kandahar arasındaki bölgeyi Habib’den daha iyi bilen kimse yoktur,” dedi. “Rehberlerin en iyisidir. Bu bölgede yüzlerce görevden sağ çıkmıştır ve şimdi de bizi Kandahar’daki adamlarımızın yanına ulaştıracak. Ondan daha sadık ve güvenilir hiçbir adam yoktur, çünkü Afganistan’da Ruslardan Habib Abdur Rahman kadar nefret eden kimse yoktur. Fakat...”</p>

  <p>Ahmet Zadeh bir Fransız’ı andıran omuz silkmesiyle “Fakat tam anlamıyla çatlaktır,” dedi ve o an ondan hoşlanıp arkadaşım Didier’i özledim. Söylediği tıpkı Didier’in yapabileceği tarzda, işgüzar ama aynı zamanda son derece dürüst bir yorumdu.</p>

  <p>Kadir onaylayarak “Evet,” dedi. “Aklı pek yerinde değildir. Abdur Rahman’ın acısı, aklını yitirmesine neden oldu. Ona ne kadar ihtiyaç duyarsak duyalım gözümüzü hiçbir zaman üzerinden ayırmamalıyız. Herat’tan buraya kadar bütün mücahit birlikleri onu içlerinden kovdu. Biz Ruslara hizmet eden Afgan ordusuyla savaşıyoruz ama işin aslı onlar da Afgan. Elimize geçen bilgilerin çoğunu, Rus efendilerine karşı kazanmamızı isteyen Afgan ordusunda görevli askerlerden alıyoruz. Habib böyle bir bağ kuramıyor. O, savaşı sadece bir şekilde anlıyor. Herkesi ya hızlıca ya da yavaşça öldürecek. Genelde de düşmanlarını yavaşça öldürmeyi tercih ediyor. İçinde öyle acımasız bir vahşet var ki düşmanlarını olduğu kaidar dostlarını da korkutuyor. Bu yüzden bizimle olduğu süre zarfında gözlenmeli.”</p>

  <p>Khaled Ansari ciddi bir şekilde “Ben onu gözlerim,” dedi ve hepimiz Filistinli arkadaşımıza bakmak için kafamızı çevirdik. Yüzünde acı, öfke ve kararlılık vardı. Ağzı kararlılıkla düz bir çizgi halini almış, suratı gerilmişti.</p>

  <p>Kadir “Pekala...” diye söze başlamıştı ki Khaled bu onayla aramızdan ayrıldı ve bir kenara kıvrılmış, yalnız başına duran Habib Abdur Rahman’ın yanına doğru yürümeye başladı.</p>

  <p>Khaled’in gidişini izlerken içimden ona bağırıp durdurmak geldi. Elbette bu aptalca bir davranış olurdu. Fakat sanki bir arkadaşımı daha kaybediyormuş gibi mantıksız bir hisse kapılmıştım. Bu o kadar saçma, o kadar kıskançlık dolu bir düşünceydi ki kendime mani olup hiçbir şey söylemedim. Ama Khaled’in o cani bakışlarla bakan çılgın adamın suratını ellerinin arasına alıp kaldırdığını ve ikisinin uzun süre birbirine baktığını gördüğümde, Khaled’i kaybettiğimizi anladım.</p>

  <p>Parlak oltalarını gölün başka yerine daldıran balıkçılar gibi ben de bakışlarımı başka yere çevirdim. Ağzım kurumuştu. Kalbim, kafamın içindeki duvarlar tarafından hapsedilmiş bir mahkumdu. Ayaklarım kurşundandı ve utanç dolu bir dehşetle toprağa kök salmıştı. Dimdik, geçit vermez dağlara bakınca geleceğin sanki firtınada kalmış bir söğüt ağacının yorgun düşen dalları gibi beni korkuyla titrettiğini hissettim.</p>
</body>
</html>
