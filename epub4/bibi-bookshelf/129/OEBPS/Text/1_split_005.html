<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_4"><br class="calibre2" />
  4<br class="calibre2" />
  Dünyanın Sonu</h1>

  <p><br class="chapter" /></p>

  <p class="kitapickapak1">Kütüphane</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Şehrin merkezi eski köprünün kuzeyinde kalan yarım daire şekilli meydandı. O yarım dairenin kopuk kısmı, yani dairenin diğer yarısı ırmağın güney tarafında kalıyordu. İki yarım daire kuzey meydanı ve güney meydanı diye adlandırılarak, bir çift gibi düşünülüyordu ama gerçekte, bu iki meydanı görenlerin üzerinde bıraktıkları izlenim açısından birbirine tamamen zıt denilebilecek ölçüde farklıydılar. Kuzey meydanında şehrin tüm sessizliği oraya doluyormuşçasına tuhaf, ağır bir hava hissediliyordu. Orayla karşılaştırıldığında güney meydanında hissedilebilecek hiçbir şey yoktu. Orada hâkim olan, son derece anlamsız, boşluk hissine yakın bir havaydı, o kadar. Köprünün kuzey tarafıyla karşılaştırıldığında evlerin sayısı da azdı; çiçeklikler ve taş döşeme yol da bakımsızdı.</p>

  <p class="normal1">Kuzey meydanının ortasında, büyük bir saat kulesi göğü delercesine yükseliyordu. Daha doğru nitelemek gerekirse, saat kulesinden ziyade, saat kulesi havası veren bir cisim olarak ifade etmek, belki de daha doğru olur. Çünkü saatin ibreleri belirli bir noktada durmuş, saat kulesi esasında yerine getirmesi gereken işlevi çoktan bir kenara bırakmıştı.</p>

  <p class="normal1">Kule dörtgen şekilliydi; her bir yüzeyi dört anayöne bakıyor, yükseldikçe inceliyordu. En tepesinde, dört yüzeyde birer saat vardı ve o sekiz ibrenin her biri 10.35’i gösterecek şekilde hiç kımıldamadan duruyordu. Kadranların hemen altındaki pencereye bakılırsa kulenin içi boştu ve merdiven ya da öyle bir şeyle yukarı kadar çıkılabiliyordu, ama görünürde, içeriye girilebilecek giriş benzeri bir açıklık yoktu. Acayip denilecek ölçüde yüksek olduğundan, kadranı görebilmek için eski köprüden geçip, güney tarafa kadar gitmek gerekiyordu.</p>

  <p class="normal1">Kuzey meydanını birkaç katman yelpaze şeklinde çevreleyen taş yapılı, kiremit çatılı evler sıralanıyordu. Binaların diğerlerinden ayırt edilmesini sağlayacak göze çarpan farklılıkları yoktu; ne bir süs ne de tabela asılmıştı. Tüm kapılar sımsıkı kapalıydı, giren çıkan da olmuyordu. Postasız kalmış bir postane veya madencisini yitirmiş bir maden, hatta ölülerini kaybetmiş bir cenaze evi bile olabilirlerdi. Fakat tuhaftır, sessizliğe gömülü o binaların terk edilmiş gibi bir halleri de yoktu. Ben işte o haldeki sokaklardan her geçişimde, çevredeki binaların içerisinde asla kim olduklarını öğrenemeyeceğim insanların sessiz sedasız, benim asla ne yaptıklarını bilemeyeceğim işlerine kendilerini kaptırmış olduklarını düşünmeden edemiyordum.</p>

  <p class="normal1">Kütüphane de şehrin sessiz köşelerinden birindeydi. Kütüphane desem de, diğer binalardan farksız, her yerde karşılaşılabilecek türden bir taş binaydı. Dış cephelerinde oranın kütüphane olduğunu gösteren ne bir işaret, ne de belirgin bir özellik vardı. Rengi değişerek kasvetli bir hal almış taş duvarları ve dar saçakları, demir parmaklıklı pencereleri ve sağlam ahşap kapısı ile burası ambardır dense de kabullenilip, önünden geçip gidilecek bir yerdi. Eğer ki kapı bekçisi nasıl gidileceğini bir kâğıda ayrıntılı bir harita olarak dökmemiş olsa, ben oranın kütüphane olduğunu hayatta anlayamazdım.</p>

  <p class="normal1">“Buraya alışır alışmaz, kütüphaneye gitmen gerekecek” dedi kapı bekçisi, oraya vardığım ilk gün. “Orada bir kız tek başına nöbet tutar. O kıza ‘şehirden eski rüyaları okumam gerektiğini söylediler’ diyeceksin. Sonrasında ne yapman gerektiğini o kız söyler sana.”</p>

  <p class="normal1">“Eski rüya?” diye sordum, gayriihtiyari. “Eski rüya ne peki?”</p>

  <p class="normal1">Bekçi küçük bıçağıyla, elindeki tahta parçasından yuvarlak bir kama ya da ağaç mıh gibi bir şey yapıyordu, ama işini bırakarak masanın üzerindeki yongaları toplayıp, çöp kutusuna attı.</p>

  <p class="normal1">“Eski rüya, eski rüya işte. Kütüphaneye gidersen, istemediğin kadar bulursun. Hoşuna gideni alıp, dilediğin kadar bakabilirsin.”</p>

  <p class="normal1">Bekçi sonra yeni bitirdiği o yuvarlak, ucu sivri tahta parçasını dikkatle inceleyip, ikna olunca arkasındaki rafa koydu. Rafta yirmi kadar aynı şekilde sivri tahta parçası sıralıydı.</p>

  <p class="normal1">“Ne soracağını sen bilirsin, ama sorunu yanıtlayıp yanıtlamamak benim keyfime kalmış” dedi bekçi, ellerini ensesinde birleştirerek. “Sorularının arasında benim yanıtlayamayacaklarım da olacaktır. Neyse, sen bugünden itibaren her gün kütüphaneye giderek esi rüya okuyacaksın. Yani, senin işin bu. Akşamları saat altıda oraya gidip, on ya da on bire kadar rüya okuyacaksın. Akşam yemeklerini oradaki kız hazırlar. Bunun dışında kalan zamanları dilediğin gibi kullanabilirsin. Hiçbir sınır yok. Anlaşıldı mı?”</p>

  <p class="normal1">Anladığımı söyledim. “Peki, bu iş ne zamana kadar sürecek?”</p>

  <p class="normal1">“Ne zamana kadar sürer acaba? Bunu ben de bilemiyorum. Zamanı gelene kadar herhalde” dedi bekçi. Sonra odun yığını içerisinden uygun bir parça çekerek, yine bıçağıyla yontmaya başladı.</p>

  <p class="normal1">“Burası yoksul bir şehir olduğundan, işsiz güçsüz dolaşan birini besleyecek halimiz yok. Herkes bir yerlerde kendi işini yapıyor. Sen de kütüphanede eski rüya okuyacaksın. Burada keyif çatarak yaşayabileceğini sanarak gelmedin umarım.”</p>

  <p class="normal1">“Çalışmak külfet değil. Hiçbir şey yapmamaktansa, bir şeylerle uğraşmak daha iyi” dedim.</p>

  <p class="normal1">“Bu iyi işte” dedi bekçi, bıçağının ağzına dikkatlice bakarken, başını yukarı aşağı sallayarak. “Öyleyse bir an önce işine başlarsın. Bundan sonra ‘Rüya Okuyucu’ diye çağrılacaksın. Senin henüz bir adın yok. ‘Rüya Okuyucu’ senin adın. Tıpkı benim adımın ‘Kapı Bekçisi’ olduğu gibi. Anlaşıldı mı?”</p>

  <p class="normal1">“Tamam” dedim.</p>

  <p class="normal1">“Bu şehirde yalnızca bir kapı bekçisi olduğu gibi, rüya okuyucu da yalnızca bir kişi. Çünkü rüya okuyuculuğu için, rüya okuyuculuğu ehliyeti gerekir. Şimdi sana o ehliyeti vermem gerek.”</p>

  <p class="normal1">Bekçi öyle der demez mutfak gereçleri rafından aldığı beyaz, küçük tabağı masanın üstüne koyarak yağla doldurdu. Sonra kibrit çakarak yağı tutuşturdu. Ardından, kesici aletleri sıraladığı raftan kahvaltı bıçağı gibi eni düz, tuhaf bir bıçak alıp ucunu ateşte yeterince yaktı. Son olarak da ateşi üfleyerek söndürüp bıçağı soğuttu.</p>

  <p class="normal1">“Yalnızca bir işaret koyacağım” dedi bekçi. “O yüzden hiç acımayacak, korkmana gerek yok. Hemen biter.”</p>

  <p class="normal1">Sağ gözkapağımı parmağıyla iyice açıp, bıçağın ucunu gözbebeğime dürttü. Fakat aynen bekçinin söylediği gibi ne canım yandı, ne de korktum. Bıçak sanki bir jöleye saplanır gibi, gözbebeğime sessizce dalıvermişti. Bekçi sonra, aynı şeyi sol gözüme de yaptı.</p>

  <p class="normal1">“Rüya okuma bittiğinde, bu yaralar da kendiliğinden kaybolur” dedi bekçi, bıçağı yerine koyarken. “Yani, bu yaralar rüya okuyuculuğunun işareti. Fakat bu işaretler durduğu sürece ışığa karşı dikkatli olman lazım. Beni iyi dinle, o gözlerle gün ışığına bakamazsın. O gözlerle gün ışığına bakacak olursan, baktığın ölçüde cezanı çekersin. O yüzden, ancak geceleri ya da havanın kapalı olduğu günlerde dışarıda dolaşabilirsin. Havanın açık olduğu günlerde odanı mümkün olduğunca karanlık bir hale getirip, sabırla içeride kalman gerek.”</p>

  <p class="normal1">Sonra, bekçi bana siyah camlı bir gözlük vererek, uyuduğum anlar dışında sürekli takmam gerektiğini söyledi. Böylece ben gün ışığını yitirmiş oldum.</p>

  <p class="normal1">Kütüphanenin kapısını iterek açışım, bundan birkaç gün sonrasıydı. Gıcırtılar çıkararak açılan ağır ahşap kapının ardında uzun, düz bir koridor vardı. Havası sanki yıllardır orada unutulmuş gibi, tozlu ve ağırdı. Zemin tahtaları üzerinden geçen insanların yürüme hattı boyunca aşınmış, duvardaki sıva, lambaların ışığına yakın sarımtırak bir renk almıştı.</p>

  <p class="normal1">Koridorun iki yanında birkaç kapı vardı, ama kapı tokmaklarına takılı zincirler bile tozlanmıştı. Yalnızca koridorun bittiği yerdeki gösterişli kapı zincirsizdi ve kapı çerçevesi içinde kalan buzlucamın ardından lamba ışığı geliyordu. Kapıyı birkaç kez vurdumsa da, yanıt alamadım. Eskimiş pirinç tokmağına elimi atıp usulca çevirince, kapı sessizce içeri doğru açılıverdi. İçeride kimsecikler yoktu. İstasyonlardaki bekleme odalarından bir kat daha geniş sade odada ne bir pencere, ne de bir süsleme vardı. Basit bir masa ile üç sandalye ve eski tip demir sobadan başka bir şey yoktu. Bir de büyükçe bir duvar saati ve tezgâh. Sobanın üstündeki, yer yer emayesi dökülmüş siyah çaydanlıktan buharlar yükseliyordu. Tezgâhın arkasında yine giriş kapısıyla aynı tipte buzlucamlı bir kapı vardı ve onun arka tarafından da lamba ışığı geliyordu. Kapıyı vurup vurmamakta tereddüt ettiysem de, sonuçta hiçbir şey yapmadan birileri gelene kadar orada beklemeye karar verdim.</p>

  <p class="normal1">Tezgâhın üzerinde, dağınık halde gümüş rengi ataşlar duruyordu. Bir tanesini elime alıp bir süre oyalandıktan sonra masa başındaki sandalyeye oturdum.</p>

  <p class="normal1">O kızın tezgâhın arkasındaki kapıdan görünmesi, on ya da on beş dakika sonra oldu. Elinde kâğıt makası gibi bir şey tutuyordu. Yüzümü görünce biraz şaşırdı ve o an yanakları da kızarıverdi.</p>

  <p class="normal1">“Kusura bakmayın” dedi bana. “Birilerinin geldiğini anlayamadım. Kapıyı vursaydınız keşke. İçeride ortalığı topluyordum. Birçok şey gelişigüzel ortalığa atılıvermiş.”</p>

  <p class="normal1">Uzunca bir süre tek kelime etmeden yüzüne baktım. Yüzünün bana bir şeyler anımsatmaya çalıştığı hissine kapılmıştım. Ondaki bir şeyler, bilincimin derinliklerine gömülmüş yumuşak, beşik gibi bir şeyi usul usul sallıyordu sanki. Fakat ben, bunun ne anlama geldiğini bilemediğim gibi, sözcüklerim de uzaklardaki bir karanlığa gömülüp gitmişti.</p>

  <p class="normal1">“Bildiğiniz gibi, artık buraya hiç kimse gelmiyor. Burada yalnızca ‘eski rüya’ var, başka da bir şey yok.”</p>

  <p class="normal1">Gözlerimi yüzünden ayırmadan, başımı hafifçe evet anlamında salladım. Gözlerinden, dudaklarından, geniş yüzünden ve başının arkasında topladığı siyah saçlarından bir şeyler okumaya çalıştıysam da, gözlerim ayrıntılara takıldıkça bütünlüğü olan görünümü hayal meyal oluyor, uzaklaşıp gidiyormuş hissine kapıldım. Kaderime küserek gözlerimi kapadım.</p>

  <p class="normal1">“Kusura bakmayın, ama başka bir binayla karıştırmış olmayasınız? Bu civardaki binalar birbirine benzer çünkü” diyen kız elindeki makası tezgâhın üzerindeki kâğıt kıskaçlarının yanına koydu. Buraya girip de eski rüya okuyabilecek tek kişi rüya okuyucudur. Başkaları buraya giremez.”</p>

  <p class="normal1">“Ben buraya rüya okumaya geldim” dedim. “Şehirde öyle yapmam gerektiğini söylediler.”</p>

  <p class="normal1">“Özür dilerim, ama gözlüğünüzü çıkarır mısınız lütfen?”</p>

  <p class="normal1">Gözlüğümü çıkarıp yüzümü dosdoğru ona çevirdim. Kız rüya okuyucu işareti bulunan, soluk bir renk almış gözbebeklerime dikkatlice baktı. Kendimi sanki iliklerime kadar gözetleniyormuşum gibi hissettim.</p>

  <p class="normal1">“Tamam, gözlüğünüzü takabilirsiniz” dedi. “Kahve içer misiniz?”</p>

  <p class="normal1">İçerideki odadan iki kahve fincanı getirip, çaydanlıktaki kahveyle doldurarak, masada karşıma geçip oturdu.</p>

  <p class="normal1">“Bugün hazırlıksız olduğum için, rüya okumaya yarın başlayalım” dedi. “Okuma yeri olarak, burası uygun mu? Kilitli okuma odasını da açabilirim.”</p>

  <p class="normal1">Orasının uygun olduğunu söyledim.</p>

  <p class="normal1">“Bana yardımcı olacaksın öyleyse.”</p>

  <p class="normal1">“Evet, öyle. Benim işim eski rüyaların başında nöbet tutmak, rüya okuyucusuna yardım etmektir.”</p>

  <p class="normal1">“Daha önce bir yerlerde karşılaşmış olabilir miyiz?”</p>

  <p class="normal1">Gözlerini kaldırıp, bakışlarını ayırmadan yüzüme baktı. Beni bir şeylere bağlamaya çalışıyordu, ama sonuçta vazgeçip, başını iki yana salladı. “Anlamış olacağınız üzere, bu şehirde bellek dediğimiz şey çok dengesiz ve bulanıktır. Anımsayabildiğim şeyler de, anımsayamadığım şeyler de var. Sanırım sen anımsayamadığım şeyler arasındasın. Özür dilerim.”</p>

  <p class="normal1">“Olsun” dedim. “O kadar da önemli değil.”</p>

  <p class="normal1">“Yine de bir yerlerde karşılaşmış olabiliriz. Hep bu şehirdeydim. Zaten küçük bir yer.”</p>

  <p class="normal1">“Ben sadece birkaç gün önce geldim.”</p>

  <p class="normal1">“Birkaç gün önce?” dedi şaşırmış bir ses tonuyla. “Öyleyse, biriyle karıştırıyor olmalısınız. Çünkü ben, doğduğumdan beri bu şehirden hiç ayrılmadım. Bana benzeyen birisiydi belki de.”</p>

  <p class="normal1">“Belki de” dedim ve kahvemden bir yudum aldım. “Yine de bazen şöyle düşünürüm. Biz hepimiz, eskiden bambaşka bir yerde, bambaşka bir yaşam sürmüş olamaz mıyız, derim kendi kendime. Sonra bunu, herhangi bir nedenle tamamen unutup, hiçbir şey bilmeden yaşamımıza devam ediyor olabiliriz. Hiç böyle düşündüğün oldu mu?”</p>

  <p class="normal1">“Olmadı” dedi. “Senin öyle düşünmen, rüya okuyucu olmandan kaynaklanıyor olamaz mı? Rüya okuyucu dediğimiz insanlar normal insanlardan oldukça farklı düşünür, oldukça farklı hisler taşır çünkü.”</p>

  <p class="normal1">“Acaba?” dedim.</p>

  <p class="normal1">“Peki, sen, nerede ne yaptığını biliyor musun?”</p>

  <p class="normal1">“Anımsayamıyorum” dedim. Sonra tezgâha kadar gidip, oradaki ataşlardan birini elime alarak bir süre baktım. “Fakat bir şeyler olduğuna dair bir his var içimde. Bu kesin. Dahası, seninle orada karşılaştığımı hissediyorum.”</p>

  <p class="normal1">Kütüphanenin tavanı yüksek, oda sanki denizin dibindeymiş dibi sessizdi. Elimde ataş, kafamda hiçbir düşünce olmaksızın, dalgın dalgın odaya bakındım. Kız masanın başında oturmuş, kahvesini tek başına sessiz sessiz içmeye devam ediyordu.</p>

  <p class="normal1">“Buraya neden geldiğimi dahi bilemiyorum” dedim.</p>

  <p class="normal1">Bakışlarımı ayırmadan tavana baktığımda, oradan sallanan sarı lambanın ışık parçacıkları şişkinleşip, daralıyormuş gibi görünüyordu. Sanırım gözlerimdeki yaralardan kaynaklanıyordu. Gözlerim özel bir şeyi görebilsin diye, kapı bekçisi yeni bir şekil vermişti. Duvardaki eskimiş, büyük saat zamanı sessizce dilimliyordu.</p>

  <p class="normal1">“Sanırım bir nedenle buraya gelmişimdir, ama şu an bunun ne olduğunu anımsayamıyorum” dedim.</p>

  <p class="normal1">“Burası çok sessiz bir şehirdir” dedi. “İşte o yüzden, sükûnet arzusuyla geldiysen, burası mutlaka hoşuna gider.”</p>

  <p class="normal1">“Herhalde” dedim. “Bugün burada ne yapmam gerekiyor?”</p>

  <p class="normal1">Kız başını iki yana sallayarak masanın başından kalkıp, boşalan kahve fincanlarını kaldırdı.</p>

  <p class="normal1">“Bugün burada yapman gereken bir şey yok. İşe yarın başlayalım. O zamana kadar, evine dönüp iyice bir dinlen.”</p>

  <p class="normal1">Bir kez daha tavana bakıp, sonra bakışlarımı ona çevirdim. Evet, onun yüzü ve yüreğimdeki bir şeylerin güçlüce bağlı olduğunu hissediyordum. Üstelik o bir şeyler, yüreğimi tırmalıyordu. Gözlerimi kapatıp, yüreğimdeki o şeylerin ne olduğunu bulmaya çalıştım. Gözlerimi kapadığımda, sessizliğin ince bir sis tabakası gibi vücudumu sardığını hissedebiliyordum.</p>

  <p class="normal1">“Yarın saat altıda gelirim” dedim.</p>

  <p class="normal1">“Hoşça kalın” dedi.</p>

  <p class="normal1">Kütüphaneden çıkınca, eski köprünün korkuluklarına yaslanıp, suyun sesine kulak vererek, hayvanların çekip gittiği şehre baktım. Saat kulesi, şehri çevreleyen surlar, ırmak boyunca sıralanan binalar ve tepelerin testere ağzı gibi sıralanmış zirveleri akşamın alacakaranlığına gömülmeye başlamıştı. Kulaklarıma suyun sesinden başka hiçbir ses gelmiyordu. Kuşlar da çekip, bir yerlere gitmiş olmalıydı.</p>

  <p class="normal1">Eğer sükûnet arzusuyla buraya geldiysen, demişti kız. Fakat bunu anlamama imkân yoktu.</p>

  <p class="normal1">Etraf iyice kararıp da, ırmak boyunca uzanan yoldaki sokak lambaları yanmaya başladığında, kimseciklerin olmadığı yolda batı tepesine doğru yöneldim.</p>
</body>
</html>
