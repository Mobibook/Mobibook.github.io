<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_35"><br class="calibre2" />
  35<br class="calibre2" />
  Haşlanmış Harikalar Diyarı</h1>

  <p><br class="chapter" /></p>

  <p class="kitapickapak1">Tırnak makası, tereyağlı sos, demir vazo</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Arabayı kütüphanede park ettiğimde saat 5.25’ti. Bol bol zamanım vardı, arabadan inip şehrin yağmur sonrası sokaklarında dolaştım. Banko tarzı bir kafeye girip televizyondan golf izleyerek kahve içtim, oyun salonuna giderek video oyunu oynayarak zaman öldürdüm. Irmağı geçerek saldıran tank birliğini karşı top atışı ile yok etmeye dayanan bir oyundu. Başlangıçta avantajlı durumdaydım, ama oyun ilerledikçe birlikte düşman tankları fare sürüsü gibi arttı ve sonuçta benim cephem çöktü. Cephe çökünce atom bombası patlaması gibi ekran bir anda bembeyaz oluverdi. Sonra “Game Over – Insert Coin” yazısı göründü. Direktife uyarak yuvaya bir yüz yenlik daha yerleştirdim. Bunun üzerine müzik yeniden başlayarak, cephem hiçbir şey olmamış gibi ortaya çıkıverdi. Bu kelime anlamıyla, tamı tamına yenilmek için oynanan bir oyundu. Ben yenilmediğim sürece oyun asla bitmeyecekti ve sonu gelmeyen bir oyunun da hiçbir anlamı olmazdı. Oyun salonu için sıkıntı olacağı gibi, benim için de sıkıntı haline gelirdi. Sonunda, cephem ikinci kez imha edilerek, bembeyaz ekran yeniden görünüverdi. Yine “Game Over – Insert Coin” yazısı ortaya çıkıverdi.</p>

  <p class="normal1">Oyun salonunun yanındaki hırdavatçının vitrininde farklı türden aletler özenle sıralanmıştı. İngiliz anahtarları, somun anahtarları, tornavida setleriyle birlikte, elektrikli çivi çakma aleti, elektrikli tornavida da vardı. Alman malı deri çantalı taşınabilir alet seti de vardı. Çantanın kendisi kadınların taşıdığı türden büyük omuz çantaları kadardı, ama içine ufak bir testere, çekiç, voltmetre bile konulmuştu. Çantanın yanında otuzlu oyma aletleri seti vardı. O güne kadar oyma aletlerinin otuz farklı bıçak türü olabileceği aklımın ucundan bile geçmemişti. Bu otuzlu set beni şoka uğrattı. Otuz bıçak türü de birbirinden az da olsa farklıydı ve aralarından bazıları ne şekilde kullanıldığı hakkında fikir yürütemeyeceğim kadar garip şekillerdeydi. Oyun salonundaki gürültülü ortamla karşılaştırıldığında, hırdavatçının içerisi buzdağının arka kısmı gibi sessizdi. Loş karanlık dükkânın iç tarafındaki tezgâhın arkasında gözlük takmış, seyrek saçlı orta yaşlı bir adam oturmuş, tornavidayla bir şeyi söküyordu.</p>

  <p class="normal1">Anlık bir düşünceyle içeri girip, tırnak makası aradım. Tırnak makasları tıraş setlerinin yanında böcek numuneleri gibi yan yana sıralanmıştı. İçlerinden ne şekilde kullanılabileceğini bir türlü anlayamadığım bir tanesini alıp tezgâha götürdüm. Düz, beş santim uzunluğunda paslanmaz çelik bir metal parçasıydı ve neresine ne şekilde basılınca tırnak kesilebileceği anlaşılır gibi değildi.</p>

  <p class="normal1">Tezgâha gidince, dükkân sahibi tornavida ile söktüğü elektrikli köpük aletini aşağıya indirip, bana o tırnak makasının nasıl kullanıldığını öğretti.</p>

  <p class="normal1">“Şimdi beni iyice izleyin. Bu bir, bu da iki. Bu da üç. Şimdi tırnak makası oldu değil mi?”</p>

  <p class="normal1">“Şimdi anlaşıldı” dedim. Gerçekten de tam bir tırnak makası olmuştu. Adam tırnak makasını yeniden metal parçası haline getirerek, tekrar tırnak makası haline getirdi.</p>

  <p class="normal1">“İyi bir ürün” dedi adam, sanki önemli bir sırrı açıklıyormuş gibi. “Henckels malı, ömürlüktür. Seyahatler için çok kullanışlıdır. Paslanmaz, bıçağı da sağlamdır. Köpek tırnağı bile kesilebilir.”</p>

  <p class="normal1">2 800 yen ödeyerek, o tırnak makasını satın aldım. Tırnak makasının siyah deriden orijinal kesesi de vardı. Adam paramın üstünü verdikten sonra, yeniden köpük aletini sökmeye başladı. Birçok vida, büyüklüklerine göre beyaz kaplara konulmuştu. Tabaklardaki siyah vidalar mutluluk hissini çağrıştırıyordu.</p>

  <p class="normal1">&nbsp;</p>

  <p class="normal1">Tırnak makasını satın aldıktan sonra arabaya dönüp “Brandenburg Konçertosu” dinleyerek kızı bekledim. Beklerken, o tabaklardaki vidaların bende neden mutluluk çağrışımı yaptığını düşündüm. Belki de, vidaların köpük aletinin bir parçası olmaktan kurtulup, bağımsızlıklarını kazanmış olmasındandı. Veyahut beyaz tabaklar vidalar için hadlerini aşan nezih bir yer gibi durduğu için de olabilirdi. Her halükârda bir şeylerin mutlu görünmesi, insanın kendini iyi hissetmesini sağlıyordu.</p>

  <p class="normal1">Ceketimin cebinden tırnak makasını çıkarıp bir kez daha kurduktan sonra, denemek için tırnağımın kıyısını birazcık kesip, eski haline getirerek yerine koydum. Fena kesmiyordu. Hırdavatçılar, bir şekilde ıssız akvaryumları andırır.</p>

  <p class="normal1">Kapanış saati altıya yaklaşınca kütüphaneden bir insan kalabalığı çıkmaya başladı. Çoğu olasılıkla okuma salonunda ders çalışan lise öğrencileriydi. Çoğunun elinde benimle aynı şekilde vinleks spor çantaları vardı.</p>

  <p class="normal1">Dikkatlice bakınca, liseliler bana doğa dışı varlıklarmış gibi gelmeye başladı. Hepsinin bir yerleri aşırı geliştiği halde, bir şeyleri de eksikti. Zaten onların gözüyle bakılacak olsa, benim varlığım daha da doğa dışı görünürdü herhalde. Dünya böyle bir yerdir işte. İnsanlar bunu kuşak farklılığı diye adlandırıyor.</p>

  <p class="normal1">Liselilerin arasında yaşlı insanlar da vardı. Yaşlılar pazar günü öğleden sonralarını dergi okuma salonunda dergi ve dört tür gazete okuyarak geçirirler. Sonra fil gibi bilgi yüklenerek, akşam yemeklerinin kendilerini beklediği evlerine dönerler. Yaşlıların halinde, liseliler kadar doğa dışı bir şeyler hissetmedim.</p>

  <p class="normal1">Onlar çıkıp gittikten sonra sirenler çalmaya başladı. Saat altı olmuştu. O siren sesleriyle birlikte, gerçekten uzun bir süre sonra midemin boşluğunu hissettim. Şöyle bir düşününce, sabahtan beri yarım salamlı yumurtalı sandviç ve küçük bir parça turtadan başka bir şey yememiştim; önceki gün ise neredeyse hiçbir şey yememiştim. Midemdeki boşluk devasa bir mağara gibiydi. Yeraltında gördüğüm, şu taş atıldığında düşme sesi gelmeyen karanlık ve derin çukurlar gibiydi sanki. Koltuğu yatırıp, arabanın alçak tavanına bakarak yemekleri düşündüm. Olabilecek her türlü yemek bir görünüp bir kayboluyordu. Beyaz sos, yanına da tere ekleyince pırasa bile lezzetli olabilirdi.</p>

  <p class="normal1">Başvuru eserleri masasında görevli kız kütüphanenin kapısında göründüğünde saat 6.15’ti.</p>

  <p class="normal1">“Senin araban bu mu?” dedi kız.</p>

  <p class="normal1">“Hayır, kiraladım” dedim. “Yakışmamış mı?”</p>

  <p class="normal1">“Eh, öyle. Pek yakışmamış. Bu modeller biraz genç işi değil mi?”</p>

  <p class="normal1">“Araba kiralama şirketinde bundan başka kalmamıştı. Pek öyle çok hoşuma gitti diye kiralamış değilim. Herhangi bir araba olabilirdi.”</p>

  <p class="normal1">“Hmm” diyen kız, alıcıymış gibi arabanın çevresinde dolaşarak diğer taraftan arabaya bindi. Sonra arabanın içini en ince ayrıntısına kadar kontrol etti. Kültablasını açtı, torpido gözünün içine baktı.</p>

  <p class="normal1">“Brandenburg?” dedi kız.</p>

  <p class="normal1">“Sever misin?”</p>

  <p class="normal1">“Evet, hem de çok. Her zaman dinlerim. En iyisi Karl Richter’inki, ama bu yeni kayıt herhalde. Ee, kimdi bu?”</p>

  <p class="normal1">“Trevor Pinnock” dedim.</p>

  <p class="normal1">“Pinnock mu seversin?”</p>

  <p class="normal1">“Yok, özel bir ilgim yok” dedim. “Gözüme ilişti, ben de satın alıverdim. Fakat pek fena değil.”</p>

  <p class="normal1">“Pablo Casals’ın ‘Brandenburg’ kaydını hiç dinledin mi?”</p>

  <p class="normal1">“Hayır.”</p>

  <p class="normal1">“Mutlaka dinlemelisin. Meşhur olduğunu söyleyemem, ama müthiştir.”</p>

  <p class="normal1">“Bir dahaki sefere artık” dedim, ama o kadar zamanım olup olmayacağını kendim de bilemiyordum. Geriye ancak on sekiz saat bir zamanım kalmıştı ve bunun bir kısmında uyumam gerekiyordu. Ömründen geriye ne kadar kısa bir zaman kalırsa kalsın geceyi uykusuz geçirmenin bir manası yoktu.</p>

  <p class="normal1">“Ne yiyelim?” diye sordum.</p>

  <p class="normal1">“İtalyan yemeklerine ne dersin?”</p>

  <p class="normal1">“Gayet hoş.”</p>

  <p class="normal1">“Bildiğim bir yer var. Oraya gidelim. Yakın bir yer. Malzemeleri çok taze olur.”</p>

  <p class="normal1">“Karnım acıktı” dedim. “Oturup çiğ pırasa bile yiyebilirim.”</p>

  <p class="normal1">“Ben de” dedi kız. “Gömleğin güzelmiş.”</p>

  <p class="normal1">“Teşekkür ederim” dedim.</p>

  <p class="normal1">O restoran kütüphaneden arabayla on beş dakika uzaklıkta bir yerdi. Eski mahallelerin kıvrım kıvrım yollarından insanlara ve diğer araçlara dikkat sarfederek geçtikten sonra, bir yokuşta o İtalyan restoranı aniden insanın karşısına çıkıveriyordu. Beyaz, ahşap bir ev restorana dönüştürülmüştü, tabelası küçük olduğundan çok dikkatli bakılmadıkça restoran olduğunu anlamak zordu. Restoranın etrafında yüksek duvarlarla çevrelenmiş konutlar vardı, sakin bir mahalleydi. Göğü yararcasına yükselen Himalaya servileri ve çam ağaçlarının dalları akşamın gökyüzünde karanlık siluetlere dönüşmüştü.</p>

  <p class="normal1">“Burada restoran olacağı kimsenin aklına gelmez” dedim, arabayı restoranın önüne park ederken.</p>

  <p class="normal1">Pek geniş bir yer değildi, üç masa ve dört sandalyeli bir bankosu vardı yalnızca. Önlük takmış garson bizi en dipteki masaya götürdü. Masanın yanındaki pencereden dışarıdaki erik ağacının dalları görülüyordu.</p>

  <p class="normal1">“İçki olarak şarap mı iyi olur?” diye sordu, kız.</p>

  <p class="normal1">“Sana bırakıyorum” dedim. Şarap konusunda bira konusunda olduğum kadar bilgili değilimdir. Kız şarap seçimi için garsonla ayrıntılı bir sohbete giriştiği sırada pencerenin dışındaki erik ağacına baktım. İtalyan yemekleri restoranının bahçesinde erik ağacı olması tuhafıma gitmişti, ama aslında o kadar da tuhaf olmayabilir. İtalya’da da erik ağaçları vardır herhalde. Fransa’da bile susamuru vardı ne de olsa. Şarap belirlenince, mönüleri açıp, yemek planımızı yaptık. Seçim yapmak bir hayli zamanımızı aldı. Önce ordövr olarak çilek soslu karides salatası, İtalyan tarzı ciğer ezmesi, sosta haşlanmış kalamar, peynirli patlıcan kızartması, marine gümüş balığı istedik. Makarna olarak benim için erişteden yapılan Tagliatelle Katharinka, kız için de Basilico tarzı spagetti sipariş ettik.</p>

  <p class="normal1">“Baksana bunların dışında bir de makarna ve soslu balık istesek, yarı yarıya paylaşsak, olur mu?” dedi kız.</p>

  <p class="normal1">“Gayet iyi olur” dedim.</p>

  <p class="normal1">“Bugün hangi balık güzel” diye sordu kız, garsona.</p>

  <p class="normal1">“Bugün taze levrek geldi” dedi garson. “Badem unlu buğulamasına ne dersiniz?”</p>

  <p class="normal1">“O olsun” dedi kız.</p>

  <p class="normal1">“Benimki de” dedim. “Bir de ıspanak salatası ve mantarlı pilav lütfen.”</p>

  <p class="normal1">“Bana da haşlanmış sebze ve domatesli pilav lütfen” dedi kız.</p>

  <p class="normal1">“Pilav biraz hacimlidir ama” dedi garson, endişeli bir yüz ifadesiyle.</p>

  <p class="normal1">“Sorun olmaz. Ben dün sabahtan beri neredeyse hiçbir şey yemedim, onun da mide genleşmesi var.”</p>

  <p class="normal1">“Kara delik gibidir” dedi kız.</p>

  <p class="normal1">“Hemen getiriyorum” dedi garson.</p>

  <p class="normal1">“Tatlı olarak buz kırıkları üzerine üzüm suyu, limon sufle ve espresso kahve” dedi kız.</p>

  <p class="normal1">“Aynısından” dedim.</p>

  <p class="normal1">Garson uzunca bir zaman harcayarak siparişlerimizin tamamını adisyona geçirip de gittikten sonra, kız gülümseyerek yüzüme baktı.</p>

  <p class="normal1">“Mönünü bana uydurmana gerek yok ki”</p>

  <p class="normal1">“Karnım gerçekten aç” dedim. “Uzun zamandır hiç bu kadar acıkmamıştım”</p>

  <p class="normal1">“Çok hoşsun” dedi kız. “Ben az yemek yiyen insanlara güvenmem. Az yemek yiyenlerin sonradan gidip başka bir yerde o eksikliği tamamladıklarını düşünürüm; sence?”</p>

  <p class="normal1">“Bilemiyorum” dedim. Gerçekten bilmiyordum.</p>

  <p class="normal1">“Bilmiyorum demek senin ağız alışkanlığın galiba.”</p>

  <p class="normal1">“Belki de.”</p>

  <p class="normal1">“Belki de, demek de ağız alışkanlığın galiba.”</p>

  <p class="normal1">Söyleyecek bir şey bulamayınca, başımı sallayarak doğruladım.</p>

  <p class="normal1">“Neden peki? Tüm düşünceler oynak olduğu için mi?”</p>

  <p class="normal1">Bilemiyorum, belki de, diye kafamın içinde fısıltılar dolaşırken, garson gelerek saray doktorunun veliaht prensin çıkan omzunu yerine takması gibi abartılı hareketlerle şarabın tıpasını çıkarıp, kadehlerimizi doldurdu.</p>

  <p class="normal1">“ ‘Benim yüzümden değil’ repliği Yabancı kitabındaki kahramanın repliğiydi değil mi, yanlış anımsamıyorsam eğer. O adamın adı neydi? Neydi ya...”</p>

  <p class="normal1">“Meursault” dedim.</p>

  <p class="normal1">“Evet, Meursault” dedi kız da, tekrarlayarak. “Lisedeyken okumuştum. Fakat şimdiki liseliler Yabancı gibi kitapları okumuyorlar. Geçenlerde kütüphanede araştırdım. Sen ne tür kitaplar okursun?”</p>

  <p class="normal1">“Turgenyev.”</p>

  <p class="normal1">“Turgenyev o kadar iyi bir yazar değil. Hem de modası geçti.”</p>

  <p class="normal1">“Belki de” dedim. “Fakat severim. “Flaubert, Thomas Hardy de iyidir gerçi.”</p>

  <p class="normal1">“Yeni yazarları okumaz mısın?”</p>

  <p class="normal1">“Arada sırada Somerset Maugham okurum.”</p>

  <p class="normal1">“Somerset Maugham’ın yeni yazar olduğunu söyleyecek hiç kimse çıkmaz şu devirde” dedi kız, şarap kadehini hafifçe eğerek. “Otomatik plakçalarda Benny Goodman plağı olmaması gibi.”</p>

  <p class="normal1">“Fakat keyiflidir. Hele <span class="ideitalik">Şeytanın Kurbanları</span>’nı üç kez okudum. Ahım şahım bir roman değil, ama kendini okutuyor. Tersi romanlardan çok daha iyi.”</p>

  <p class="normal1">“Hmm” dedi kız, durumu garip bulmuş gibi bir edayla. “Bunlar bir yana, o turuncu gömlek sana çok yakışıyor.”</p>

  <p class="normal1">“Teşekkür ederim” dedim. “Senin tek parça elbisen de harika.”</p>

  <p class="normal1">“Teşekkürler” dedi kız. Koyu mavi kadife tek parça elbisenin, beyaz dantelli küçük yakaları vardı. Boynuna da iki ince gümüş kolye takmıştı.</p>

  <p class="normal1">“Sen telefon ettikten sonra eve gidip değiştirdim. Ev işyerimin hemen yakınında olunca böyle durumlarda çok rahat oluyor.”</p>

  <p class="normal1">“Şimdi anlaşıldı” dedim. Ancak anlayabilmiştim.</p>

  <p class="normal1">Ordövrlerden bazıları getirilince, bir süre sessizce yemeğe koyulduk. Rahatsız edici bir yanı olmayan, hafif tatta yemeklerdi. Malzemeler de tazeydi. İstiridye denizin dibinden yeni çıkarılmış gibi diriydi ve deniz kokuyordu.</p>

  <p class="normal1">“Peki şu tekboynuz meselesi sorunsuz halloldu mu bari?” diye sordu kız, çatalıyla istiridyeyi kabuğundan ayırırken.</p>

  <p class="normal1">“Eh, sayılır” dedim ve dudağımın kenarına yapışan kalamar parçasını peçetemle silerek. “Bir yola girdi sanırım.”</p>

  <p class="normal1">“Tekboynuz neredeymiş peki?”</p>

  <p class="normal1">“Buradaymış” dedim, parmağımla başımı işaret ederek. “Tekboynuz benim kafamın içinde yaşıyor. Hem de sürüyle.”</p>

  <p class="normal1">“Mecaz olarak mı söylüyorsun?”</p>

  <p class="normal1">“Hayır, öyle değil. Mecaz anlamı yok sanırım. Gerçekte benim bilincimin içerisinde yaşıyor. Adamın biri buldu orada olduğunu.”</p>

  <p class="normal1">“Keyifli bir meseleye benziyor. Tamamını anlatsana. Haydi ama.”</p>

  <p class="normal1">“O kadar da keyifli değil” diyerek, patlıcan tabağını kıza uzattım. O da karşılığında gümüş balığı tabağını uzattı.</p>

  <p class="normal1">“Yine de dinlemek istiyorum.”</p>

  <p class="normal1">“Bilincin derinliklerinde kişinin kendisinin farkında olmadığı çekirdek gibi bir şey olur. Benim durumumda bu bir şehir. Şehrin ortasından bir ırmak geçiyor, çevresi de surlarla çevrili. Şehirde yaşayanlar o surların dışına çıkamıyor. Çıkabilenler yalnızca tekboynuzlar. Tekboynuzlar şehir sakinlerinin benliklerini ve egolarını turnusol kâğıdı gibi emerek şehrin dışına taşıyorlar. O yüzden şehirde benlik ve ego yok. Ben öyle bir şehirde yaşıyorum. Durum böyle işte. Ben kendi gözlerimle görmediğim için daha fazlasını bilmiyorum gerçi.”</p>

  <p class="normal1">“Çok yaratıcı bir öykü” dedi kız. Kıza anlattıktan sonra ihtiyar profesörün ırmak hakkında tek kelime bile etmediğinin farkına vardım. Her nasılsa, yavaş yavaş o dünyaya çekilmeye başlamıştım herhalde.</p>

  <p class="normal1">“Fakat benim bilinçli olarak yarattığım bir şey değil” dedim.</p>

  <p class="normal1">“Bilinçsizce olsa bile, yaratan sensin.”</p>

  <p class="normal1">“Eh, orası öyle.”</p>

  <p class="normal1">“Gümüş balığı güzel değil mi?”</p>

  <p class="normal1">“Fena değil.”</p>

  <p class="normal1">“Fakat bu öykü benim sana okuduğum şu Rusya’daki tekboynuz meselesini andırmıyor mu sence?” dedi kız, patlıcanı bıçağıyla ikiye bölerek. “Ukrayna’daki tekboynuz da çevresi aşılmaz duvarlarla çevrili bir topluluk içerisinde yaşıyordu ya.”</p>

  <p class="normal1">“Benziyor” dedim.</p>

  <p class="normal1">“Bir ortak nokta olabilir.”</p>

  <p class="normal1">“Öyle” diyerek elimi ceketimin cebine daldırdım. “Sana bir hediyem var.”</p>

  <p class="normal1">“Hediyelere bayılırım” dedi kız.</p>

  <p class="normal1">Cebimdeki tırnak makasını çıkarıp, kıza verdim. Kız makası kesesinden çıkarıp, anlamsız bakışlarla inceledi. “Bu ne şimdi?”</p>

  <p class="normal1">“Bir versene” diyerek, makası kızdan aldım. “Şimdi iyi bak. Bu bir, bu iki, bu da üç.”</p>

  <p class="normal1">“Tırnak makası mı?”</p>

  <p class="normal1">“Aynen öyle. Yolculuklarda çok işe yarar. Eski haline getirmek için, ters sırayla gideceksin. Bak böyle.”</p>

  <p class="normal1">Tırnak makasını yeniden metal parçası haline çevirip, kıza geri verdim. Kız kendisi de tırnak makası haline getirdikten sonra eski haline getirdi.</p>

  <p class="normal1">“Çok ilginç. Teşekkür ederim” dedi kız. “Yalnız, sen hep böyle kızlara tırnak makası mı hediye edersin?”</p>

  <p class="normal1">“Hayır, ilk kez bir tırnak makası hediye ediyorum. Az önce hırdavatçı vitrinine bakarken ilgimi çekti aldım. Oyma takımı biraz fazla büyüktü çünkü.”</p>

  <p class="normal1">“Tırnak makası kâfi. Teşekkürler. Tırnak makaslarım hep bir yerlere kayboluyor. O yüzden bunu çantanın iç cebine koyacağım.”</p>

  <p class="normal1">Kız kesesine koyduğu tırnak makasını omuz çantasının içine yerleştirdi. Ordövr tabakları kaldırılarak, spagettilerimiz geldi. Midemdeki şiddetli boşluk hissi devam ediyordu. Altı tabak ordövr içimdeki hiçlikte neredeyse hiç iz bırakmamıştı. Tabağı tepeleme dolduran Tagliatelle’yi nispeten kısa bir süre içerisinde mideme gönderdikten sonra makarnalı soslu balığımın yarısını yedim. Ancak o an zifiri karanlık içerisinde bir ışık görür gibi oldum.</p>

  <p class="normal1">Spagettilerimiz bitip de levrekler getirilene kadar şarabın kalanını içtik.</p>

  <p class="normal1">“Baksana, bu arada” dedi kız, dudaklarını kadehinin kenarına dokundurarak. O yüzden kızın sesi kadehin içinde yankılanıyormuş gibi tuhaf bir şekilde boğuklaşmıştı. “Senin evi özel bir aletle falan mı yıktılar? Yoksa sürü halinde mi daldılar eve?”</p>

  <p class="normal1">“Alet kullanılmadı. Tek bir insan yaptı” dedim.</p>

  <p class="normal1">“Çok güçlü bir adam olmalı.”</p>

  <p class="normal1">“Yorgunluk nedir bilmez.”</p>

  <p class="normal1">“Tanıdığın biri mi?”</p>

  <p class="normal1">“Yok, ilk kez karşılaştım.”</p>

  <p class="normal1">“Evin içinde futbol maçı yapılsa bile o hale gelmezdi.”</p>

  <p class="normal1">“Herhalde” dedim.</p>

  <p class="normal1">“Bu olay, şu tekboynuz meselesiyle mi ilgili?” diye sordu, kız.</p>

  <p class="normal1">“Sanırım, biraz.”</p>

  <p class="normal1">“Çözüldü mü peki?”</p>

  <p class="normal1">“Çözülmüş değil. En azından onlar açısından çözülmüş değil.”</p>

  <p class="normal1">“Senin açından çözüldü mü?”</p>

  <p class="normal1">“Çözüldü de denilebilir, çözülmedi de” dedim. “Seçim şansım olmadığından çözüldü de diyebilirim, kendi seçimim söz konusu olmadığı için çözülmedi de diyebilirim. Nihayetinde bu seferki olayda, ben en baştan beri özne olarak görmezden geliniyorum. Deniz ayılarının sutopu takımına katılan tek insan gibiyim.”</p>

  <p class="normal1">“O yüzden mi yarın uzaklara bir yere gideceksin?”</p>

  <p class="normal1">“Eh, öyle sayılır.”</p>

  <p class="normal1">“Karışık bir olaya bulaşmış olmalısın.”</p>

  <p class="normal1">“Öylesine karışık ki, kendim bile neyin ne olduğunu anlayamaz haldeyim. Dünya her geçen saniye biraz daha karmaşık bir hal alıyor. Nükleer silahlar, sosyalizmin parçalanması, bilgisayarların gelişmesi, suni döllenme, casus uydular, suni organlar, lobotomi falan işte. Arabaların sürüş panelinde bile neyin ne işe yaradığı hiç belli değil. Benim durumumu basite indirgeyecek olursak, bilgi savaşına bulaştım Kısacası bilgisayarların benlik taşır hale gelmesi aşamasına bağlanan hat üzerindeyim şu an. Elbette tesadüfen.”</p>

  <p class="normal1">“Bilgisayarlar bir gün benlik sahibi olabilecek mi?”</p>

  <p class="normal1">“Herhalde” dedim. “Öyle olursa, bilgisayarlar kendi bilgilerini karma işleminden geçirerek, hesaplayabilir hale gelir. Hiç kimse de çalamaz.”</p>

  <p class="normal1">Garson gelerek önlerimize levrek ve pilavlarımızı koydu.</p>

  <p class="normal1">“Benim anlayabileceğim konular değil” dedi kız, balık bıçağıyla levreğini dilimleyerek. “Kütüphane fazlasıyla huzur dolu bir yer çünkü. Bol bol kitap var ve insanlar da oraya yalnızca okumak için geliyorlar. Tüm bilgiler açıkta ve insanların savaşması gerekmiyor.”</p>

  <p class="normal1">“Keşke ben de kütüphanede çalışsaydım” dedim. Gerçekten, belki de öyle yapmalıydım.</p>

  <p class="normal1">Levreklerimizi yiyip, pilavlarımızı tek bir tane bile bırakmayacak şekilde süpürdük. Midemdeki boşluk hissi nihayet kaybolmaya yüz tutmuştu.</p>

  <p class="normal1">“Levrek çok lezzetliydi” dedi kız, doyuma ulaşmış gibi bir ses tonuyla.</p>

  <p class="normal1">“Tereyağlı sos yapımının püf noktası vardır” dedim. “Sarmısağı incecik dilimleyerek kaliteli bir tereyağı ile karıştırarak, nazikçe kızartacaksın. Kızartırken özen göstermezsen tadı bozulur.”</p>

  <p class="normal1">“Yemek yapmayı seviyorsun değil mi?”</p>

  <p class="normal1">“Yemek aslında XIX. yüzyıla kadar hiç evrim geçirmemiştir. En azından lezzetli yemekler konusunda durum böyleydi. Yemeğin tazeliği, emek, tat, estetik asla evrim geçirmez.”</p>

  <p class="normal1">“Buranın limon suflesi çok güzeldir” dedi kız. “Yiyecek yerin kaldı mı?”</p>

  <p class="normal1">“Elbette” dedim. Mesele sufleyse, beşini birden yiyebilirdim.</p>

  <p class="normal1">Buzlu üzüm suyu şekerlememi yedim, suflemi yedim, espresso kahvemi içtim. Gerçekten de harika bir sufleydi. Tatlı dediğin böyle olmalıydı. Espressonun da neredeyse elle tutulur bir tadı vardı.</p>

  <p class="normal1">İkimiz masaya gelen her şeyi kendi içimizdeki devasa çukurun içine tıkıştırdığımız sırada, şef hal hatır sormaya geldi. Çok memnun kaldığımızı söyledik.</p>

  <p class="normal1">“Bu kadar yiyen olursa, bizim de yapmak için girdiğimiz zahmetlere değmiş olur” dedi şef. “İtalya’da bile bu kadar güzel yiyebilene pek rastlanmaz.”</p>

  <p class="normal1">“Teşekkür ederiz” dedim.</p>

  <p class="normal1">Şef mutfağına dönünce, garsonu çağırıp birer fincan espresso daha istedik.</p>

  <p class="normal1">“Benimle aynı miktarda yemek yiyip de hiçbir şey olmamış gibi davranabilen ilk insan sensin” dedi kız.</p>

  <p class="normal1">“Hâlâ yiyebilirim” dedim.</p>

  <p class="normal1">“Evimdeki dolapta pizza ve bir şişe Chivas Regall var.”</p>

  <p class="normal1">“Fena olmaz” dedim.</p>

  <p class="normal1">&nbsp;</p>

  <p class="normal1">Kızın evi gerçekten de kütüphanenin hemen yakınındaydı. Hazır malzemeyle yapılmış küçük bir evdi, ama yine de müstakil bir evdi. Düzgün bir bahçe kapısı, bir insanın uzanıp yatabileceği kadar genişlikte bir bahçesi vardı. Bahçeye hiç güneş vurmuyormuş gibiydi, ama bir kıyısında açelyalar dikilmişti. İki katlıydı.</p>

  <p class="normal1">“Evliyken bu evi almıştık” dedi kız. “Kredisini kocamın hayat sigortasıyla ödedim. Çocuk yapmak niyetiyle almıştık, ama tek başına bir insan için fazlasıyla geniş değil mi?”</p>

  <p class="normal1">“Öyledir herhalde” dedim, oturma odasındaki koltukta çevreme göz atarken.</p>

  <p class="normal1">Kız dolaptan pizzayı çıkararak fırına koyup, sonra masaya Chivas Regall, bardak ve buz getirdi. Ben de müzikçaları açarak, kasetçalarının oynatma tuşuna bastım. Gelişigüzel seçtiğim kasedin içinde Jackie McLean, Miles Davis, Wynton Kelly ve benzeri müzikler vardı. Pizza ısınana kadar “Bags” “Groove” ve “The Surrey With The Fringe On Top” gibi parçaları dinleyerek viskimi içtim. Kız ise kendisi için şarap açtı.</p>

  <p class="normal1">“Eski caz müziklerini sever misin?” diye sordu kız.</p>

  <p class="normal1">“Lise yıllarımda caz kafelerde hep böyle şeyler dinlerdim” dedim.</p>

  <p class="normal1">“Yeni müzikleri pek dinlemez misin?”</p>

  <p class="normal1">“Police, Duran Duran, her şeyi dinlerim. İstemesem de dinletirler bana.”</p>

  <p class="normal1">“Fakat kendi isteğinle pek dinlemiyor musun?”</p>

  <p class="normal1">“Gerek yok çünkü” dedim.</p>

  <p class="normal1">“O, yani ölen kocam, hep eski müzikler dinlerdi.”</p>

  <p class="normal1">“Bana benziyor.”</p>

  <p class="normal1">“Evet, biraz benziyor. Otobüste bir kavgada öldü. Başına demir vazoyla vurdular.”</p>

  <p class="normal1">“Neden?”</p>

  <p class="normal1">“Otobüsün içerisinde saç spreyi kullanan bir genci uyarınca, oğlan demir vazoyla üzerine saldırmış.”</p>

  <p class="normal1">“O oğlanın elinde demir vazo ne geziyordu acaba?”</p>

  <p class="normal1">“Bilmiyorum” dedi kız. “Hiçbir fikrim yok.”</p>

  <p class="normal1">Benim de hiçbir fikrim yoktu.</p>

  <p class="normal1">“Yine de, otobüste çıkan bir kavgada ölmek feci bir şey değil mi sence de?”</p>

  <p class="normal1">“Gerçekten de öyle. Yazık olmuş” dedim.</p>

  <p class="normal1">Pizza ısınınca, ikiye bölerek yedik ve koltukta yan yana oturarak içkilerimizi içtik.</p>

  <p class="normal1">“Tekboynuz kafatası görmek ister misin?” diye sordum.</p>

  <p class="normal1">“Evet, isterim” dedi kız. “Gerçekten var mı sende?”</p>

  <p class="normal1">“Taklit gerçi. Esası değil”</p>

  <p class="normal1">“Olsun, görmek isterim.”</p>

  <p class="normal1">Dışarıya park ettiğim arabaya kadar gidip, arka koltuğa bıraktığım spor çantasını alarak geri döndüm. Ekim başlangıcının sakin gecelerinden biriydi. Gökyüzünü kaplayan bulutlar yer yer birbirinden kopmuştu, o aralıklardan dolunaya yaklaşan ay görünüyordu. Ertesi gün hava güzel olacak gibiydi. Oturma odasındaki koltuğa dönerek, çantanın fermuarını açıp, banyo havlusuna sardığım kafatasını çıkararak kıza verdim. Kız şarap kadehini masanın üzerine bırakıp, kafatasını dikkatle inceledi.</p>

  <p class="normal1">“Çok iyi yapmışlar.”</p>

  <p class="normal1">“Kafatası uzmanı biri yaptı” dedim, viskimi yudumlayarak.</p>

  <p class="normal1">“Sanki gerçek gibi.”</p>

  <p class="normal1">Kaseti durdurarak çantanın içerisinden o metal maşayı çıkarıp kafatasına vurdum. Her zamanki kuru vınlama sesi çıktı.</p>

  <p class="normal1">“Bu ne şimdi?”</p>

  <p class="normal1">“Kafataslarının her birinin kendine özgü bir sesi vardır” dedim. “Kafatası uzmanları o seslerden çok farklı bellek parçalarını yeniden ortaya çıkarabilir.”</p>

  <p class="normal1">“Muhteşem olur” dedi kız. Sonra maşayı kendi eline alarak, kafatasına vurdu. “Taklit değil herhalde.”</p>

  <p class="normal1">“Çok titiz bir adam yaptı çünkü.”</p>

  <p class="normal1">“Kocamın kafatası parçalanmıştı. O yüzden doğru sesler çıkmaz herhalde.”</p>

  <p class="normal1">“Nasıl olur acaba? Bilemiyorum” dedim.</p>

  <p class="normal1">Kız kafatasını masanın üzerine bırakıp kadehini alarak şarabını içti. Koltukta omuz omuza elimizde içki bardaklarımız, kafatasını izliyorduk. Etleri temizlenmiş hayvan kafatası bize doğru gülümsüyormuş gibi duruyordu, bir yandan da var gücüyle havayı içine çekmeye çalışırmış gibi bir hali vardı.</p>

  <p class="normal1">“Bir müzik koysana” dedi kız.</p>

  <p class="normal1">Kaset yığını içerisinden bir tanesini gelişigüzel seçerek, cihaza yerleştirip tuşuna bastıktan sonra koltuğa döndüm.</p>

  <p class="normal1">“Burası olur mu? Yoksa ikinci kata yatağa mı gitmek istersin?” diye sordu, kız.</p>

  <p class="normal1">“Burası daha iyi” dedim.</p>

  <p class="normal1">Hoparlörlerden Pat Boone’nin “I’ll be Home” melodisi yayılıyordu. Zaman yanlış yöne akıyormuş gibi bir hisse kapıldıysam da, artık bunun bir önemi yoktu. Zaman dilediği gibi, istediği yöne gidebilirdi. Kız bahçeye bakan dantelli perdeyi kapatıp, odanın ışıklarını söndürdü. Sonra ayışığı altında soyundu. Kolyesini, bilezik şeklindeki kol saatini, tek parça kadife elbisesini çıkardı. Ben de kol saatimi çıkarıp, koltuğun sırtlığının arkasına atıverdim. Sonra ceketimi çıkarıp kıravatımı gevşettim, bardağın dibinde kalan viskiyi içip bitirdim.</p>

  <p class="normal1">Kız külotlu çorabını kıvır kıvır ederek çıkarırken Ray Charles’in “Georgia on My Mind” parçası başladı. Gözlerimi kapatıp, ayaklarımı masanın üstüne atarak, bardağın içinde buz çevirirmiş gibi, kafamın içinde zamanı çevirmeye başladım. Her şey eskiden bir kez olmuş gibiydi. Çıkarılan giysiler, fon müziği ve sözleri biraz farklıydı yalnızca. Fakat bu farklılıkların pek fazla bir önemi yoktu. Ne kadar dönüp dursam aynı yere çıkıyordum. Sanki atlı karıncada tur atıp duruyor gibiydim. Hiç kimse çıkmıyor, hiç kimse çıkarılmıyor, farklı bir yere ulaşmıyordu.</p>

  <p class="normal1">“Her şey sanki çok eskiden olmuş gibi” dedim, gözlerim kapalı halde.</p>

  <p class="normal1">“Elbette” dedi kız. Sonra bardağı elimden alıp, gömleğimin düğmelerini fasulye ayıklarmış gibi teker teker usulca çözdü.</p>

  <p class="normal1">“Nasıl anladın?”</p>

  <p class="normal1">“Biliyorum da ondan” dedi kız. Sonra dudaklarını çıplak kalan göğsüme yapıştırdı. Uzun saçları karnıma yayılmıştı. “Hepsi eskiden bir kez olmuş şeyler. Yalnızca aynı yerde dönüp duruyor. Öyle değil mi?”</p>

  <p class="normal1">Gözlerimi kapatarak kendimi kızın dudaklarının ve saçlarının dokunuşlarına bıraktım. Aklımdan levreği, tırnak makasını, kuru temizlemecinin önündeki rafta duran salyangozu geçirdim. Dünya ipuçlarıyla doluydu.</p>

  <p class="normal1">Gözlerimi açıp, kıza sarılarak usulca kendime çekip, sutyeninin kancasını açmak için ellerimi sırtına uzattım. Kanca yoktu.</p>

  <p class="normal1">“Önde” dedi kız.</p>

  <p class="normal1">Dünya gerçekten de sürekli evrim geçiriyordu.</p>

  <p class="normal1">Üç kez birlikte olduktan sonra duş alıp, koltuğun üzerinde birlikte battaniyeye sarınarak Bing Crosby plağı dinledik. Kendimi çok iyi hissediyordum. Ereksiyonum Keops Piramidi gibi kusursuzdu, kızın saçlarından saç kremi kokusu geliyordu, koltuk da minderleri biraz sert olmakla birlikte, pek fena değildi. Sağlam, eski zamanlardan kalmalığı ve o zamanların güneşinin kokusunu taşıyordu. Öylesi koltukların çok normal bir şeymiş gibi tahsis edildiği muhteşem bir dönem bir zamanlar olmuştu.</p>

  <p class="normal1">“Koltuk güzelmiş” dedim.</p>

  <p class="normal1">“Eski püskü diye yenisini almayı düşünüyordum, ama.”</p>

  <p class="normal1">“Böylesi daha iyi.”</p>

  <p class="normal1">“Değiştirmem ben de” dedi kız.</p>

  <p class="normal1">Bing Crosby’nin şarkısına eşlik ederek “Danny Boy”u söyledim.</p>

  <p class="normal1">“O şarkıyı sever misin?”</p>

  <p class="normal1">“Evet, severim” dedim. “İlkokuldayken mızıka yarışmasında bu parçayı çalmış, birinci olmuş ve bir düzine kurşun kalem kazanmıştım. Eskiden çok güzel mızıka çalardım.”</p>

  <p class="normal1">Kız güldü. “Yaşam ne garip değil mi?”</p>

  <p class="normal1">“Garip” dedim.</p>

  <p class="normal1">Kız bir kez daha “Danny Boy”u koyunca, ben de bir kez daha eşlik ederek söyledim. İki kez aynı şarkıyı söyleyince, nedenini anlayamadığım bir hüzne kapıldım.</p>

  <p class="normal1">“Gittikten sonra mektup yazar mısın?” diye sordu, kız.</p>

  <p class="normal1">“Yazarım” diye yanıtladım. “Eğer oradan mektup gönderebilecek olursam.”</p>

  <p class="normal1">Şişede kalan şarabı kızla yarı yarıya bölüşerek içtik.</p>

  <p class="normal1">“Şimdi saat kaç acaba?” diye sordum.</p>

  <p class="normal1">“Gece yarısı” diye yanıtladı kız.</p>
</body>
</html>
