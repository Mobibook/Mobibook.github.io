<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_19"><br class="calibre2" />
  19<br class="calibre2" />
  Haşlanmış Harikalar Diyarı</h1>

  <p><br class="chapter" /></p>

  <p class="kitapickapak1">Hamburger, skyline, sınır</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Önce bir yerlerde, bir şeyler atıştırmaya karar verdik. Benim neredeyse hiç iştahım yoktu, ama bir daha ne zaman yemek yiyebileceğimi bilmediğim için bir şeyler yememin daha iyi olacağını düşündüm. Belki, bira ve hamburger kadarını mideme gönderebilirdim. Kız da öğlen ancak bir çikolata yiyebildiğini, karnının aç olduğunu söyledi. Üzerine sadece çikolata almaya yetecek kadar bozuk para almıştı.</p>

  <p class="normal1">Yarayı tahriş etmemeye dikkat ederek pantolonu ayaklarımdan geçirdim; tişörtümün üzerine spor gömlek, onun üstüne de ince bir süveter giydim. Sonra da tedbir olsun diye giysi çekmecesini açıp naylon rüzgârlığı çıkardım. Kızın pembe takım elbisesi her haliyle yeraltı gezimiz için uygun değildi, ama benim gardırobumda maalesef kızın vücut ölçülerine uygun gömlek ve pantolon yoktu. Kızdan on santim kadar uzundum, sanırım kız da benden on kilo daha ağırdı. Aslında bir yerlere uğrayıp rahat hareket edebileceği giysiler almak daha iyi olurdu, ama gece yarısı hiçbir yer açık değildi. Eskiden aldığım Amerikan ordusu işi kalın savaş montu kızın ölçülerine biraz uygun çıkınca, kıza da o montu verdim. Sorun yüksek topuklu ayakkabılarıydı, ama kız, ofise gidersek orada yürüyüş ayakkabısı ve lastik tabanlı çizmeleri olduğunu söyledi.</p>

  <p class="normal1">“Pembe yürüyüş ayakkabıları ve pembe uzun çizmeler” dedi kız.</p>

  <p class="normal1">“Çok mu seviyorsun pembeyi?”</p>

  <p class="normal1">“Dedem sever. Ben pembe giydiğimde çok yakışıyormuş.”</p>

  <p class="normal1">“Evet, çok yakışıyor” dedim. Yalan değildi, gerçekten yakışıyordu. Tombul kadınlar pembe giydiklerinde, çoğunlukla yürüyen devasa bir çilekli pastaya dönüşürler, ama kız giydiğinde oturaklı bir havası oluyordu.</p>

  <p class="normal1">“Deden bir de kilolu kadınlardan hoşlanıyor herhalde” diye sordum, yanıtı bildiğim halde.</p>

  <p class="normal1">“Evet, elbette öyle” dedi pembeli kız. “O yüzden, ben hep kilolu kalmaya dikkat ederim. Yiyeceklerimi ona göre seçerim. Kendimi bırakınca hızla zayıflıyorum çünkü. O yüzden tereyağı ve kremayı soframdan eksik etmem.”</p>

  <p class="normal1">“Hmm” dedim.</p>

  <p class="normal1">Yüklüğü açarak sırt çantamı çıkardım; adamların yırtıp yırtmadığını kontrol ettikten sonra iki kişilik tişört gibi giysi, cep feneri, mıknatıs, torba, havlu, büyük bıçak, çakmak, halat ve katı yakıtı içine doldurdum. Sonra mutfağa gidip, yerlere saçılan kap kacak arasından iki küçük ekmek, konserve et ve şeftali, sosis ve konserve greyfurdu toplayıp, onları da sırt çantasının içine koydum. Matarayı da iyice doldurdum. Son olarak da pantolon cebime evdeki bütün parayı tıkıştırdım.</p>

  <p class="normal1">“Sanki pikniğe gidiyoruz” dedi kız.</p>

  <p class="normal1">“Aynen öyle” dedim.</p>

  <p class="normal1">Yola çıkmadan önce çöplük yerine dönen evime bir kez daha baktım. Yaşam döngüsü hep aynıdır. Kurmak için uzun zaman harcanan şeylerin yıkılması için bir saniye bile yeterli olur. O üç küçük oda içerisinde biraz yorulmuş da olsam, kendimce mutlu bir yaşantım olmuştu. Fakat her şey, iki kutu bira içmek için gerekli sürede, sabah sisi gibi darmadağın oluvermişti. İşim, viskilerim, huzurum, yalnızlığım, Maugham Somerset ve John Ford koleksiyonum... Her şey, anlamsız hurdalara dönüşüvermişti.</p>

  <p class="normal1">“Düzlüğün ışıltıları, çiçeklerin zarafeti” dedim içimden. Şiirin devamını aklıma getiremedim. Sonra elimi uzatıp evin girişindeki şalteri indirerek, evin tüm elektriğini kestim.</p>

  <p class="normal1">&nbsp;</p>

  <p class="normal1">Bir şeyleri derinlemesine düşünmeme karnımdaki yaranın acısı izin vermiyordu, acı çok şiddetliydi ve zaten çok yorgun olduğumdan, aklıma pek fazla şey getirmemeye karar verdim. Sonuca ulaşmayan düşüncelere takılıp kalmaktansa, hiçbir şey düşünmemek daha iyiydi. Bunun üzerine kendimden emin adımlarla ilerleyip asansörle bodrum kattaki otoparka inerek arabanın kapısını açtım ve eşyaları arka koltuğa yerleştirdim. Eğer gözetleyen birileri varsa bizi görmesinin ya da peşimize takılmasının bir önemi yoktu. Sanırım artık bunların hiçbirini kafama takmıyordum. Zaten ben, kime karşı tedbirli olmak zorundaydım ki? Şifrecilere mi, Sistem’in adamlarına mı, yoksa o bıçaklı ikiliye mi? Üç ayrı grubu karşısına almış biri olarak ustaca ayakta kalabilmeyi başarmak beni fazlasıyla aşıyordu. Karnımda altı santim genişliğinde açık bir yara, ölesiye bir uykusuzluk haliyle, yanıma tombul kızı alıp yeraltında karanlık karalarıyla yüzleşmek için yola çıkmak yeterince ağırdı zaten. Ne yapacaklarsa, dilediği gibi yapabilirlerdi.</p>

  <p class="normal1">Eğer mümkünse araba sürmek istemediğimden, kıza arabayı kullanıp kullanamayacağını sordum. Kullanamayacağını söyledi.</p>

  <p class="normal1">“Özür dilerim. Ata binebilirim gerçi” dedi.</p>

  <p class="normal1">“Olsun, önemi yok. Belki ata binmemizi gerektirecek durumlar da olabilir” dedim.</p>

  <p class="normal1">Yakıt göstergesindeki ibrenin doluya yakın olduğunu gördükten sonra, arabayı dışarı çıkardım. Sonra dolambaçlı yollardan geçerek ana caddeye çıktım. Gece yarısı olduğu halde cadde kalabalıktı. Arabaların yarısı taksiydi, geri kalanı ise kamyonlar ve özel arabalardı. O kadar çok sayıda insanın neden gece yarısı yollarda olduğuna bir anlam veremedim. Neden herkes akşam altıda işinden çıkıp, gece onda yatağına girerek, ışığını söndürüp uyumaz ki?</p>

  <p class="normal1">Fakat bu, nihayetinde onların sorunuydu. Ne şekilde düşünürsem düşüneyim, dünya genişliğini bu prensip temelinde kazanıyordu. Benim aklımdan neler geçerse geçsin, Araplar petrol çıkarmaya devam edecek, insanlar o petrolden elektrik ve benzin üretecek, gece yarısı yollarda ihtiraslarının peşine düşeceklerdi. Her şeyin ötesinde benim kendimin, karşı karşıya olduğum sorunu halletmem gerekiyordu.</p>

  <p class="normal1">Ellerim direksiyonda kırmızı ışığı beklerken ağzımı kocaman açarak esnedim.</p>

  <p class="normal1">Önümde kasasına neredeyse gökyüzüne değecek kadar yükseklikte kâğıt tomarları istif etmiş bir kamyon duruyordu. Sağ yanımda ise spor kasa beyaz Skyline’a binmiş genç bir çift vardı. Ya gece eğlencesinden dönüyor ya da yeni gidiyor olmalıydılar, ama ikisinin de yüzünde canları sıkkın gibi bir ifade vardı. İki gümüş bilezik taktığı bileğini arabadan dışarı sarkıtmış olan kız bana şöyle bir bakıverdi. Bana özel bir ilgisi olduğundan değil de, yalnızca bakacak başka bir şey olmadığı için bakmıştı yüzüme. Baktığı şeyin Denny’s Biftekçisi tabelası, trafik işaretleri ya da benim yüzüm olması fark etmezdi. Ben de aynı şekilde şöyle bir kızın yüzüne göz attım. Eh, güzel sınıfına giriyordu, ama her yerde karşılaşılabilen türden bir yüzü vardı. Televizyon dizilerinden örnek verecek olursak, başroldeki kızın arkadaşı olup da, bir kafede birlikte çay içerken “Neyin var? Son zamanlarda pek keyfin yok gibi” türünden sorular sorma rolü verilen yüzlerdendi. Genelde bir bölümde ancak bir kez çıkarlar ve ekrandan silindikleri anda nasıl bir yüzleri olduğu da anımsanmaz.</p>

  <p class="normal1">Işık yeşile döndüğünde, önümdeki kamyon hantalca hareket etmeye çalışırken, beyaz Skyline şık bir egzoz sesi çıkararak, araba teybinden gelen Duran Duran müziği eşliğinde görüş alanımdan çıkıp gidiverdi.</p>

  <p class="normal1">“Arkadaki arabaları kontrol eder misin?” dedim, tombul kıza. “Peşimizden ayrılmayan araba olursa söyle.”</p>

  <p class="normal1">Kız başını tamam anlamında sallayıp, arkaya döndü.</p>

  <p class="normal1">“Birileri takip edebilir mi sence?”</p>

  <p class="normal1">“Bilmiyorum” dedim. “Fakat dikkatli olmanın zararı olmaz. Yemek için hamburger olur mu? Böylece pek fazla zaman da almaz.”</p>

  <p class="normal1">“Fark etmez.”</p>

  <p class="normal1">Gözüme ilk ilişen arabaya satış yapan hamburgercide arabayı durdurdum. Kısa etekli, kırmızı bir tek parça elbise giymiş kız gelip, arabanın iki penceresine tepsileri takarak siparişimizi sordu.</p>

  <p class="normal1">“Duble çizburger, kızarmış patates ve sıcak çikolata” dedi tombul kız.</p>

  <p class="normal1">“Normal hamburger ve bira” dedim.</p>

  <p class="normal1">“Kusura bakmayın, ama bizde bira yok” dedi garson kız.</p>

  <p class="normal1">“Normal hamburger ve kola” dedim. Neden arabaya servis yapılan bir hamburgercide bira olabileceğini düşünmüştüm acaba?</p>

  <p class="normal1">Sipariş ettiğimiz yiyecekler gelene kadar, arkamızdan gelen arabalara dikkat kesildik, ama bizden sonra tek bir araba bile gelmedi. Zaten birileri ciddi bir şekilde takip ediyor olsaydı arkamız sıra otoparka girmeye kalkmazlardı. Göze ilişmeyecek bir yerde sessizce bizim çıkmamızı bekliyor olurlardı. Çevreme bakınmayı bırakıp, getirilen hamburger, kızarmış patates ve belediye otobüsü bileti büyüklüğündeki marulu kolayla birlikte mideme gönderdim. Tombul kız, tüm nezaketiyle çizburgerini yavaşça ısırıp, kızarmış patatesten alıp, sıcak çikolatasını yudumladı.</p>

  <p class="normal1">“Biraz kızarmış patates yer misin?” diye sordu bana.</p>

  <p class="normal1">“İstemez” dedim.</p>

  <p class="normal1">Kız tabağındakileri güzelce bitirdikten sonra, sıcak çikolatasının son yudumunu içip, parmağına bulaşan ketçap ve hardal sosunu yalayarak, kâğıt peçeteyle parmaklarını ve ağzını sildi. İzlerken bile yemekten keyif aldığı anlaşılıyordu.</p>

  <p class="normal1">“Gelelim dedenin meselesine” dedim. “Evvela yeraltı laboratuvarına gitmemiz daha iyi olur herhalde.”</p>

  <p class="normal1">“Haklısın. Geride bir ipucu kalmış olabilir. Ben de yardım ederim.”</p>

  <p class="normal1">“İyi de, karanlık karalarının yuvasının yakınından geçebilecek miyiz? Karanlık kovucu cihaz tahrip edilmemiş miydi?”</p>

  <p class="normal1">“O konuda sorun yok. Acil durumlarda kullanmak için yaptığımız karanlık karası kovucu var. Pek o kadar güçlü değil, ama yanımızda götürürsek etrafımızdaki karanlık karalarını uzaklaştıracak kadar işe yarar.”</p>

  <p class="normal1">“Sorun yok öyleyse” dedim, rahatlayarak.</p>

  <p class="normal1">“Ancak, o kadar basit de değil” dedi kız. “Bu taşınabilir düzenek pil durumuna göre, ancak otuz dakika çalışıyor. Otuz dakika dolunca kapatıp, şarj etmek gerekiyor.”</p>

  <p class="normal1">“Hmm” dedim. “Peki şarj olması ne kadar sürüyor?”</p>

  <p class="normal1">“On beş dakika. Otuz dakika çalışıp, on beş dakika dinleniyor. Ofis ve laboratuvar arasındaki yolu geçmek için o kadar zaman yeterli. Onun için biraz da küçük.”</p>

  <p class="normal1">Şansıma küserek, aygıtla ilgili başka bir şey sormadım. Hiç olmamasından iyiydi ve elde olanlarla yetinmek gerekiyordu. Arabayı otoparktan çıkarıp, yol üzerinde geceleri açık olan bir market bulup iki kutu bira ve cep şişesi büyüklüğünde viski aldım. Sonra arabayı durdurup, iki biranın üstüne viskinin dörtte birini içtim. Ancak biraz rahatlayabilmiş gibiydim. Geri kalan viskinin kapağını kapatıp, sırt çantasına koyması için kıza verdim.</p>

  <p class="normal1">“Neden bu kadar çok içki içiyorsun?” diye sordu kız.</p>

  <p class="normal1">“Sanırım korktuğum için” dedim.</p>

  <p class="normal1">“Ben de korkuyorum, ama içmiyorum.”</p>

  <p class="normal1">“Senin korkun ve benim korkum arasında tür farklılığı var.”</p>

  <p class="normal1">“Anladığımı sanmıyorum” dedi kız.</p>

  <p class="normal1">“İnsan yaşlandıkça, geri dönüşü olmayan şeylerin sayısı da artıyor” dedim.</p>

  <p class="normal1">“Yoruluyorsun da.”</p>

  <p class="normal1">“Evet” dedim. “Yoruluyoruz.”</p>

  <p class="normal1">Kız bana doğru dönüp, elini uzatarak kulakmememe dokundu.</p>

  <p class="normal1">“Her şey yolunda. Endişelenme. Ben hep yanında olacağım” dedi.</p>

  <p class="normal1">“Sağ ol” dedim.</p>

  <p class="normal1">&nbsp;</p>

  <p class="normal1">Arabayı kızın dedesinin ofisinin olduğu binanın otoparkına bırakıp, çantayı sırtladım. Yara belirli aralıklarla sancıyordu. Karnımın üzerinden ot yüklü bir vagon yavaşça geçiyormuş gibi bir acıydı. Bu yalnızca bir acı, diye düşünerek kendimi rahatlatmaya çalıştım. Yalnızca yüzeysel bir acıydı ve benim özümle ilgisi yoktu. Yağmurun yağması gibi. Geçip giden bir şeydi. Kendime duyduğum saygıdan geriye kalanını olabildiğince güçlendirerek, yarayı kafamdan silerek, hızlı adımlarla kızın peşine düştüm.</p>

  <p class="normal1">Binanın girişindeki iriyarı genç güvenlikçi, kızdan bina giriş kartını göstermesini istedi. Kız da cebinden plastik kartı çıkararak güvenlikçiye verdi. Güvenlikçi kartı masasının üzerindeki bilgisayarın yuvasına sokarak, monitörden isim ve oda numarasını kontrol ettikten sonra bir düğmeye basarak kapıyı açtı.</p>

  <p class="normal1">“Burası çok özel bir bina” dedi kız, giriş salonundan geçerken. “Bu binadakilerin tümünün bir şekilde gizlemek istedikleri şeyler var. Bu sırları koruyabilmek için özel bir güvenlik sistemi kurulu. Örneğin çok önemli bir araştırma yürütülüyor, gizli toplantılar yapılıyor olabilir. Az önceki gibi girişte kimlik kontrolü yapılır ve giren kişinin gideceği yere düzgün bir şekilde gidip gitmediği kameralardan takip edilir. İşte o yüzden, bizi takip eden birileri olduysa bile, içeriye giremezler.”</p>

  <p class="normal1">“Öyleyse, dedenin bu binanın içerisinde, yerin altına inen bir geçit yaptığını da biliyorlar mı?”</p>

  <p class="normal1">“Bilmiyorlardır herhalde. Dedem bu bina yapılmadan önce, ofisin içinden doğrudan yeraltına inilebilecek şekilde çizimlerini yapmıştı, ama bu durumu bir avuç insandan başkası bilmez. Binanın sahibi ve mimarı biliyordur. İnşaatı yapan insanlara atık kanalı olduğu söylendi, proje başvurusu da ona göre yapıldı.”</p>

  <p class="normal1">“Herhalde çok büyük paralar harcanmıştır.”</p>

  <p class="normal1">“Haklısın. Fakat dedemin istemediği kadar çok parası var” dedi kız. “Benim de. Çok zenginim ben. Ailemden kalan miras ve sigorta parasını borsada artırdım.”</p>

  <p class="normal1">Kız cebinden anahtar çıkarıp asansörün kapısını açtı. Birlikte o aynı geniş asansöre bindik.</p>

  <p class="normal1">“Borsa?” diye sordum.</p>

  <p class="normal1">“Evet. Dedem borsada nasıl para kazanılacağını öğretti bana. Bilgilerin seçim yöntemi, piyasa okuma, vergi kaçırma, yurtdışındaki bankalara para aktarma yöntemi gibi şeyler işte. Borsa eğlencelidir. Hiç denedin mi?”</p>

  <p class="normal1">“Maalesef” dedim. Düzenli olarak birikim yapmayı bile başaramamıştım.</p>

  <p class="normal1">“Dedem bilim adamı olmadan önce borsacılık yapmış. O işte fazlasıyla kazanınca, borsacılığı bırakıp bilim adamlığına yönelmiş. Müthiş değil mi?”</p>

  <p class="normal1">“Haklısın” dedim.</p>

  <p class="normal1">“Dedem yaptığı her işi birinci sınıf yapar” dedi kız.</p>

  <p class="normal1">Asansör daha önce bindiğim zamanki gibi, yukarı mı çıkıyor aşağı mı iniyor tığı, yoksa aşağı mı indiği belli olmayacak şekilde ilerliyordu. Yine çok uzun bir süre aldı ve o süre boyunca kameralardan izlendiğimizi düşündükçe bir türlü rahat edemiyordum.</p>

  <p class="normal1">“Birinci sınıf olabilmek için, okul eğitimi kesinlikle yetersiz derdi dedem, sen ne diyorsun?” diye sordu kız.</p>

  <p class="normal1">“Eh, öyledir herhalde” dedim. “Ben on altı sene okula gittim, ama bunun pek fazla işe yaradığını sanmıyorum. Dil bilmem, müzik aleti çalamam, borsadan anlamam, ata da binemem.”</p>

  <p class="normal1">“Öyleyse niye bırakmadın okulu? Bırakmak istesen bırakabilirdin değil mi?”</p>

  <p class="normal1">“Eh, orası öyle” dedikten sonra, bir an o konu üzerinde düşündüm. Evet, bırakmak isteseydim, bırakabilirdim. “Fakat o sıralar öyle düşünmüyordum. Benim ailem, seninkinden farklı olarak çok sıradan bir aileydi. Ben de herhangi bir alanda birinci sınıf olabileceğimi hiç düşünmemiştim.”</p>

  <p class="normal1">“Bu yanlış” dedi kız. “Her insanın bir konuda birinci sınıf olabilme yeteneği vardır. Sorun yalnızca bunun yeterince açığa çıkarılamaması. Açığa çıkarmayı bilmeyen insanlar birbirinin üzerine yüklenip, o yetenekleri iyice ezdiği için, çoğu insan birinci sınıf olamıyor. Sonra karşılıklı olarak ufalanıp yok oluyorlar.”</p>

  <p class="normal1">“Benim gibi” dedim.</p>

  <p class="normal1">“Sen farklısın. Sende özel bir şeyler olduğunu hissedebiliyorum. Senin duygusal kabuğun çok sert olduğu için, içindeki birçok şey hasar almadan kalmıştır.”</p>

  <p class="normal1">“Duygusal kabuk?”</p>

  <p class="normal1">“Evet, öyle” dedi kız. “O yüzden henüz hiçbir şey için geç değil. Şu işi atlattıktan sonra benimle birlikte yaşar mısın? Evlilik gibi bir şekilde değil de, yalnızca birlikte yaşayalım. Yunanistan, Romanya, Finlandiya gibi sakin yerlere gider, ata biner, şarkılar söyleriz. Para istemediğin kadar var. O arada sen de birinci sınıf insan olarak yeniden doğarsın.”</p>

  <p class="normal1">“Hmm” dedim. Pek de kötü bir teklif değildi. Hesapçı olarak yaşamım da, bu olay yüzünden hassas bir noktaya gelmişti ve yabancı bir ülkede sakince yaşamak epey cazip bir fikirdi. Fakat gerçekten birinci sınıf bir insan olabileceğim konusunda kendime güvenim yoktu. Birinci sınıf insanlar, normalde birinci sınıf insan olabileceklerine dair güçlü bir kendine güven sayesinde oralara gelirler. Kendisinin belki birinci sınıf bir insan olabileceğini düşünüp, her şeyi olayların akışına bırakarak birinci sınıf insan olabilmiş pek fazla kişi yoktur.</p>

  <p class="normal1">Dalgın dalgın böyle şeyleri düşünürken asansörün kapısı açıldı. Önce kız dışarı çıktı, ben de onu izledim. İlk karşılaştığımızda olduğu gibi, sesi duvarlarda yankılanan topuklu ayakkabılarının üzerinde aceleyle koridorda ilerliyor, ben de peşi sıra gidiyordum. Gözümün önünde o güzel şekilli kalçalar çalkalanıyor, altın küpeler ışıltılar saçıyordu.</p>

  <p class="normal1">“Diyelim öyle oldu” dedim, kızın sırtına doğru. “Sen bana sürekli bir şeyler vereceksin, ama benim sana verebilecek bir şeyim olmayacak. Öyle bir durum hem haksızlık olur, hem de hiç doğal olmaz.”</p>

  <p class="normal1">Kız adımlarını yavaşlatıp benimle yan yana konuma geldi, birlikte yürümeye başladık.</p>

  <p class="normal1">“Gerçekten öyle mi düşünüyorsun?”</p>

  <p class="normal1">“Evet” dedim. “Doğal değil ve haksızlık.”</p>

  <p class="normal1">“Bana verebileceğin şeyler kesinlikle var” dedi kız.</p>

  <p class="normal1">“Ne gibi?” diye sordum.</p>

  <p class="normal1">“Örneğin, senin duygusal kabuğun. Ben onu öğrenmeyi çok istiyorum. Ne şekilde oluşmuş, ne şekilde çalışıyor, öyle şeyler işte. Şimdiye kadar hiç öyle bir şeye dokunmadığım için, çok merak ediyorum.”</p>

  <p class="normal1">“O kadar abartacak bir şey değil” dedim. “Herkes, az ya da çok farklılıklar olsa bile duygularını kabukla örter. Ararsan, fazlasıyla bulursun. Dışarıya hiç çıkmadığın için, sıradan insanların yüreklerinin nasıl olduğunu anlayamıyorsun yalnızca.”</p>

  <p class="normal1">“Senin gerçekten hiçbir şeyden haberin yok” dedi tombul kız. “Senin karma işlemi yeteneğin var değil mi?”</p>

  <p class="normal1">“Elbette var. Fakat bu nihayetinde, iş gerekleri dolayısıyla dışarıdan verilmiş bir şey. Ameliyat ve eğitim yoluyla. Çoğu insan aynı aşamalardan geçtikten sonra karma işlemini yapabilir. Abaküs kullanmak, piyano çalmaktan pek de farklı değildir.”</p>

  <p class="normal1">“Bu tam olarak doğru değil” dedi kız. “Haklısın, başlangıçta herkes senin gibi düşünmüştü. Senin gibi, gerekli eğitimi alan, elbette bazı testlerden geçen herkesin karma yeteneğine ortalama olarak sahip olabileceğine inanmışlardı. Dedem de öyleydi. Üstelik gerçekten de yirmi altı kişi, seninle aynı ameliyatı olup, aynı eğitimden geçerek karma işlemini yapabilir hale geldiler. O aşamada hiçbir sorun yoktu. Fakat esas sorun daha sonra ortaya çıktı.”</p>

  <p class="normal1">“Böyle bir şeyi hiç duymadım” dedim. “Benim duyduğum kadarıyla projede her şey yolunda gitmiş...”</p>

  <p class="normal1">“Resmiyette öyle. Fakat işin aslı öyle değil. Karma işlemini yapabilir hale gelen yirmi altı kişiden yirmi beşi eğitimleri tamamlandıktan sonra bir, bilemedin bir buçuk yıl içerisinde öldüler. Hayatta kalan tek kişi sensin. Yalnızca sen, üç yıldan uzun süre hayatta kaldın ve hiçbir sorun ya da engelle karşılaşmadan karma işlemini yapmaya devam edebiliyorsun. Bunları öğrendikten sonra bile, kendinin sıradan bir insan olduğunu söyleyebilir misin? Sen şu an en önemli insan haline gelmiş durumdasın.”</p>

  <p class="normal1">Ellerimi ceplerime sokmuş halde, bir süre sessizce koridorda ilerledim. Durum benim bireysel yeteneklerimi aşmış, an be an daha da kontrolden çıkmış bir hale dönüşüyor gibiydi. İşlerin en son nereye varacağı hakkında en ufak bir fikrim bile yoktu.”</p>

  <p class="normal1">“Neden hepsi öldüler?” diye sordum, kıza.</p>

  <p class="normal1">“Bilinmiyor. Ölüm nedenleri belli değil. Beynin işlevlerinde oluşan bir hasar sonucu öldükleri anlaşılabiliyor, ama bu durumun nasıl ortaya çıktığı bilinmiyor.”</p>

  <p class="normal1">“Ortaya bazı savlar atılmıştır herhalde.”</p>

  <p class="normal1">“Evet. Dedemin fikri şöyleydi. Normal insanlar, olasılıkla bilinçlerinin çekirdeklerinin açığa çıkmasına dayanamadıkları için, beyin hücreleri buna karşı bir tür koruma kalkanı oluşturmaya çalışıyor, ancak bu tepki anormal ölçüde hızlı olduğundan, o durumun sonucu olarak ölüme yol açıyormuş. Aslında çok daha karmaşık, ama basite indirgeyecek olursak, durum bundan ibaret.”</p>

  <p class="normal1">“Peki benim hayatta kalmamın nedeni ne?”</p>

  <p class="normal1">“Olasılıkla sen o kalkana doğal olarak sahiptin. Benim söz ettiğim duygusal kabuk gibi bir şeye. Herhangi bir sebepten dolayı öyle bir şey senin beyninde zaten oluşmuştu ve sen de o sayede hayatta kalabildin. Dedem suni olarak o kabuğu yaparak, beyni koruma altına almaya çalışmış, ama sonuçta, o kabuk yeterli olmamış.”</p>

  <p class="normal1">“Kabuk derken? Kavun kabuğu gibi bir şey mi yani?”</p>

  <p class="normal1">“Basite indirgersek, öyle.”</p>

  <p class="normal1">“Peki” dedim. “O benim kalkanım, kabuğum, kavun kabuğum ya da her neyse, doğuştan mı, yoksa sonradan mı olma?”</p>

  <p class="normal1">“Bir kısmı doğuştan, bir kısmı sonradan olma sanırım. Fakat dedem daha fazla bir şey anlatmadı. Çok fazla şey bilirsem, ben de tehlikeye girermişim. Yalnız, dedemin savını temel alarak hesap yapacak olursak, senin gibi doğal kalkana sahip biri, ancak milyonda, belki de bir buçuk milyonda bir olabiliyor. Üstelik şu an karma işlemi yeteneği verilmeden, bunu anlamanın yolu da yok.”</p>

  <p class="normal1">“Öyleyse, eğer senin dedenin savı doğruysa, o yirmi altı kişi arasında benim de bulunmam bir mucize.”</p>

  <p class="normal1">“O yüzden sen numune olarak çok değerlisin, kapının anahtarı da olabilirsin.”</p>

  <p class="normal1">“Senin deden, acaba bana ne yapmak istiyordu? Onun bana karma işlemi yaptırttığı veriler ve o tekboynuz kafatasının ne gibi bir anlamı var acaba?”</p>

  <p class="normal1">“Eğer bunu bilsem, seni hemen bu işten kurtarırdım” dedi kız.</p>

  <p class="normal1">“Beni ve dünyayı elbette” dedim.</p>

  <p class="normal1">&nbsp;</p>

  <p class="normal1">Ofisin içi benim evimle aynı derecede olmasa bile, bir hayli uğraşılarak darmadağın edilmişti. Farklı dokümanlar yerlere saçılmış, masa tersyüz edilmiş, kasa zorla açılmış, dolap çekmeceleri ortalığa savrulmuş, profesör ve kızın dolaptaki yedek giysileri lime lime edilmiş çekyatın üzerine yığılmıştı. Kızın giysilerinin tamamı gerçekten de pembeydi. Koyusundan açığına, muazzam bir pembe yelpazesi vardı.</p>

  <p class="normal1">“Şu hale bak” dedi kız, başını iki yana sallayarak. “Herhalde yeraltından gelmişlerdir.”</p>

  <p class="normal1">“Karanlık karaları mı yaptı acaba?”</p>

  <p class="normal1">“Hayır, sanmam. Karanlık karaları yerin bu kadar üstüne çıkmazlar, gelmiş olsalar bile kokuları kalır.”</p>

  <p class="normal1">“Koku?”</p>

  <p class="normal1">“Balık gibi, çamur gibi iğrenç bir koku. Karanlık karalarının işi değil. Senin evini dağıtan adamlarla aynı adamlardır belki de. Yöntemleri benziyor.”</p>

  <p class="normal1">“Olabilir” diyerek, etrafa bir kez daha göz gezdirdim. Tersyüz edilen masanın önüne saçılan bir kutu kadar ataş, floresan ışığın altında ışıltılar saçıyordu. Önceden beri ataşlar bir şekilde kafama takıldığı için, yeri kontrol ediyormuş numarası yaparak, bir tanesini alıp pantolonumun cebine koydum.</p>

  <p class="normal1">“Burada önemli bir şey var mıydı?”</p>

  <p class="normal1">“Hayır” dedi kız. “Burada olan şeylerin neredeyse tamamı bir anlamı olmayan şeyler. Hesap defterleri, faturalar, pek önemi olmayan araştırma dokümanları gibi şeyler işte. Çalınması durumunda sıkıntı yaratacak hiçbir şey yoktu.”</p>

  <p class="normal1">“Karanlık karası kovucuya bir şey olmamıştır umarım.”</p>

  <p class="normal1">Kız dolabın önünü kapatan el feneri, kaset, çalar saat, falçata, öksürük ilacı kutusu gibi ıvır zıvırın içerisinden voltmetreye benzeyen küçük bir aleti çıkarıp, birkaç kez tuşunu açıp kapadı.</p>

  <p class="normal1">“Bir şey olmamış. Çalışıyor. Herhalde anlamsız bir alet olarak görmüşlerdir. Üstelik bu aletin yapısı çok basit olduğu için, hafif çarpmalarla kolay kolay bozulmaz” dedi.</p>

  <p class="normal1">Sonra tombul kız, odanın bir köşesine gidip yere çömelerek kapağını açtığı prizin içindeki düğmeye bastıktan sonra doğrulup, duvarın bir yerini avuç içiyle usulca ittirdi. Duvarın o kısmında telefon rehberi büyüklüğünde bir pencere açıldı ve içindeki kasaya benzer kutu göründü.</p>

  <p class="normal1">“Ne dersin? Böyle olunca bulunması zor değil mi?” dedi kız, bilgiç bir edayla. Sonra dört rakam girerek, kasanın kapağını açtı.</p>

  <p class="normal1">“İçindekilerin tamamını çıkarıp, masanın üzerine yayar mısın?”</p>

  <p class="normal1">Devrilen masayı, karnımdaki yaranın acısına katlanarak düzeltip, üzerine kasanın içinden çıkanları bir sıra halinde dizdim. Kauçuk lastikle birbirine tutturulmuş, kalınlığı beş santime ulaşan banka hesap defterleri tomarı, hisse senedi benzeri şeyler, iki üç milyon yen kadar nakit para, bez torba içerisinde ağır bir şey, siyah deri kaplı bir not defteri, sarı bir zarf vardı. Kız zarfın içindekileri masanın üzerine çıkardı. İçinde eski bir Omega kol saati, bir de altın yüzük vardı. Omega’nın camı tuzla buz olmuş, rengi iyice kararmıştı.</p>

  <p class="normal1">“Baba yadigârı” dedi kız. “Yüzük annemin. Geriye kalan her şey yanmıştı.”</p>

  <p class="normal1">Ben başımı sallayarak onaylayınca, kız saatle yüzüğü yeniden zarfa koyup, banknot destelerinden birini pantolonunun cebine tıkıştırdı. “Öyle ya, burada para olduğunu tamamen unutmuşum” dedi. Sonra bez torbayı açıp eski bir tişörtün içine iyice sarılmış bir şey çıkardı. Tişörtü açarak içindekini gösterdi. Küçük otomatik bir tabancaydı. O eski haline bakılırsa, kurusıkı taklitlerden değil, içinde gerçek mermiler olan bir tabancaydı. Ateşli silahlardan pek anlamam, ama Browning ya da Baretta gibi bir şeydi herhalde. Filmlerde görmüştüm. Silahın yanında bir yedek şarjör ve bir kutu mermi vardı.</p>

  <p class="normal1">“Atış yapabilir misin?”dedi kız.</p>

  <p class="normal1">“Nereden çıkarıyorsun?” dedim, şaşırarak. “Öyle bir şeyi hiç elime almadım.”</p>

  <p class="normal1">“Ben çok iyiyimdir. Yıllardır talim yapıyorum. Hokkaido’daki yazlığımıza gittiğimizde, talim için tek başıma dağa giderdim. On metre mesafeden kartpostal büyüklüğünde bir hedefi vurabilirim. Müthiş, değil mi?”</p>

  <p class="normal1">“Müthiş” dedim. “İyi de nereden buldun öyle bir şeyi?”</p>

  <p class="normal1">“Sen gerçekten salaksın” dedi kız, yüzünü buruşturarak. “Paran olunca her şeyi elde edebilirsin. Bilmiyor musun? Neyse. Sen kullanmayı bilmiyorsan, ben üstüme alayım. Olur mu?”</p>

  <p class="normal1">“Buyur. Fakat karanlıkta şaşırıp da beni vurma sakın. Daha fazla yarayla ayakta duramayabilirim.”</p>

  <p class="normal1">“Sorun yok. Endişelenme. Ben çok dikkatliyimdir” diyen kız, otomatiği ceketinin sağ cebine yerleştirdi. Tuhaftır, kız cebine ne kadar şey koyarsa koysun biraz bile şişkinleşmediği gibi, şekli de bozulmuyordu. Belki de ceketin özel bir yapısı vardı ya da usta bir terziye diktirilmişti sadece.”</p>

  <p class="normal1">Kız sonra, siyah deri kaplı not defterini eline alarak ortalarında bir sayfayı açıp, lambanın altında uzunca bir süre yüzüne ciddi bir ifade yerleştirerek inceledi. Ben de o sayfaya şöyle bir göz attım, ama sayfada anlaşılmaz şifre gibi rakamlar ve harfler sıralıydı yalnızca. Benim anlayabileceğim tek bir şey bile yoktu.</p>

  <p class="normal1">“Bu dedemin not defteri” dedi kız. “Yalnızca benim ve dedemin bildiği bir şifreyle yazılı. Program ve o gün olanlar yazılı. Bana bir şey olursa not defterine bak, derdi dedem. Şimdi, bir saniye, 29 Eylül'de sen verilerin beyin yıkamasını yaptın değil mi?”</p>

  <p class="normal1">“Doğru” dedim.</p>

  <p class="normal1">“Orada <span class="idebold">(1)</span> var. Herhalde bu birinci aşama. Sonra sen 30’unun akşamı ya da 1 Ekim sabahı karma işlemi yaptın. Yanlış mı?”</p>

  <p class="normal1">“Yanlış değil”</p>

  <p class="normal1">“Orada da <span class="idebold">(2)</span>. İkinci aşama. Bir de 2 Ekim öğlen. Bu da <span class="idebold">(3)</span>. ‘Program devre dışı’ diyor.”</p>

  <p class="normal1">“Ayın 2’sinde öğlen profesörle görüşecektik. Herhalde, orada benim içime yerleştirdiği özel programı devre dışı bırakacaktı. Dünyanın sonu gelmesin diye. Fakat koşullar değişiverdi. Profesör öldürülmüş de olabilir, bir yerlere götürülmüş de. Şu an en önemli sorunumuz bu.”</p>

  <p class="normal1">“Biraz bekle. Biraz daha ilerisine bakayım. Çok fazla şifre var.”</p>

  <p class="normal1">Kız not defterini incelerken, ben de sırt çantasının içini düzenleyip, el fenerinin pillerini yenisiyle değiştirdim. Dolabın içindeki yağmurluklar ve itfaiyeci çizmeleri gelişigüzel ortalığa saçılmıştı, ama şans eseri, kullanılmayacak ölçüde hasar görmemişlerdi. Yağmurluk olmadan o şelalenin altından geçilecek olursa, insan sırılsıklam olur, iliği kemiği donuverirdi. Üşüyecek olursam yara tekrar acımaya başlardı. Sonra kızın ortalıkta duran yine pembe yürüyüş ayakkabılarını sırt çantasına koydum. Kol saatimin dijital göstergesi gece yarısı 12’ye çok az bir zaman kaldığını gösteriyordu. Programın devre dışı bırakılmasına on iki saat bir zaman kalmış demekti.</p>

  <p class="normal1">“Sonrasında bir hayli uzmanlık gerektiren hesaplar var. Elektrik miktarı, çözünürlük hızı, direnç rakamı, sapma gibi şeyler. Anlamam mümkün değil.”</p>

  <p class="normal1">“Anlayamadıklarını bir kenara at. Fazla zamanımız yok” dedim. “Anlayabildiğin yerler yeter. Şifrelerini çözer misin?”</p>

  <p class="normal1">“Çözmeye gerek yok.”</p>

  <p class="normal1">“Neden?”</p>

  <p class="normal1">Kız not defterini bana verip, o kısmı parmağıyla işaret etti. Orada ne bir şifre ne de başka bir şey vardı. Yalnızca kocaman bir çarpı ile tarih ve zaman yazılmıştı. Büyüteçle bakılmadıkça doğru dürüst okunamayacak kadar küçük harflerle karşılaştırıldığında çarpı işareti fazlasıyla büyüktü, aralarındaki orantısızlık uğursuz çağrışımlara yol açıyordu.</p>

  <p class="normal1">“Bu mühlet sonu mu demek acaba?” dedi kız.</p>

  <p class="normal1">“Belki de. Bu sanırım <span class="idebold">(4)</span>. <span class="idebold">(3)</span> aşamasında program devre dışı bırakılırsa X meydana gelmez. Fakat herhangi bir nedenle program devre dışı bırakılmazsa öylece ilerler ve bu X işaretine ulaşır anlamında galiba.”</p>

  <p class="normal1">“Öyleyse, bizim ne olursa olsun ayın 2’si öğlene kadar dedeme ulaşmamız gerektiği anlamına geliyor.”</p>

  <p class="normal1">“Tahminim doğruysa, öyle.”</p>

  <p class="normal1">“Tahminin doğru mu acaba?”</p>

  <p class="normal1">“Sanırım” dedim, kısık bir sesle.</p>

  <p class="normal1">“Diyelim ki öyle, kaç saatimiz kaldı?” diye sordu kız. “Şu dünyanın sonu ya da büyük patlamaya?”</p>

  <p class="normal1">“36 saat” dedim. Saate bakmama gerek yoktu. Yerküre bir buçuk kez kendi etrafında dönene kadar geçen süre. O süre zarfında iki kez sabah baskısı, iki kez de akşam baskısı dağıtılır. Çalar saat iki kez çalar, erkekler iki kez tıraş olur. Şanslı insanlar o süre içerisinde iki, belki de üç kez cinsel ilişki yaşayabilir. 36 saatlik sürenin anlamı bu işte. Eğer bir insanın 70 yıl yaşadığı varsayılacak olursa, insan ömrünün 17,033’te 1’i kadar bir süre. O süre geçtiğinde de bir şeyler, olasılıkla dünyanın sonu, gelecek.</p>

  <p class="normal1">“Şimdi ne yapacağız?” diye sordu kız.</p>

  <p class="normal1">Dolabın önüne yuvarlanmış olan acil yardım kutusundan ağrı kesici bulup, mataradaki suyla içerek, çantayı sırtıma aldım.</p>

  <p class="normal1">“Yeraltına inmekten başka yolu yok” dedim.</p>
</body>
</html>
