<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_36"><br class="calibre2" />
  36<br class="calibre2" />
  Dünyanın Sonu</h1>

  <p><br class="chapter" /></p>

  <p class="kitapickapak1">Akordeon</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">“İçinde öyle bir his mi var?” dedi kız. “Yüreğimi bulabileceğini mi hissediyorsun?”</p>

  <p class="normal1">“Hem de çok güçlü. Senin yüreğin hemen elimin ulaşacağı bir yerde, ama ben farkına varamıyorum. Üstelik bunun yolu da çoktan önüme çıkmış olmalı.”</p>

  <p class="normal1">“Öyle hissediyorsan, doğrudur.”</p>

  <p class="normal1">“Fakat o yolu bulamıyorum.”</p>

  <p class="normal1">Deponun zeminine oturup, ikimiz yan yana sırtımızı duvara yaslayarak kafatası sırasına baktık. Kafatasları suskunluğunu koruyor, bana hiçbir şey söylemiyorlardı.</p>

  <p class="normal1">“Eğer o kadar güçlü hissediyorsan, nispeten yakın zamanlarda olan bir şeyle ilgili olabilir mi acaba?” dedi kız. “Senin gölgen zayıflamaya başladıktan sonra çevrende olanları tek tek anımsamaya çalış. Anahtar onların arasında bir yerde olabilir. Benim yüreğimi bulman için gereken anahtar.”</p>

  <p class="normal1">Soğuk zemin üzerinde gözlerimi kapatıp, kafataslarından yayılan sessizliğe kulak verdim bir süre.</p>

  <p class="normal1">“Bu sabah, ihtiyarlar penceremin önünde bir çukur açıyorlardı. Ne gömmek için açtıklarını bilemiyorum, ama kocaman bir çukurdu. Onların kürek sesleriyle uyandım. Sanki çukuru benim kafamın içinde açıyorlarmış gibiydi o sesler. Kar yağınca o çukuru doldurdu.”</p>

  <p class="normal1">“Başka?”</p>

  <p class="normal1">“Seninle birlikte ormandaki santrale gittik. Bunu sen de biliyorsun. Ben genç santral görevlisiyle orman hakkında konuştum. Sonra rüzgâr deliğinin üzerine kurulu elektrik üretme düzeneğini gösterdi bana. Rüzgârın tiksinç bir sesi vardı. Sanki cehennemin dibinden esip geliyormuş gibi bir sesti. Görevli gençti, ama sessiz ve zayıf bir adamdı.”</p>

  <p class="normal1">“Sonra?”</p>

  <p class="normal1">“Bir akordeonum oldu. Küçük katlanabilir bir akordeon. Eski, ama sesi düzgün çıkıyor.”</p>

  <p class="normal1">Kız zeminin üzerinde düşüncelere dalıp gitmişti. Sanki deponun içerisindeki hava her geçen saniye biraz daha soğuyormuş gibiydi.</p>

  <p class="normal1">“Galiba akordeon” dedi kız. “Anahtar kesin o.”</p>

  <p class="normal1">“Akordeon?” dedim.</p>

  <p class="normal1">“Mantıklı esasında. Akordeon şarkılara bağlı, şarkılar anneme, annemse yüreğimin bir kısmına tutunmuş olmalı. Öyle değil mi?”</p>

  <p class="normal1">“Gerçekten de haklısın” dedim. “Mantıklı. Herhalde anahtar odur. Fakat önemli bir halka eksik. Ben tek bir şarkı bile anımsayamıyorum.”</p>

  <p class="normal1">“Şarkı olmasa da olur. O akordeonun sesini biraz dinletebilir misin bana?”</p>

  <p class="normal1">“Olur” dedim. Sonra depodan çıkarak paltomun arasından akordeonu çıkardım, gidip kızın yanına oturdum. Ellerimi panellere yerleştirerek, birkaç akor girdim.</p>

  <p class="normal1">“Çok güzel bir sesi var” dedi kız. “Bu ses rüzgâr gibi bir şey mi?”</p>

  <p class="normal1">“Rüzgârın ta kendisi” dedim. “Farklı seslere sahip rüzgârları yaratıyor ve onları bir araya getiriyor.”</p>

  <p class="normal1">Kız gözlerini sımsıkı kapatarak, çıkan seslerin uyumunu can kulağıyla dinlemeye başladı.</p>

  <p class="normal1">Aklıma gelen akorları sırayla çaldım. Sonra sağ elimin parmaklarıyla nota tuşlarına bastım. Aklıma bir melodi gelmemişti, ama buna aldırış etmedim. Benim yalnızca rüzgâr gibi farklı gelen akordeon seslerini kıza dinletmem yeterliydi. Daha fazlasını beklememeye karar verdim. Yüreğimi kuşlar gibi rüzgâra bırakmam en doğru yol olacaktı.</p>

  <p class="normal1">Aklımdan yüreğimi asla bırakamayacağımı geçiriyordum. Ne kadar ağır, bazen karanlık olsa bile, zamanı geldiğinde rüzgârla savrularak sonsuzluğa bakabiliyordu. Yüreğimin şu küçücük akordeonun tınısı içine bile dalıp gitmesini sağlayabiliyordum.</p>

  <p class="normal1">Binanın dışında esen rüzgârın sesi kulaklarıma gelmiş gibi oldu. Kış rüzgârı şehirde geziniyordu. O rüzgâr yükseklere ulaşan saat kulesini sarmalıyor, köprülerin altından geçiyor, ırmak boyunca sıralanan salkım söğütlerin dallarını okşuyordu. Ormandaki ağaçların dallarını sarsıyor, çayırlardan geçiyor, fabrikalar semtindeki elektrik tellerini titretiyor, surların kapısına çarpıyordu. Hayvanlar o rüzgârın altında üşüyor, insanlar evlerinde nefeslerini gizlemeye çalışıyorlardı. Gözlerimi kapatarak, şehrin farklı manzaralarını hayalimde canlandırmaya çalıştım. Irmak içi adasını, batı surlarındaki kuleyi, ormandaki elektrik santralını, lojmanların önünde ihtiyarların oturduğu güneşlik alanı. Irmağın durgunlaştığı yerlerde hayvanların çömelerek su içişlerini, kanalın taş merdivenlerinde yazın yeşil otların salınışını. Kızla birlikte sonbaharda gittiğimiz suyun bittiği yerdeki birikintiyi bile anımsayabiliyordum. Santralın arkasındaki küçük tarla, doğu ormanının surlara yakın kısmındaki ev kalıntıları ve eski kuyu da gözlerimde canlanıyordu.</p>

  <p class="normal1">Sonra şehirde karşılaştığım insanları geçirdim aklımdan. Komşu odadaki Albay, lojmanda yaşayan ihtiyarlar, santral görevlisi ve kapı bekçisi... Herhalde her biri kendi odasına çekilmiş, dışarıda coşarak esen rüzgârı dinliyorlardı.</p>

  <p class="normal1">O manzaraları, o insanları sonsuza dek yitirmek üzereydim. Elbette kızı da. Fakat herhalde sonsuza dek, sanki her şey dün olmuş gibi o dünyayı ve orada yaşayan insanları aklımdan çıkaramayacaktım. Şehir bana doğa dışı ve yanlış gelse bile, orada yaşayan insanlar yüreklerini yitirmiş olsalar bile, bu onların suçu değildi. Kapı bekçisini bile özleyecektim herhalde. Evet, ben şehrin sağlam zincirlerine eklenmiş bir parçadan öteye geçmiyordum. Bir şey o güçlü surları ortaya çıkarmış, insanlar da onun içine hapsoluvermişlerdi işte. Herhalde o şehri ve insanlarını sevebilirdim. O şehirde kalamazdım. Fakat o insanları seviyordum.</p>

  <p class="normal1">O an bir şey yüreğimi hafifçe titretiverdi. Bir ses uyumu, sanki bir şeyler arıyormuş gibi içimde kalıverdi. Gözlerimi açıp aynı akoru yeniden girdim. Sonra sağ elimle o akora uygun sesleri aradım. Uzunca bir süre uğraşarak, o akora uygun ilk dört sesi bulmayı başardım. O dört ses sanki yumuşak bir güneş gibi, havadan yavaşça süzülerek yüreğimin içine iniverdi. O dört ses beni aramış, ben de o dört sesi bulmuştum.</p>

  <p class="normal1">Aynı akor anahtarına basarak, o dört sesi defalarca üst üste sırayla çaldım. Dört ses peşlerinden gelecek sesleri ve farklı bir akoru bekliyordu. O farklı akoru aradım. Melodiyi bulmam biraz zaman aldı, ama ilk dört ses beni alıp sonraki beş sese götürdü. Sonra farklı bir akorla üç ses daha geldi.</p>

  <p class="normal1">Bir şarkıydı. Tamamı değildi, ama bir şarkının ilk kıtasıydı. O üç akoru ve on iki sesi tekrar tekrar çaldım. Çok iyi bilmem gereken bir şarkıydı.</p>

  <p class="normal1">“Danny Boy.”</p>

  <p class="normal1">Gözlerimi kapatarak devamını çaldım. Şarkının adını anımsayınca, melodi ve akorlar parmak uçlarımdan doğallıkla akmaya başlamıştı. O parçayı bıkmadan usanmadan tekrar tekrar çaldım. Melodi yüreğimi dolduruyor, vücudumun ücra köşelerinde sıkışıp kalan gücün uçup gittiğini hissediyordum. Uzun bir aradan sonra ilk kez bir şarkı dinleyince vücudumun yüreğimin derinliklerine varana kadar bir şarkıyı ne kadar arzuladığını hissedebiliyordum. Uzunca bir süre şarkıları yitirdiğim için, şarkılara olan açlığımı bile hissedemez hale gelmiştim. Müzik uzun kışın dondurduğu kaslarımı ve yüreğimi çözmüş, gözlerime özlediğim sıcak ışıkları geri getirmişti.</p>

  <p class="normal1">O müziğin içerisinde şehrin nefes alıp verişini hissediyor gibiydim. Ben o şehrin içindeydim, şehir de benim içimdeydi. Şehir benim vücudumun salınımlarına göre nefes alıyor, salınıyordu. Surlar da hareket ediyor, homurdanıyordu. O surlar sanki derim olmuştu.</p>

  <p class="normal1">Uzunca bir süre o şarkıyı tekrar tekrar çaldıktan sonra, çalgıyı ellerimden çıkarıp yere bıraktım, duvara yaslanarak gözlerimi kapattım. Vücudumdaki sarsıntıyı hâlâ hissedebiliyordum. Oradaki her şey kendimden bir parça gibiydi. Surlar, kapı, tekboynuzlar, orman, ırmak, rüzgâr oluğu, birikinti, her şey bana aitti. Tamamı vücudumun içerisindeydi. Bu uzun kış bile, benden başka bir şey değildi.</p>

  <p class="normal1">Ben akordeonu elimden bıraktıktan sonra bile, kız gözlerini açmamış, elleriyle koluma sarılmayı sürdürmüştü. Gözlerinden yaşlar akıyordu. Elimi omzuna koyarak gözlerini öptüm. Gözyaşları sıcak, yumuşak bir nem getirmişti yüzüne. Yanaklarını aydınlatan cılız, nazik ışık gözyaşlarını ışıldatıyordu. Fakat o ışık deponun tavanından sallanan loş ışıktan gelmiyordu. Daha çok yıldızların ışıması gibi beyaz, sıcak bir ışıktı.</p>

  <p class="normal1">Ayağa kalkarak tavan lambasını söndürdüm. Sonra ışığın nereden geldiğini buldum. Kafatasları parlıyordu. Depo gündüz gibi aydınlanmıştı. O ışık bahar güneşi gibi yumuşak, ay ışığı gibi sakindi. Raflarda dizili sayısız kafatasının içinde uykuya dalan eski ışıklar şimdi uyanmıştı işte. Kafatasları sırası, sanki ışığı parçacıklara bölen sabah denizi gibi sessizce ışıldıyordu. Fakat gözlerim onların ışığı karşısında kamaşmamıştı. O ışıklar bana huzur veriyor, yüreğimi eski anıların sıcaklığıyla dolduruyordu. Gözlerimin iyileştiğini hissedebiliyordum. Artık hiçbir şey gözlerimi acıtamazdı.</p>

  <p class="normal1">Muhteşem bir manzaraydı. Işık her yeri doldurmuştu. Durgun bir suyun dibindeki mücevherler gibi, zamanı gelen sessiz ışıklarını saçıyorlardı. Kafataslarından birini elime alarak parmak uçlarımı yüzeyinde gezdirdim. Orada kızın yüreğini hissedebiliyordum. Yüreği oradaydı. Parmak uçlarıma kadar ulaşıyordu. O ışık zerreleri hafif bir sıcaklık ve parlaklıktan başka bir şey taşımıyordu, ama hiç kimsenin koparıp alamayacağı bir sıcaklık, silemeyeceği bir ışıktı.</p>

  <p class="normal1">“Yüreğin orada” dedim. “Yüreğin yükselmiş, ışıldıyor.”</p>

  <p class="normal1">Kız hafifçe başını sallayarak ıslak gözleriyle bana baktı.</p>

  <p class="normal1">“Yüreğini okuyabiliyorum işte. Her parçayı tek tek toplayabilirim. Yüreğin artık yitirilmiş dağınık parçacıklar halinde değil. Orada ve hiç kimse kopartıp alamaz.”</p>

  <p class="normal1">Tekrar gözlerini öptüm.</p>

  <p class="normal1">“Bir süre beni burada yalnız bırak” dedim. “Sabaha kadar yüreğini tam olarak okumak istiyorum. Sonra biraz uyuyacağım.”</p>

  <p class="normal1">Bir kez daha başını sallayarak, kafataslarına bakıp sonra depodan çıktı. Kapı kapanınca, duvara yaslanıp uzun uzun kafataslarına saçılan ışık zerrelerine baktım. O ışıklar kızın sarıldığı eski rüyalardı ve aynı zamanda benim de eski rüyalarımdı. Surlarla çevrili şehir içinde uzun bir yolculuktan sonra nihayet oraya ulaşabilmiştim.</p>

  <p class="normal1">Kafataslarından birini alarak ellerimle sarmalayıp, gözlerimi kapattım.</p>
</body>
</html>
