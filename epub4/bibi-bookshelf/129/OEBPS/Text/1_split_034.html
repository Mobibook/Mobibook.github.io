<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_33"><br class="calibre2" />
  33<br class="calibre2" />
  Haşlanmış Harikalar Diyarı</h1>

  <p><br class="chapter" /></p>

  <p class="kitapickapak1">Yağmurlu günde çamaşır, kiralık araba,<br class="calibre2" />
  Bob Dylan</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Yağmurlu bir pazar günü olunca ücretli çamaşırhanedeki tüm kurutma makineleri doluydu. Rengârenk naylon torbalar, alışveriş poşetleri her bir makinenin tutamağına asılmıştı. Çamaşırhanede üç kadın vardı. Biri otuzlu yaşlarının ortalarında bir ev kadını, diğer ikisi ise yakınlardaki öğrenci yurdunda kalan kızlardan olmalıydı. Ev kadını olan plastik iskemleye oturmuş, sanki televizyon izlermiş gibi çamaşır makinesinin haznesinin dönüşüne boş boş bakıyordu. Kız öğrenciler ise yan yana oturmuş <span class="ideitalik">JJ</span> dergisinin sayfalarını karıştırıyorlardı. Ben içeri girince bir süre kaçamak bakışlar attılarsa da, sonra kendi çamaşırları ve kendi dergilerine döndüler.</p>

  <p class="normal1">Lufthansa çantamı dizlerimin üzerine koyarak iskemleye oturup, sıramın gelmesini bekledim. Öğrenci kızların elinde çanta olmadığından, çamaşırlarının artık kurutma makinesinde olduğu anlaşılıyordu. Dört makineden biri boşaldığında sıra bana gelmiş olacaktı. O kadar fazla zaman almayacağını anlayınca, ben de rahatladım. Öyle bir yerde dönüp duran çamaşırlara bakarak bir saate yakın zaman harcamam gerektiğini düşünmek bile yeterince can sıkıcıydı. Benim için kalan süre yirmi dört saatin altına inmişti bile.</p>

  <p class="normal1">İskemlenin üzerinde tüm vücudumu gevşeterek, bakışlarımı havada bir noktaya sabitledim. Çamaşırhanenin içinde giysilerin kururken çıkardıkları kendine özgü kokuyla, deterjan kokusunun birbirine karıştığı tuhaf bir hava vardı. Yanımdaki kızlar süveter deseni hakkında konuşuyorlardı. İkisi de pek güzel değildi. Alımlı kızlar pazar günleri öğleden sonra çamaşırhanede dergi okumazlar.</p>

  <p class="normal1">Kurutma makinesi benim tahminimi boşa çıkaracak şekilde, bir türlü durmak bilmiyordu. Çamaşırhanelerde çamaşırhanelere özgü kurallar vardır ve “Beklediğiniz kurutma makinesi ebediyen durmaz” bu kurallardan biridir. Dışarıdan bakılınca kurumuş gibi duruyordu, ama kasnak bir türlü durmak bilmiyordu.</p>

  <p class="normal1">On beş dakika kadar beklediğim halde, kasnak hâlâ durmamıştı. O arada ince yapılı genç bir kadın kucağında büyükçe bir kâğıt torbayla gelerek, çamaşır makinesine bir kucak dolusu bebek giysisi atıp, deterjan paketinin ağzını açıp çamaşırın üstüne serptikten sonra, makineye bozuk para yerleştirdi.</p>

  <p class="normal1">Gözlerimi kapatıp oracıkta uyumak istiyordum, ama ben uyurken kasnağın durması ve sonradan gelen birinin oraya çamaşır doldurması ihtimalini düşünüce uyumama imkân yoktu. Öyle bir durumda zamanı boşa geçirmiş olacaktım.</p>

  <p class="normal1">Buraya elimde bir dergiyle gelmediğime pişman oldum. Bir şeyler okuyacak olursam uyumazdım ve zaman da çabuk geçerdi. Fakat zamanı hızlı geçirmenin doğru olup olmayacağını da bilemiyordum. Herhalde zamanın yavaşça geçmesini sağlamak benim için en iyisiydi. Tamam, ama çamaşırhanede yavaşça geçen zamanın bir anlamı olacak mıydı? Ölüp giden zamanın artmasını sağlamaktan başka bir şeye yaramazdı bu herhalde.</p>

  <p class="normal1">Zaman hakkında düşündükçe başım ağrımaya başladı. Zaman dediğimiz şey fazlasıyla kavramsaldır. Yine de o zamansal özelliğin içerisine bir madde katılacak olduğunda, oradan türeyecek şeylerin zamansal mı, yoksa maddesel mi olduğu anlaşılmaz hale gelir.</p>

  <p class="normal1">Zaman hakkında daha fazla kafa yormamaya karar vererek, çamaşırhaneden çıktıktan sonra ne yapacağımı düşünmeye çalıştım. Önce kıyafet almam gerekiyordu. Düzgün kıyafetler. Pantolon paçası düzelttirecek zamanım olmadığımdan, yeraltındayken düşündüğüm tüvit takımı yaptırmaktan vazgeçmem gerekiyordu. Çok yazıktı, ama başka çaresi yoktu. Pantolon konusunda üzerimdeki kanvas pantolona tahammül edip, blazer ceket, gömlek ve kravat almam en iyisi olacaktı. Bir de yağmurluk palto. Bu kadarı olduktan sonra herhangi bir restorana rahatlıkla girerim. Alışverişim herhalde üç saate kadar biterdi. Ondan sonra sözleştiğim saat, altıya kadar üç saatlik boşluk ortaya çıkacaktı.</p>

  <p class="normal1">O üç saati düşündüysem de, aklıma iyi bir fikir gelmedi. Uykusuzluk ve yorgunluk düşünmeme engel oluyordu. Üstelik elimden hiçbir şey gelmeyecek kadar derinlerde bir yerden engel oluyordu.</p>

  <p class="normal1">Düşüncelerimi yavaş yavaş düzene koymaya çalışırken, en sağdaki kasnak duruverdi. Bunun bir yanılsama olmadığından emin olduktan sonra, çevreme bakındım. Ev kadını ve kızlar da dönüp o makineye şöyle bir göz attılarsa da, hiçbiri oturdukları yerden kalkmak için hareketlenmedi. Ben de çamaşırhane kurallarına uyarak o kurutma makinesinin kapağını açıp, kasnağın alt tarafında yığın halinde duran ılık çamaşırları makinenin kapak kulpuna asılı alışveriş poşetinin içine doldurup, sonra kendi çantamı boşalttım. Sonra makinenin kapağını kapatıp, bozuk para atarak, kasnağın dönmeye başlamasını bekledikten sonra iskemleme döndüm.</p>

  <p class="normal1">Ev kadını ve kızlar her hareketimi bakışlarını ayırmadan izliyorlardı. Önce benim çamaşır koyduğum kurutma makinesinin kasnağına şöyle bir göz atıp, sonra yüzüme kısa bir bakış fırlattılar. Ben de bakışlarımı kaldırıp, bana ait çamaşırların bulunduğu makinenin kasnağına baktım. Temel sorun, benim çamaşırlarımın miktarının çok az olması, hepsinin kadın giysileri ve iç çamaşırları olmasıydı, ayrıca hepsi de pembeydi. Fazlasıyla dikkat çekiciydi. Kendimi orada bekleyemeyecek kadar rahatsız hissedince, çantayı kurutma makinesinin kulpuna asıp, başka bir yerde yirmi dakika kadar zaman öldürmeye karar verdim.</p>

  <p class="normal1">İnce yağmur sanki bir durumu dünyaya anlatmaya çalışırmış gibi, sabah saatlerindeki haliyle aynı şekilde kesintisiz yağmayı sürdürüyordu. Şemsiyemi açarak sokaklarda yürümeye başladım. Müstakil evlerin sıralandığı sakin semtten geçtikten sonra farklı dükkânların sıralandığı bir cadde vardı. Berber, ekmekçi, sörf malzemeleri dükkânı –neden Setagaya gibi bir semtte sörf malzemeleri dükkânı olduğu hakkında hiçbir fikrim yok– ve kuru temizlemeci. Temizlemecinin kapısının önünde “yağmurlu günlerde getirirseniz yüzde 10 indirim yapıyoruz” yazılıydı. Yağmurlu günlerde temizleme ücretinin neden ucuzladığını anlayamadım. Temizleme dükkânının içinde kel kafalı dükkân sahibi ciddi bir yüz ifadesiyle ütü yapıyordu. Tavandan kalın sarmaşık gövdeleri gibi ütü kordonları sarkıyordu. Dükkân sahibinin kendi eliyle gömlek ütülediği eski tarz temizlemecilerden biriydi. Bir an adama yakınlık duymaya başladım. Öyle bir kuru temizlemeci herhalde gömlek eteğine teslim alma numarası zımbalamaz. Bunu hiç sevmediğim için, gömleklerimi kuru temizlemeye vermem.</p>

  <p class="normal1">Temizlemeci ile diğer dükkânın sınırında çiçeklik vardı. Sıralanmış saksılara bir süre baktım, ama çiçeklerden hiçbirinin adını bilmiyordum. Çiçek adları konusunda neden o kadar bilgisizim, kendim de bilemiyorum. Saksılardaki çiçekler gördüğüm kadarıyla her yerde rastlanan türden çiçeklerdi ve düzgün bir insan herhalde tamamını bilirdi. Saçaklardan süzülen yağmur suyu o saksıların siyah topraklarına damlıyordu. O manzaraya baktıkça kendimi zavallı gibi hissetmeye başladım. Otuz beş yıl bu dünyada yaşadığım halde çok sıradan çiçeklerin adlarını bile bilmiyordum.</p>

  <p class="normal1">Yalnızca kuru temizleme dükkânının önünde durmakla bile, bazı keşiflerim olmuştu. Çiçek adları konusundaki cahilliğim bu keşiflerden biriydi ve yağmurlu günlerde temizleme ücretinin ucuzlaması da yeni bir keşifti. Hemen her gün oradan geçtiğim halde, kuru temizlemecinin önünde çiçeklik olduğunun hiç farkına varmamıştım.</p>

  <p class="normal1">Çiçeklikte bir salyangoz sürünüyordu, o da benim için bir keşifti. Ben hep salyangozların ancak yağmur mevsiminde ortaya çıktıklarını sanırdım. Oysa iyice düşününce, eğer salyangozlar yalnızca yağmur mevsiminde ortaya çıkıyor olsalar, onun dışındaki zamanlarda nerede ne yapıyorlardır ki?</p>

  <p class="normal1">O ekim salyangozunu önce saksının içine, sonra da yeşil yapraklardan birinin üstüne koydum. Salyangoz bir süre yaprağın üzerinde gezindikten sonra, dengede bir yer bulunca orada durup, çevreye bakınmaya başladı.</p>

  <p class="normal1">Oradan geri dönüp tütün mamülleri dükkânından bir kutu uzun Lark ve çakmak aldım. Sigarayı beş yıl önce bırakmıştım, ama ömrünün son gününde bir kutu içmemin pek bir zararı olmazdı. Dükkânın önünde Lark’ı dudaklarımın arasına kıstırıp, çakmakla yaktım. Uzun bir aradan sonra ağzıma aldığım sigara, bir hayli yabancı bir cisim hissi vermişti. Dumanı usulca içime çekip, yavaşça dışarı verdim. Parmak uçlarım hafifçe karıncalandı, kafamın içi bulanıklaşıverdi.</p>

  <p class="normal1">Sonra pastacıya uğrayıp dört parça kek aldım. Hepsinin de uzun Fransızca adları vardı, paketin içine koydukları anda, satın aldığım şeylerin adı aklımdan uçtu. Fransızcayı üniversiteden mezun olur olmaz unutmuştum. Pastanedeki tezgâhtar fasulye sırığı gibi uzun boylu bir kızdı, fiyonk yapmakta gerçekten beceriksizdi. Benim şansıma öyle uzun boylu, elleri yetenekli bir kız hiç denk düşmedi. Fakat bunun dünya genelinde geçerli olabilecek bir teori olup olmadığını bilemiyorum. Belki de tamamen bireysel bir rastlantıdır.</p>

  <p class="normal1">Pastanenin yanındaki video kiralama dükkânı, arada sırada uğradığım bir yerdi. Dükkânı işleten çift aşağı yukarı benimle aynı yaşlardaydı ve kadın çok güzeldi. Dükkânın girişindeki 27 cm televizyonda Walter Hill’in Street Fighter filmi gösteriliyordu. Charles Bronson’un çıplak yumruk dövüşçüsü, James Coburn’un da onun menajerliğini yaptığı bir filmiydi. İçeri girerek oradaki koltuğa oturup, zaman geçsin diye o dövüş sahnesini izlemeye başladım.</p>

  <p class="normal1">İç taraftaki tezgâhın arkasında, dükkân sahibinin karısı can sıkıntısı yüklü bir yüz ifadesiyle dükkânı bekliyordu. Yanımdaki kek paketini açıp ikram ettim. Kadın elmalı turta parçası, ben de normal peynirli keki aldım. Sonra kek yiyerek Charles Bronson’un kel kafalı iriyarı adamla yumruklaşma sahnesini izledim. Kavgayı izleyenlerin çoğunluğu o iriyarı adamın galip geleceğini sanıyordu, ama ben yıllar evvel o filmi bir kez daha izlemiş olduğumdan, Charles Bronson’un galip geleceğinden emindim. Keki bitirdikten sonra sigara yakıp, yarısına kadar içmiştim ki, Charles Bronson’un rakibini net olarak nakavt edişini gördükten sonra koltuktan kalktım.</p>

  <p class="normal1">“Oturun, rahat rahat izleyebilirsiniz” dedi dükkân sahibinin karısı.</p>

  <p class="normal1">İçimden öyle yapmak geçtiğini, ama çamaşırhanedeki kurutma makinesinde eşyalarım olduğunu söyledim. Şöyle bir saate baktım. Saat 13.25 olmuştu. Kurutma makinesi çoktan durmuş olmalıydı.</p>

  <p class="normal1">“Çoktan bitmiştir” dedim.</p>

  <p class="normal1">“Endişelenme. Nasıl olsa birileri dışarı çıkarıp çantana koyar. Kimse senin iç çamaşırlarını alıp gitmeye kalkmaz.”</p>

  <p class="normal1">“Eh, haklısınız” dedim, güçsüz bir sesle.</p>

  <p class="normal1">“Gelecek hafta Hitchcock’un eski filmlerinden üçü gelecek” dedi kadın.</p>

  <p class="normal1">&nbsp;</p>

  <p class="normal1">Kiralık video dükkânından çıktıktan sonra, aynı rota üzerinden çamaşırhaneye döndüm. Şansıma çamaşırhanede kimsecikler yoktu. Koyduğum çamaşırlar da makinenin haznesinde benim dönüşümü bekliyordu. Dört kurutma makinesinden yalnızca biri çalışıyordu. Kuru giysileri çantama tıkıştırıp, eve döndüm.</p>

  <p class="normal1">Tombul kız, yatakta derin bir uykudaydı. Öylesine derin uyuyordu ki, ilk gördüğüm anda öldüğünü sanacaktım neredeyse, ama kulağımı yaklaştırınca hafif soluk alış verişlerini duydum. Çantadan giysileri çıkarıp başucuna koyarak, pasta kutusunu da başucu lambasının yanına bıraktım. Mümkün olsa ben de kızın yanına girip uyumak isterdim, ama buna imkân yoktu.</p>

  <p class="normal1">Mutfağa giderek bir bardak su içip, bir an aklıma geliverince çişimi yaptıktan sonra mutfaktaki sandalyeye oturup etrafıma bakındım. Mutfakta su musluğu, doğalgazlı termosifon, aspiratör, doğalgazlı fırın, çeşitli büyüklüklerde tencere ve demlikler, buzdolabı, tost makinesi, raflar, bıçaklık, büyük kutu Brookebond çay, elektrikli pilav tenceresi, kahve makinesi gibi bir sürü şey vardı. Tek sözcükle mutfak dense bile, gerçekten çok farklı türden araç ve gereçlerin bir araya gelmesiyle mutfak haline geliyor. Mutfağın manzarasını yeniden dikkatle izleyince, dünyayı oluşturan düzenin garipliği karşısında kendimi güçsüz hissetmeden edemedim.</p>

  <p class="normal1">O eve taşındığım sıralarda, henüz karım vardı. Artık sekiz yıl oldu, ama o sıralarda sık sık mutfak masasına oturur, geceleri tek başıma kitap okurdum. Karım çok sessiz uyuduğundan, arada sırada yatakta ölüp kalmış olabileceğinden endişelenirdim. Ben de kendimce, yetersiz de olsa, onu severdim.</p>

  <p class="normal1">Şöyle bir düşününce, sekiz yıldır o evde yaşıyordum. Sekiz yıl önce karım ve kedimizle birlikte yaşıyorduk. İlk çekip giden karım oldu, sonra da kedi. Şimdi de ben çıkıp gitmek üzereyim. Tabağı yitip gitmiş fincanlardan birini kül tablası yerine kullanarak sigara içip, sonra yine su içtim. Öyle bir yerde nasıl sekiz yıl boyunca yaşadığım, bir şekilde tuhafıma gidiyordu. Özel olarak hoşuma giden bir yer olmadığı gibi, kirası da kesinlikle ucuz değildi. Batı güneşi çok güçlü vururdu, apartman görevlisi de kaba bir adamdı. Dahası orada yaşamaya başladıktan sonra, hayatım daha keyifli bir hal almış da değildi. Nüfus eksilmesi de çok şiddetliydi.</p>

  <p class="normal1">Nasıl olsa, bunların tümü artık sona ermek üzereydi.</p>

  <p class="normal1">Sonsuz yaşam, diye geçirdim aklımdan. Ölümsüzlük.</p>

  <p class="normal1">Ölümsüz bir dünyaya gitmek üzere olduğumu söylemişti profesör. Bu dünyanın sonu ölüm değil, yeni bir dönüşüm demekti ve orada ben kendim olabilecek, eskiden yitirdiğim ve halihazırda yitirmekte olduğum şeyleri yeniden ortaya çıkarabilecektim.</p>

  <p class="normal1">Haklı olabilir. Hayır, sanırım haklıdır. O ihtiyar her şeyi biliyordu. Eğer o dünyanın ölümsüzlük dünyası olduğunu söylüyorsa da doğrudur. Fakat yine de, profesörün söylediklerinin hiçbirinden şikâyet etmedim. Fazlasıyla soyut şeylerdi ve her şey fazlasıyla bulanıktı. Ben şu an da kendimi yeterince kendim olarak hissediyordum ve ölümsüz insanların kendi ölümsüzlükleri hakkında neler düşündükleri benim hayal gücümün dar sınırlarını kat kat aşıyordu. Tekboynuzlar ve yüksek surlar işin tuzu biberi oluyordu. <span class="ideitalik">Oz Büyücüsü</span> çok daha gerçekçiymiş gibi geliyordu.</p>

  <p class="normal1">Neler kaybettim acaba? Saçlarımı karıştırarak düşündüm. Evet, gerçekten de birçok şeyi yitirmiştim. Ayrıntılarıyla yazacak olsam, kalınca bir defter tutar herhalde. Yitirdiğim anda pek önemli şeyler değilmiş gibi üzerinde durmayıp da sonradan acısını yaşadığım şeyler olduğu gibi, tam tersi durumlar da olmuştu. Bir sürü şeyi, insanları ve duyguları yitirdim bugüne kadar sanırım. Benim varlığımın sembolü paltonun cebinde hayati bir delik açılmış; hiçbir iğne ve iplik o deliği dikemez. O anlamda, birisi pencereden başını uzatıp bana “Yaşamın koca bir sıfır!” diye bağırsa, karşı çıkmak için bir dayanağım yok.</p>

  <p class="normal1">Fakat bir kez daha yaşamımı yeni baştan yaşayabilecek olsam bile, yine aynı tür bir yaşam sürecekmişim gibi bir his vardı içimde. Neden derseniz, o –her şeyi sürekli yitirmekten ibaret olan– yaşam, benim kendimden başka bir şey değil. Benim kendim olmaktan başka çarem yok. İnsanlar beni ne kadar terk ederse etsin, ben insanları ne kadar terk edersem edeyim, birçok güzel duygu ve mükemmel rüya yok olup gitse bile, ben kendimden başka bir şey olamam.</p>

  <p class="normal1">Bir zamanlar, çok daha gençken, ben kendimden başka bir şey olabileceğimi düşünürdüm. Casablanca’da bar açıp İngrid Bergman’la tanışabileceğimi bile aklımdan geçirirdim. Hatta daha gerçekçi olarak –bunun gerçekten gerçeklikte olup olamayacağı bir yana– kendi benliğime uygun, etkin bir yaşamı elde edebileceğime inandığım bile olmuştu. O yüzden de, kendimi değiştirebilmek için özel olarak çaba harcadığım da olmuştu. Charles A. Reich’in <span class="ideitalik">The Greening of America</span>’sını okumuş, <span class="ideitalik">Easy Rider</span> filmini üç kez izlemiştim. Fakat dümeni bozuk bir kayık gibi her seferinde dönüp aynı yere gelmiştim. Bu benim kendim işte. Ben kendim hiçbir yere gidemem. Kendim orada durur, her zaman benim dönüp gelmemi bekler.</p>

  <p class="normal1">İnsanlar bunu umutsuzluk olarak mı adlandırmalı acaba?</p>

  <p class="normal1">Bilemiyordum. Belki de umutsuzluktur. Turgenyev olsa hayal kırıklığı derdi belki de. Dostoyevski olsa cehennem. Sommerset Maugham ise gerçeklik. Fakat kim ne şekilde adlandırırsa adlandırsın bu benim kendim.</p>

  <p class="normal1">Ölümsüzlük dünyasını hayalimde canlandırmayı başaramıyordum. Orada gerçekten de yitirdiklerimi tekrar kazanıp, yeni kendimi oluşturabilirdim belki. Birileri alkışlayıp, birileri tebrik edebilirdi. Mutlu olur, benliğime uygun etkin bir yaşamı elde edebilirdim belki. Fakat her halükârda, o halihazırdaki kendimle ilgisi olmayan farklı bir kendim olurdu. Halihazırdaki ben olarak, halihazırdaki kendimi sırtlanmış durumdaydım. Bu hiç kimsenin yerinden oynatamayacağı tarihsel bir gerçekti.</p>

  <p class="normal1">Bir süre düşündükten sonra, nihayetinde 22 saatten biraz fazla bir süre sonra öleceğimi var saymanın daha mantıklı olacağı sonucuna ulaştım. Ölümsüz bir dünyaya geçiş gibi şeyleri düşündükçe, öykü <span class="ideitalik">Don Juan Öğretisi</span> gibi oluyor, içinden çıkılmaz bir hal alıyordu.</p>

  <p class="normal1">Öleceğim. Böyle düşünmek benim için daha kolaydı, tarzıma da çok daha yakın. Öyle düşününce, biraz olsun kendimi rahatlamış hissettim.</p>

  <p class="normal1">Sigarayı söndürerek yatak odasına gidip, kızın uyurkenki haline baktıktan sonra, pantolonumun ceplerinde gerekli olan her şeyi koyup koymadığımı kontrol ettim. Fakat iyice düşününce, benim için artık gerekli olacak hiçbir şey yoktu. Cüzdan ve kredi kartım yeterdi, başka hiçbir şeye ihtiyacım yoktu. Evin anahtarı zaten anlamını yitirmişti, hesapçı ehliyetime de gerek yoktu. Ajandama ihtiyacım olmadığı gibi, arabayı da bırakıp geldiğime göre anahtarını taşımak gereksizdi. Çakının da lüzumu yoktu. Ceplerimdeki bozuk paraları masanın üstüne boşaltıverdim.</p>

  <p class="normal1">Önce trenle Ginza’ya gidip Paul Stewart’ta gömlek, kıravat ve blazer ceket satın alarak, American Express kartımla ödedim. Bu kadarcık şeyi bile üzerime giyip de aynanın karşısına geçtiğimde, hiç de fena durmuyordum. Zeytin yeşili kanvas pantolonumun ütü çizgilerinin kaybolmak üzere olması biraz kafama takılmıştı, ama her şeyin mükemmel olmasını da beklememek gerek. Bahriyeli mavisi Flannel blazer ceket içine turuncu gömlek, beni her şeyimle reklam şirketlerinin genç ve gelecek vaat eden elemanı havasına sokmuştu. En azından, biraz öncesine kadar yeraltında debelenip duran, 21 saat sonra da dünyadan yok olacak biri gibi durmuyordum.</p>

  <p class="normal1">Şöyle bir baktığımda, blazer ceketin sol kolunun, sağ kolundan bir-buçuk santim kadar kısa olduğunu anladım. Doğrusunu söylemek gerekirse ceketin kol boyu orantısız değildi, benim sol kolum daha uzundu. Neden o hale geldiğini bilemiyorum. Sağ elimi kullanırım, sol elimi çok fazla zorladığımı da hiç hatırlamıyorum. Tezgâhtar iki gün beklersem kol boyunu ayarlatabileceğini söylediyse de, elbette reddettim.</p>

  <p class="normal1">“Beysbol gibi bir sporla mı uğraşıyorsunuz yoksa?” diye sordu tezgâhtar, kredi katının slip kopyasını verirken.</p>

  <p class="normal1">Beysbol gibi bir sporla uğraşmadığımı söyledim.</p>

  <p class="normal1">“Çoğu spor türü, vücudun orantısını bozar” diye aydınlattı beni. “Giyim konusunda en doğru şey, aşırı hareket ve aşırı yemekten kaçınmaktır.”</p>

  <p class="normal1">Teşekkür ederek mağazadan çıktım. Dünya farklı kurallarla doluydu. Attığım her adımda yeni bir keşifle karşılaşıyordum.</p>

  <p class="normal1">Yağmur hâlâ yağıyordu, ama giysi bakmaktan da sıkıldığım için yağmurluk aramaktan vazgeçip, bir birahaneye girerek bira içtim, istiridye yedim. Her nasılsa, birahanede Bruckner senfonisi çalıyordu. Kaçıncı senfoni olduğunu anlayamadım, ama Bruckner senfonilerinin sırasını zaten hiç kimse anlayamaz. Bu bir yana, ilk defa Bruckner çalınan bir birahane görüyordum.</p>

  <p class="normal1">Birahanede benim dışımda iki masadan başka müşteri yoktu. Genç bir çift ve şapkalı, ufak tefek bir ihtiyar. İhtiyar adam şapkasını çıkarmadan birasını yudumluyor, genç çift ise biralarına neredeyse hiç el sürmeden alçak sesle bir şeyler konuşuyorlardı. Yağmurlu öğleden sonralarında birahaneler genelde böyle olur.</p>

  <p class="normal1">Bruckner eşliğinde beş istiridyeye limon sıkarak, saat yönünde teker teker yerken, orta boy biramı da bitirdim. Birahanenin büyük duvar saati beş dakika sonra saat üçü gösterecekti. Kadranın altında iki aslan karşılıklı durarak ayağa kalkmış, vücutlarını kıvırarak zembereği çeviriyorlardı. İkisi de erkekti, kuyrukları kanca şeklinde kıvrıktı. Nihayet Bruckner’in uzun senfonisi bitti ve Ravel’in <span class="ideitalik">Bolero</span>’su başladı. Garip bir kompozisyondu.</p>

  <p class="normal1">İkinci birayı sipariş ettikten sonra tuvalete gidip, yine çişimi yaptım. Bir türlü bitmek bilmedi. Neden o kadar çok miktarda çıktığını kendim de anlayamadım, ama acele bir işim olmadığından rahat rahat sonuna kadar işedim. Tahminimce, bitmesi iki dakika sürmüştü. O arada arka tarafta <span class="ideitalik">Bolero</span> devam ediyordu. Ravel’in <span class="ideitalik">Bolero</span>’sunu dinleyerek çiş yapmak biraz tuhafıma gitmişti. İnsanın çişinin sonsuza kadar süreceği hissine kapılmasına yol açıyordu.</p>

  <p class="normal1">Uzun çiş faslı bittiğinde, kendimi başka bir insan olarak yeniden doğmuş gibi hissettim. Ellerimi yıkayıp, deforme olmuş aynada yüzüme baktıktan sonra masama dönüp biramı içtim. Sigara içmek istediysem de, Lark paketini evde unuttuğumu anımsayarak garsonu çağırıp Seven Stars satın alıp, kibrit getirttim.</p>

  <p class="normal1">Boş birahanede zaman durmuş gibi geliyordu, ama gerçekte saniye saniye ilerliyordu. Aslanlar karşılıklı olarak 180 derece dönmeye devam ediyordu, saatin ibresi de 15.10’a kadar ilerlemişti. Saatin ibresine bakarak, tek dirseğimi masaya koyup bira ve Seven Stars içmeye devam ettim. Saatin ibresine bakarak zaman geçirmek, hangi açıdan bakılırsa bakılsın, tamamen anlamsız bir zaman geçirme yoluydu, ama onun yerine geçebilecek daha iyi bir fikrim de yoktu. İnsan hareketlerinin çoğu, kendisinin daha sonra da sürekli yaşamaya devam edeceği önkoşuluyla ortaya çıkar, bu önkoşul ortadan kalkacak olursa da geriye hiçbir şey kalmaz.</p>

  <p class="normal1">Cüzdanımı cebimden çıkarıp, içindekileri tek tek kontrol ettim. Beş on bin yenlik ve birkaç bin yenlik banknot. Arka taraftaki cebimde yirmi on bin yenlik banknot daha deste olarak duruyordu. Nakit dışında American Express ve Visa kartlarım da vardı. Ayrıca iki de bankamatik kartı. O iki kartı dörde katlayarak kül tablasına attım. Nasıl olsa artık kullanmayacaktım. Kapalı havuz ve kiralık video dükkânı üyelik kartlarını ve kahve satın alınca verilen indirim kuponlarını da aynı şekilde attım. Ehliyeti bıraktım, iki eski kartviziti attım. Kül tablası yaşantımın kalıntılarıyla dolmuştu. Sonuçta elimde kalanlar nakit para, kredi kartlarım ve sürücü ehliyetimdi.</p>

  <p class="normal1">Saat üç buçuğu gösterdiğinde, masadan kalkarak hesabı ödeyip çıktım. Bira içerken, yağmur da neredeye tamamen kesilmişti, şemsiyeyi birahanede bıraktım. Bu iyiye işaretti. Hava düzeliyor, ben de hafifliyordum.</p>

  <p class="normal1">Şemsiyemi de bıraktıktan sonra kendimi çok rahatlamış hissederek, yer değiştirmek istedim. Gideceğim yerin olabildiğince fazla insanın bir arada olduğu bir yer olması daha iyi olacaktı. Sony binasında Arap turistlerle birlikte yan yana sıralanmış televizyonlara bir süre baktıktan sonra metroya inerek Marunouçi Hattı’nda Şincuku’ya bilet aldım. Koltuğa oturduğum anda uyumuş olacağım, kendime geldiğimde tren Şincuku’ya çoktan ulaşmıştı.</p>

  <p class="normal1">Metro turnikelerinden çıkınca, kafatası ve karma işlemi verilerinin Şincuku İstasyonu’ndaki emanetçide bıraktığım gibi durduğunu anımsadım. Artık öyle şeylerin bir işe yarayacağını sanmadığım gibi, emanet fişi de yanımda değildi, ama yapacak başka bir işim de olmadığından gidip almaya karar verdim. İstasyonun merdivenlerinden çıkarak, emanetçiye gidip, fişi kaybettiğimi söyledim.</p>

  <p class="normal1">“İyice baktınız mı?” diye sordu, görevli adam.</p>

  <p class="normal1">İyice baktığımı söyledim.</p>

  <p class="normal1">“Nasıl bir şeydi?”</p>

  <p class="normal1">“Nike amblemli mavi spor çantasıydı” dedim.</p>

  <p class="normal1">“Nike amblemi dediğiniz nasıl bir şey?”</p>

  <p class="normal1">Bir parça kâğıt ve kurşunkalem rica edip, yamultulmuş bumerangı andıran Nike amblemini çizdim, altına da NIKE diye yazdım. Görevli adam bir çizdiğim şekle bir yüzüme kuşkulu bakışlarla bakarak kâğıdı eline alıp, rafları aradıktan sonra, nihayet çantamla birlikte geri geldi.</p>

  <p class="normal1">“Bu mu?”</p>

  <p class="normal1">“O” dedim.</p>

  <p class="normal1">“Kimlik ve adresinizi teyit edebileceğimiz bir şey var mı?”</p>

  <p class="normal1">Ehliyetimi çıkarıp verince, görevli ehliyetimdeki bilgileri, çantanın üzerindeki fişte yazan bilgilerle karşılaştırdı. Sonra fişi çıkararak bir tükenmezkalemle birlikte tezgâhın üzerine koyup “İmzanız lütfen” dedi. İmzamı atıp, çantayı aldıktan sonra teşekkür ettim.</p>

  <p class="normal1">Eşyamı almakta başarılı olmuştum, ama Nike amblemli mavi spor çanta hiçbir şekilde üzerimdeki kılığa uygun değildi. Elimde Nike spor çanta taşıyarak, bir kızla yemeğe gidemezdim. Yeni bir çanta almayı da düşündüm, ama kafatasını sığdırmak için ya orta boy bir bavul ya da bowling topu çantası gerekirdi. Bavul ağır olurdu, bowling topu çantası taşımaktansa, Nike çantayı hiç değiştirmemek çok daha mantıklıydı.</p>

  <p class="normal1">Bir süre düşündükten sonra, bir araba kiralayıp, çantayı arka koltuğuna koymanın en iyi yol olacağına hükmettim. Böylece elimde çantayla dolaşmak zorunda kalmaz, giysilerimle uyumlu olup olmadığından da endişelenmezdim. Araba, eğer mümkünse şık bir Avrupa yapımı araba olmalıydı. Öyle pek özel bir Avrupa arabası tutkum yoktur, ama bu benim yaşamım için çok özel bir gün olduğuna göre ona uygun beğenisi yüksek bir arabayla dolaşmam iyi olurdu herhalde. Zaten ya hurdaya çıkmak üzere olan Volkswagen ya da küçük Japon arabalarından başkasına da hiç binmemiştim.</p>

  <p class="normal1">Bir kafeye girerek telefon rehberinin işletmeler cildini ödünç alıp, Şincuku İstasyonu yakınlarındaki dört araba kiralama şirketinin numarasına tükenmezkalemle işaret koyarak, sırayla aradım. Hiçbirinde Avrupa arabası yoktu. Mevsim dolayısıyla pazar günü pek araba kalmıyordu, zaten Avrupa araba da kiralamıyorlardı. Dört şirketin ikisinde binek otomobil sınıfında araba bile kalmamıştı. Birinde pembe bir araba vardı. Sonuncusunda ise birer Toyota Carina 1800GT Twincam-turbo ve Marc II kalmıştı. İkisinin de yeni olduğunu ve araba teybi bulunduğunu söyledi telefona çıkan kadın. Daha fazla telefon etmeye üşendiğim için Toyota Carina 1800GT Twincam-turbo’da karar kıldım. Aslında arabalara pek merakım olmadığından, neticede ne tür bir araba olduğu o kadar da önemli değildi. Yeni kasa Toyota Carina 1800GT Twincam-turbo ve Marc II’nin nasıl bir şekli olduğunu bile bilmiyordum zaten.</p>

  <p class="normal1">Sonra bir plakçıya girerek, birkaç kaset aldım. Johhny Mathis’in en iyiler koleksiyonu, Zubin Mehta’nın şefliğini yaptığı Schönberg’den <span class="ideitalik">Yüce Gece</span>, Kenny Burrel’den <span class="ideitalik">Stormy Night</span>, Duke Ellington’dan “Popular Ellington”, Trevor Pinnock’un <span class="ideitalik">Brandenburg Konçertosu</span> ve “Like a Rolling Stone” parçalarının da yer aldığı Bob Dylan kaseti olmak üzere gelişigüzel bir karma oluşturdum. Fakat Toyota Carina 1800GT Twincam-turbo’da ne tür bir müzik dinlemek isteyeceğimi bilmediğimden, başka çaresi de yoktu. Gerçekten şoför koltuğuna oturduğumda aslında James Taylor alsaymışım keşke de diyebilirdim. Belki de içimden Viyana valsi dinlemek geçerdi. Hatta Police olabileceği gibi, Duran Duran da olabilirdi. Belki hiçbir şey dinlemek istemeyebilirdim. Hiç bilemiyordum.</p>

  <p class="normal1">Altı kaseti çantamın içine tıkıştırıp, araba kiralama şirketine giderek arabayı gördüm, sonra ehliyetimi çıkarıp getirilen belgeleri imzaladım. Toyota Carina 1800GT Twincam-turbo’nun şoför koltuğu kendi arabamla karşılaştırıldığında uzay mekiğinin pilot koltuğundan farksızdı. Carina 1800GT Twincam-turbo’ya binmeye alışan biri benim arabama binecek olsa herhalde kendini kibrit kutusuna kapatılmış gibi hissederdi. Bob Dylan’ın kasetini arabanın kasetçalarına yerleştirerek “Watching The River Flow”u dinlerken, uzunca bir süre düğmeleri teker teker denedim. Araba sürerken yanlış düğmeye basıldığında insan can sıkıcı durumlarla karşılaşabilir.</p>

  <p class="normal1">Arabayı çalıştırmadan düğmeleri teker teker karıştırdığımı gören bana arabayı kiralayan alımlı ve hoş genç kadın ofisten çıkarak arabanın yanında durarak bir sorun olup olmadığını sordu. Gülümsemesi ustaca hazırlanmış bir televizyon reklamı gibi saftı, insanın içini rahatlatıyordu. Dişleri beyazdı, çene etleri sarkmamıştı, dudaklarının rengi de güzeldi.</p>

  <p class="normal1">Pek bir sorun olmadığını, ileride sorun yaşamamak için arabanın sağına soluna baktığımı söyledim.</p>

  <p class="normal1">“Tamam” dedi kadın, neşeyle gülümseyerek. Gülümseme tarzı bana lise yıllarımda tanıdığım bir kızı anımsattı. Akıllı, sorunsuz bir kızdı. Duyduğum kadarıyla öğrencilik yıllarında tanıştığı bir devrimci eylemciyle evlenmiş, iki de çocuk doğurmuştu, ama bir gün çocukları da bırakıp evden ayrılmış bir daha da hiç kimse ondan haber alamamıştı. Araba kiralama şirketinin ofis memuresinin gülümsemesi bana işte o sınıf arkadaşımı anımsattı. J.D. Salinger ve John Harrison hayranı 17 yaşında bir kızın, birkaç yıl sonra bir devrimci eylemci için iki çocuk yapacağını, sonra da kayıplara karışacağını hiç kimse tahmin edemezdi herhalde.</p>

  <p class="normal1">“Herkes araba kullanma konusunda böyle sizin gibi titiz davransa, biz de çok rahat ederiz” dedi kadın. “Son zamanlarda çoğu kişi arabalardaki bilgisayarlı panelleri kullanmakta güçlük çekiyor.”</p>

  <p class="normal1">Başımı evet anlamında salladım. Demek ki alışık olmayan tek kişi ben değildim.</p>

  <p class="normal1">“Herhalde 185’in karekökü şu düğmeye basılınca anlaşılır artık” dedim, şansımı denemek amacıyla.</p>

  <p class="normal1">“O sonraki yeni modeller çıkana kadar mümkün değil sanırım” dedi kadın, gülerek. “Çalan Bob Dylan değil mi?”</p>

  <p class="normal1">“Öyle” dedim. Bob Dylan “Positively 4th Street”i söylüyordu. Aradan yirmi yıl geçse bile, iyi şarkı iyi şarkıdır.</p>

  <p class="normal1">“Bob Dylan’ı biraz dinleyince hemen çıkarabiliyorum” dedi kadın.</p>

  <p class="normal1">“Mızıkası Steeve Wonder’dan daha beceriksiz olduğu için mi?”</p>

  <p class="normal1">Kadın yine güldü. Onu güldürmek keyifli oluyordu. Hâlâ genç kadınları güldürebiliyordum demek ki.</p>

  <p class="normal1">“Öyle değil de, sesi biraz farklı” dedi. “Sanki küçük bir çocuk pencerede durmuş, yağmura bakıyormuş gibi bir ses.”</p>

  <p class="normal1">“İyi bir tanım” dedim. Gerçekten de iyi bir tanımlamaydı. Bob Dylan’la ilgili birçok kitap okumuştum, ama o kadar yerinde bir tanımlamayla hiç karşılaşmamıştım. Saf duruşuna rağmen işin özünü kavramış gibiydi. Düşüncelerimi söyleyince, yanakları pembeleşiverdi.</p>

  <p class="normal1">“Tam olarak emin değilim. Bende o hisleri uyandırıyor yalnızca.”</p>

  <p class="normal1">“İnsanın içinde uyanan hisleri kendine özgü sözlerle ifade etmesi çok zor bir iştir” dedim. “Herkes bir şeyler hisseder, ama bunu düzgün bir şekilde sözcüklere dökebilen pek fazla insan yoktur.”</p>

  <p class="normal1">“Hayalim roman yazmak” dedi kadın.</p>

  <p class="normal1">“Çok iyi bir yazar olacağına eminim” dedim.</p>

  <p class="normal1">“Teşekkür ederim” dedi.</p>

  <p class="normal1">“Fakat senin gibi genç bir kadının Bob Dylan dinlemesi pek rastlanır bir durum değil.”</p>

  <p class="normal1">“Eski müzikleri severim. Bob Dylan, Beatles, Doors, Birds, Jimmy Hendricks... Öyle şeyler işte.”</p>

  <p class="normal1">“Fırsat olursa seninle daha uzun sohbet etmek isterim” dedim.</p>

  <p class="normal1">Neşeyle gülümseyerek, başını hafifçe yana eğdi. Düşünceli kızlar üç yüze yakın yanıt türü bilirler. Üstelik bu kız, boşanma deneyimi olan otuz beş yaşında bir adama karşı da, o yeteneğini âdil olarak kullanmıştı. Teşekkür ederek arabayı çalıştırdım. Dylan “Memphis Blues Again”i söylüyordu. O kızla karşılaşmış olmam sayesinde içimdeki sıkıntı bir hayli hafiflemişti. Carina 1800GT Twincam-turbo’yu seçmiş olmam bir işe yaramıştı.</p>

  <p class="normal1">Ön paneldeki dijital saat 4.42’yi gösteriyordu. Şehrin gökyüzü güneşini yitirmiş halde akşamı karşılamak üzereydi. Kalabalık caddede bir durup bir kalkarak evimin bulunduğu yöne doğru ilerledim. Yağmurlu pazar günlerinde öğleden sonraları hiçbir şey olmasa bile yol kalabalık olduğu halde, yeşil renkli küçük bir spor araba sekiz tonluk kamyona yandan bindiriverince trafik tam bir trajediye dönüşmüştü. Yeşil spor araba üzerine oturulmuş boş koli gibi, içe göçmüştü. Siyah yağmurluklu polisler çevresinde durmuş, çekici aracın çekme halatı takılmak üzereydi.</p>

  <p class="normal1">Kaza yerini geçmek bir hayli vakit aldıysa da, buluşma saatine daha zaman olduğundan, rahat rahat sigaramı içtim, Bob Dylan’ın devamını dinledim. Sonra bir devrimci eylemciyle evlenmenin nasıl bir şey olacağını hayalimde canlandırmaya çalıştım. Devrimci eylemcilik bir meslek olarak kabul edilebilir mi acaba? Elbette devrim bir meslek değil. Fakat siyaset meslek olabiliyorsa eğer, devrim de bunun şekil değiştirmiş hali değil midir? Fakat bu soruların yanıtını net olarak veremiyordum.</p>

  <p class="normal1">İşinden dönen koca yemek masasında birasını içerek devrimle ilgili gelişmeleri mi anlatır acaba?</p>

  <p class="normal1">Bob Dylan “Like a Rolling Stone”u söylemeye başlayınca devrim hakkında düşünmeyi bırakıp, Dylan’la birlikte mırıldanmaya başladım. Hepimiz yaşlanırız. Yağmurun yağması gibi net bir şekilde.</p>
</body>
</html>
