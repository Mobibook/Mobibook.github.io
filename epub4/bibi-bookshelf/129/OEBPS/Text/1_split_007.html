<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_6"><br class="calibre2" />
  6<br class="calibre2" />
  Dünyanın Sonu</h1>

  <p><br class="chapter" /></p>

  <p class="kitapickapak1">Gölge</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Kız masanın üzerine ilk eski rüyayı koyduğunda, o şeyin eski rüya olduğunu bir süre anlayamadım. Uzunca bir süre gözlerimi ayırmadan o şeye baktıktan sonra, yüzümü kaldırıp yanımda duran kızın yüzüne baktım. Kız hiçbir şey söylemeden masanın üzerindeki “eski rüya”ya bakıyordu. Masanın üzerindeki şeyin “eski rüya” gibi bir ada uygun bir cisim olmadığını düşündüm. Ben “eski rüya” sözcüğünün tınısından eski bir yazma, hiç olmazsa afallamama neden olmayacak şekilli bir şeyler hayal etmiştim.</p>

  <p class="normal1">“Bu eski rüya işte” dedi kız. Ses tonunda bana bir şeyler anlatmaktan ziyade, kendi kendine bir şeyden emin olmak istermiş gibi, yönü belli olmayan bir tını vardı. “Doğrusunu söylemek gerekirse, eski rüya onun içinde.”</p>

  <p class="normal1">Bir anlam veremediğim halde, başımı evet anlamında salladım.</p>

  <p class="normal1">“Eline alıp baksana” dedi kız.</p>

  <p class="normal1">Usulca elime alıp, orada eski rüyadan bir ize benzer bir şeyler bulabilir miyim diye her tarafına baktım. Ancak, ne kadar dikkatlice bakarsam bakayım, ipucu olabilecek hiçbir şey bulamadım. Masanın üzerindeki şey yalnızca bir hayvan kafatasıydı. Büyük bir hayvan değildi. Kemiğin yüzeyi uzun süre güneş altında kalmış gibi iyice kurumuş, rengi atmış ve esas rengini kaybetmişti. Ön tarafa doğru çıkıntı yapan çenesi, sanki bir şeyler söylemeye çalışırken aniden donakalmış gibi hafifçe açılmış halde sabitleşmiş, iki küçük göz çukurunun ardında içindekileri bir yerlerde yitirmiş gibi duran hiçlik odası görülebiliyordu.</p>

  <p class="normal1">Kafatası insana doğal gelmeyecek ölçüde hafifti ve bir nesne olarak varlığını çoktan yitirmiş hissi veriyordu. O kafatasında hiçbir yaşam kalıntısı algılayamıyordum. Tüm etlerini ve belleğini, sıcaklığını kaybetmişti. Alnının ortasında güçlükle anlaşılan bir çukur kısım vardı. O çukura parmağımı yerleştirip bir süre gözlemleyince, bir zamanlar orada bir boynuz olduğunu tahmin ettim.</p>

  <p class="normal1">“Bu şehirdeki tekboynuzlu hayvanlardan birinin kafatası mı yoksa?” diye sordum, kıza.</p>

  <p class="normal1">Kız başını evet anlamında salladı. “Eski rüya onun içine sinmiş bir halde kapalı duruyor” dedi kız, sakin bir ses tonuyla.</p>

  <p class="normal1">“Ben de oradan eski rüyayı okumaya çalışacağım yani?”</p>

  <p class="normal1">“Rüya okuyucunun işi bu işte” dedi kız.</p>

  <p class="normal1">“Peki okuduklarımı ne yapacağım?”</p>

  <p class="normal1">“Hiçbir şey yapmayacaksın. Sen yalnızca okuyacaksın.”</p>

  <p class="normal1">“Tam olarak anlayamıyorum” dedim. “Bunun içindeki eski rüyayı okumam gerektiğini anladım. Fakat başka bir şey yapmama gerek olmamasına bir anlam veremiyorum. İş dediğimiz şeyin, bir amacı olur. Mesela, okuduğum rüyaları bir şeylere yazıp not etmek, belirli bir sıraya göre düzenlemek gibi.”</p>

  <p class="normal1">Kız başını iki yana salladı. “Bu işin ne anlamı olduğunu ben de tam olarak anlatamam. Eski rüyaları okumayı sürdürdükçe, sen de doğal olarak ne anlamı olduğunu çıkarırsın sanırım. Yine de, bu anlamın senin işinle doğrudan bir ilgisi yok.”</p>

  <p class="normal1">Kafatasını masanın üzerine bırakıp, biraz uzaklaşarak tekrar baktım. Hiçliği andıran bir derin sessizlik, kafatasını iyice sarmalamıştı. Belki de o sessizlik dışarıdan değil, kafatasının içinden bir duman gibi yayılıyor da olabilirdi. Her halükârda, tuhaf bir sessizlikti. Sanki o sessizlik, kafatasını dünyanın merkezine kadar bağlıyormuş gibi bir hisse kapıldım. Kafatası hareketsiz ve sessizce, gerçekliği olmayan bakışlarını bilinmez bir yöne doğrultmuştu.</p>

  <p class="normal1">Kafatasının sanki bana bir şeyler anlatmaya çalışıyormuş gibi olduğu düşüncesini kafamdan atamıyordum. Çevresi hüzünlü bir havayla sarılmış gibiydi, ama oradaki hüzünlü havayı kendime bile doğru dürüst açıklayabilecek durumda değildim. Doğru sözcükleri yitirmiştim.</p>

  <p class="normal1">“Okuyalım bakalım” diyerek, masanın üstündeki kafatasını tekrar elime alıp, avucumun içinde ağırlığını ölçtüm. “Ne de olsa, bundan başka seçim şansım yok.”</p>

  <p class="normal1">Kız sadece hafifçe gülümsedi, elimdeki kafatasını alıp, dış yüzeyinde biriken tozları iki ayrı bezle silerek, artık daha beyaz görünen kafatasını masanın üstüne koydu.</p>

  <p class="normal1">“Öyleyse, eski rüyaların nasıl okunacağını sana açıklayayım” dedi kız. “Fakat elbette, ben de yalnızca taklit edebiliyorum, gerçekte okuyamam. Yalnızca sen okuyabilirsin. Beni iyi izle. Önce bu şekilde tam karşına yerleştirip, iki elinin parmaklarıyla kafatasının şakaklarına usulca dokunacaksın.”</p>

  <p class="normal1">Kız parmaklarını kafatasının kenarlarına koyup, emin olmak istermiş gibi bana baktı.</p>

  <p class="normal1">“Sonra bakışlarını ayırmadan kafatasının alnına bakacaksın. Kendini kasarak dik dik bakmak değil de, usulca ve nazikçe bakacaksın. Fakat, gözlerini asla ayırma. Gözlerin ne kadar kamaşırsa kamaşsın bakışlarını kafatasından ayırmayacaksın.”</p>

  <p class="normal1">“Kamaşma?”</p>

  <p class="normal1">“Evet, öyle. Bakışlarını ayırmadan baktıkça, kafatası ışık ve ısı yaymaya başlar. Senin parmak uçlarınla o ışığı sessizce takip etmen yeterli olur. Bunu başarabilirsen eski rüyaları okumayı da başarırsın.”</p>

  <p class="normal1">Kızın anlattıklarını, bir kez kafamdan tekrar ettim. Kızın söylediği ışığın nasıl bir ışık olduğunu ve nasıl dokunulabileceğini elbette aklımdan geçiremiyordum, ama ne yapmam gerektiğini kafama yerleştirebildim. Kızın kafatasının üzerindeki ince parmaklarına bakarken, eskiden bir yerlerde o kafatasını görmüşüm gibi güçlü bir <span class="ideitalik">deja vu</span>’ya kapıldım. Kemiğin iyice yıkanmış gibi beyaz oluşu ve alnındaki çukurluk bende, kızın yüzünü ilk gördüğüm andaki gibi, yüreğimin derinliklerinden gelen bir sarsıntı yarattı. Fakat bunun doğru bir bellek parçası mı, yoksa zaman ve yerin bir anlık kaymasıyla doğan bir sanrı mı olduğunu kestirebilecek durumda değildim.</p>

  <p class="normal1">“Bir şey mi oldu?” diye sordu kız.</p>

  <p class="normal1">Başımı iki yana salladım. “Bir şey olduğu yok. Biraz düşünüyordum sadece. Sanırım, senin şimdiki açıklaman sayesinde ne yapmam gerektiğini anladım. Geriye gerçekten denemek kalıyor.”</p>

  <p class="normal1">“Önce yemek yiyelim” dedi kız. “İşe başlayınca yemek yiyecek zaman bulamazsın.”</p>

  <p class="normal1">Kız iç taraftaki küçük mutfaktan tencereyi getirerek, sobanın üzerinde ısıttı. Yemek, soğan ve patatesli sebze haşlamasıydı. Nihayet tencere ısınıp, insana huzur veren sesler çıkarmaya başlayınca, kız tenceredeki yemekten tabaklara koyarak, cevizli ekmekle birlikte masaya getirdi.</p>

  <p class="normal1">Karşılıklı oturarak, tek kelime konuşmadan yemeğimizi yedik. Yemeğin kendisi fazlasıyla sadeydi ve çeşnilerin hepsinin tadı da o ana kadar hiç tatmadığım şeylerdi, ama yemek kesinlikle kötü değildi ve yemeğimi bitirdiğimde içim ısınmış gibiydi. Sonra, sırada sıcak çay vardı. Şifalı bitkilerden yapılmış gibi, tadı buruk bir yeşil çaydı.</p>

  <p class="normal1">&nbsp;</p>

  <p class="normal1">Rüya okuma, kızın anlattığı kadar kolay bir iş değildi. Işık damarları oldukça inceydi ve tüm sinirlerimle ne kadar yoğunlaşırsam yoğunlaşayım, o labirenti andıran karmaşanın içinde düzgünce ilerleyemedim. Yine de, eski rüyaların varlığını parmaklarımın ucunda net olarak hissetmeyi başardım. Bazen fısıltılar gibi, bazen de akıp giden görüntü kareleri gibiydi. Fakat parmaklarım henüz bunları berrak mesajlar olarak algılamaktan uzaktı. Yalnızca gerçekten var olduklarını hissedebilmiştim, o kadar.</p>

  <p class="normal1">Nihayet iki rüyayı okumayı bitirdiğimde, saat onu geçmişti bile. Rüyalarını artık serbest bırakan kafatasını kıza geri verip, gözlüğümü çıkararak yorulan gözlerimi parmaklarımla ovaladım.</p>

  <p class="normal1">“Yoruldun değil mi?” diye sordu kız.</p>

  <p class="normal1">“Biraz” diye yanıtladım. “Gözlerim henüz tam olarak alışmadı. Bakışlarımı ayırmadan izleyince, gözlerim ışığı tamamen yakalıyor, bu da kafamın iç tarafında acıya neden oluyor. Gerçi, pek o kadar şiddetli bir acı değil. Gözlerim yoruluyor, sabit bir noktaya bakışlarımı ayırmadan bakamaz hale geliyorum sadece.”</p>

  <p class="normal1">“Başlangıçta herkese öyle olur” dedi kız. “Başlangıçta gözler alışmadığından, tam olarak okumak güçtür. Fakat zamanla alışırsın, endişelenecek bir şey yok. Bir süre ağırdan alalım.”</p>

  <p class="normal1">“Sanırım öylesi daha iyi olur” dedim.</p>

  <p class="normal1">Eski rüyayı rafa kaldırınca, kız çıkmak için hazırlanmaya başladı. Sobanın kapağını açıp kor kırmızı yanan kömürleri küçük bir kürekle alıp, bir kovadaki kuma gömdü.</p>

  <p class="normal1">“Yorgunluğun yüreğinin içerisine girmesine izin verme” dedi kız. “Annem her zaman söylerdi. Yorgunluk insanın vücuduna hükmedebilir, ama yüreğimin bana kalsın isterim, derdi.”</p>

  <p class="normal1">“Aynen öyle” dedim.</p>

  <p class="normal1">“Yine de, doğrusunu söylemek gerekirse, yüreğin nasıl bir şey olduğunu ben tam olarak bilemiyorum. Tam olarak ne anlama geldiğini, ne şekilde kullanmak gerektiğini falan işte. Yalnızca, bir söz olarak aklımda tutuyorum.”</p>

  <p class="normal1">“Yürek kullanılır bir şey değildir” dedim. “Yürek dediğin olduğu yerde durur sadece. Rüzgâr gibi. Senin, hareketlerini hissedebilmen yeter.”</p>

  <p class="normal1">Kız sobanın kapağını kapatıp, kahve çaydanlığı ve fincanları iç tarafa götürerek yıkadıktan sonra, basit bir kumaştan yapılma mavi mantosunu giyiverdi. Kesilip alınmış, uzun zaman sonra gerçek kimliğini kaybetmiş bir gökyüzü parçasını andıran bir maviydi. Kız, derin düşüncelere dalmış bir halde, bir süre daha sobanın başında bekledi.</p>

  <p class="normal1">“Sen buraya başka bir yerden mi geldin?” diye sordu kız, bir an aklına gelivermiş gibi.</p>

  <p class="normal1">“Evet, öyle” dedim.</p>

  <p class="normal1">“Orası nasıl bir yerdi peki?”</p>

  <p class="normal1">“Hiçbir şey anımsamıyorum” dedim. “Kusura bakma, ama hiçbir şey anımsamıyorum. Gölgemi aldıklarında, eski dünyama ilişkin belleğim de bir yerlere uçuverdi sanırım. Fakat çok uzaklara uçtuğu kesin.”</p>

  <p class="normal1">“Fakat yürek ne demek, anlayabiliyorsun.”</p>

  <p class="normal1">“Sanırım evet.”</p>

  <p class="normal1">“Benim annemin de yüreği vardı” dedi kız. “Fakat annem, ben yedi yaşındayken yok oldu. Sanırım bu kesinlikle, annemin senin gibi yüreği olması yüzünden.”</p>

  <p class="normal1">“Yok mu oldu?”</p>

  <p class="normal1">“Evet, yok oldu. Fakat bu konuyu kapatalım. Burada yok olan insanlar hakkında konuşmak uğursuzluk getirir. Senin yaşadığın o şehri anlatsana. Bir şeyler anımsıyorsundur herhalde.”</p>

  <p class="normal1">“Anımsayabildiğim, yalnızca iki şey var” dedim. “Yaşadığım şehir surlarla çevrili değildi ve biz, gölgelerimizi sürükleyerek yaşardık.”</p>

  <p class="normal1">&nbsp;</p>

  <p class="normal1">Evet, öyle. Biz gölgelerimizi sürükleyerek yaşardık. Bu şehre geldiğimde, gölgemi kapı bekçisine teslim etmek zorunda kalmıştım.</p>

  <p class="normal1">“O şeyi peşine takmış halde bu şehre giremezsin” demişti, kapı bekçisi. “Ya gölgenden vazgeçeceksin ya da içeri giremezsin. İkisinden biri.”</p>

  <p class="normal1">Gölgemden vazgeçmeyi seçtim.</p>

  <p class="normal1">Kapı bekçisi beni kapının yanındaki bir boş alana dikti. Öğlenden sonra saat üçte, güneş gölgemi net olarak yere düşürüyordu.</p>

  <p class="normal1">“Kımıldamadan dur” dedi bekçi. Sonra cebinden bıçağını çıkararak keskin ağzını gölgemle vücudumun sınırında kalan çizgide, yere daldırarak, bir süre sağa sola oynattıktan sonra gölgemi yerden çekip alıverdi.</p>

  <p class="normal1">Gölge direniyormuş gibi kısa bir süre titredi sonra yerden kopartılıp alınınca ben de güçten düşüp, oradaki sandalyeye çömeliverdi. Vücudumdan kesilip alınan gölgem, düşündüğümden daha sefil bir durumdaydı ve o da yorgunluktan bitkin düşmüş gibi görünüyordu.</p>

  <p class="normal1">Kapı bekçisi bıçağın ağzını kılıfına yerleştirdi. Bekçiyle birlikte, bir süre vücudumdan ayrılan gölgeye baktık.</p>

  <p class="normal1">“Ne dersin? Bu şekilde ayrılıverince tuhaf oluyor, değil mi?” dedi. “Gölge hiçbir işe yaramaz. Yalnızca ağırlık işte.”</p>

  <p class="normal1">“Kötü bir şey yaptığımın farkındayım, ama bir süre, senden ayrılmam gerekiyor” dedim, gölgenin yanına yaklaşarak. “Böyle bir şey yapmayı aklımın ucundan bile geçirmezdim, ama koşullar böyle işte. Bir süre sabredip, tek başına bekle.”</p>

  <p class="normal1">“Bir süre derken? Ne zamana kadar?” diye sordu gölge.</p>

  <p class="normal1">Bilmediğimi söyledim.</p>

  <p class="normal1">“Sanırım pişman olacaksın” dedi gölge, cılız sesiyle. “Koşulların ayrıntısını bilemiyorum, ama insanın gölgesinden ayrılması tuhaf değil mi, sence de? Bu yanlış bir şey ve burası da yanlış bir yermiş gibi geliyor bana. İnsan gölgesiz yaşayamadığı gibi, gölge de insanı olmadan var olamaz. Buna rağmen, ikimiz ayrıldığımız halde, var olmaya devam ediyoruz. Bunda bir yanlışlık var. Sence de öyle değil mi?”</p>

  <p class="normal1">“Evet, doğal olmadığını kabul ediyorum” dedim. “Fakat burada, hiçbir şey doğal değil zaten. Doğal olmayan bir yerde, doğal olmayan ortama ayak uydurmaktan başka çare yok.”</p>

  <p class="normal1">Gölge başını iki yana salladı. “Bu sadece bir kuruntu. Fakat ben, kuruntudan daha fazlasını anlayabiliyorum. Buranın havası bana uygun değil. Buranın havası, başka yerlerin havasından farklı. Buradaki hava ne beni, ne de seni olumlu etkiler. Beni fırlatıp atmamalıydın. Biz şimdiye kadar hiç sorun yaşamadan gelmedik mi? Neden beni fırlatıp attın?”</p>

  <p class="normal1">Her halükârda, bunun yanıtını vermek için çok geçti artık. Gölgem, vücudumdan kesilip alınmıştı.</p>

  <p class="normal1">“Biraz zaman geçsin, rahatlayınca seni almaya gelirim” dedim. “Sanırım bu yalnızca geçici bir süre için, o kadar uzun sürmez. Yine bir araya geliriz.”</p>

  <p class="normal1">Gölge hafifçe iç geçirdi, sonra güçsüzleşmiş, tek bir noktaya sabitleyemediği gözleriyle bana baktı. Öğleden sonra saat üç güneşi ikimize vuruyordu. Benim gölgem, gölgeminse vücudu yoktu artık.</p>

  <p class="normal1">“Bu senin geleceğe sadece iyi yönlerinden bakmandan başka bir şey değil” dedi gölge. “Her şey o kadar kolay ilerlemez. İçimde kötü bir his var. Bir şans yakalayıp buradan kaçıp kurtularak eski dünyamıza dönelim.”</p>

  <p class="normal1">“Eski dünyamıza dönmeyeceğim. Nasıl döneceğimi de bilmiyorum. Sen de bilmiyorsundur herhalde.”</p>

  <p class="normal1">“Şimdilik, evet. Fakat canımı dişime takar, nasıl en başa döneceğimizi bulurum. Seninle arada sırada buluşup, görüşmek isterim. Beni bulur musun?”</p>

  <p class="normal1">Başımı evet anlamında sallayarak, elimle gölgenin omzuna dokundum, sonra da kapı bekçisinin yanına gittim. Ben gölgeyle konuşurken, kapı bekçisi gelip geçeni rahatsız etmesinler diye meydandaki taşları toplayarak bir köşeye yığmıştı.</p>

  <p class="normal1">Ben yanına yaklaşınca, kapı bekçisi eline bulaşan beyaz tozları gömleğinin eteğine silip temizledikten sonra, o kocaman elini omzuma koydu. Bu bir samimiyet göstergesi miydi, yoksa o kocaman güçlü elini iyice algılamamı mı istiyordu, anlayamamıştım.</p>

  <p class="normal1">“Gölgene çok iyi bakarım” dedi bekçi. “Günde üç öğün yemeğini düzgün olarak verir, her gün bir kez dışarıya da salarım. Merak etme sen. Endişelenmeni gerektirecek hiçbir şey yok.”</p>

  <p class="normal1">“Arada sırada onu görebilir miyim?”</p>

  <p class="normal1">“Nasıl söylesem…” dedi bekçi. “ Her istediğin zaman gelip göremezsin, ama bu, tamamen göremeyeceğin anlamına da gelmez. Doğru zamanda, koşullar da uygun olursa ve bir de benim keyfim yerindeyse görüşebilirsin.”</p>

  <p class="normal1">“Peki, gölgemi geri almak istediğimde ne yapmalıyım?”</p>

  <p class="normal1">“Sanırım buradaki işleyişi tam olarak anlayamadın” dedi bekçi, omzumdaki elini çekmeden. “Bu şehirde hiç kimse gölge sahibi olamaz ve bir kez bu şehre giren, asla dışarı çıkamaz. Dolayısıyla sorduğun bu sorunun hiçbir anlamı yok.”</p>

  <p class="normal1">İşte böylece gölgemden ayrıldım.</p>

  <p class="normal1">&nbsp;</p>

  <p class="normal1">Kütüphaneden çıkınca, kıza onu evine kadar bırakabileceğimi söyledim.</p>

  <p class="normal1">“Bana eşlik etmene gerek yok” dedi kız. “Geceleri korkmam. Zaten senin evin de farklı yönde.”</p>

  <p class="normal1">“Gelmek istiyorum” dedim. “Sanırım biraz heyecanlandım. Odama dönsem bile, hemen uyuyamam herhalde.”</p>

  <p class="normal1">İkimiz yan yana eski köprünün güney tarafına geçtik. Irmaktaki küçük adadaki söğütlerin dalları serinliği henüz kaybolmayan bahar rüzgârıyla salınıyor, ay ışığı tuhaf bir şekilde üzerinde yürüdüğümüz döşeme taşlarını aydınlatıyordu. Nem yüklü hava, tüm ağırlığıyla şehrin üzerine çökmüş, usul usul geziniyordu. Kız topuz yaptığı saçlarını çözerek, eliyle toplayıp omzundan önüne düşecek şekilde mantosunun içine sokmuştu.</p>

  <p class="normal1">“Saçların çok güzel” dedim.</p>

  <p class="normal1">“Teşekkür ederim” dedi.</p>

  <p class="normal1">“Daha önceden de saçlarına iltifat eden olmuş muydu?”</p>

  <p class="normal1">“Hayır, olmadı. İlk kez sen söylüyorsun” dedi.</p>

  <p class="normal1">“İltifat edildiğinde kendini nasıl hissediyorsun?”</p>

  <p class="normal1">“Bilmem” dedi kız, ellerini mantosunun ceplerine iyice yerleştirip, yüzüme bakarak. “Saçlarıma iltifat ettiğini anlıyorum. Fakat sanırım durum bundan ibaret değil. Saçlarım senin içinde farklı bir şeyler uyandırdı ve aslında onu söylemek istiyorsun.”</p>

  <p class="normal1">“Hayır, değil. Ben, senin saçların hakkında konuşuyorum.”</p>

  <p class="normal1">Gökyüzünde bir şeyler arıyormuş gibi bakınarak, hafifçe gülümsedi. “Kusura bakma. Senin konuşma tarzına henüz alışamadım sadece.”</p>

  <p class="normal1">“Önemli değil. Zamanla alışırsın” dedim.</p>

  <p class="normal1">&nbsp;</p>

  <p class="normal1">Kızın evi atölyeler semtindeydi. Atölyeler semti, fabrikalar semtinin güneyinde bir köşede, köhne bir yerdi. Zaten fabrikalar semti de, terk edilmiş gibi, insana yalnızlık hissi veren bir yerdi. Bir zamanlar berrak suyunun üzerinde mavna ve kayıkların gidip geldiği su kanalının kapakları da kapanmış, su buharlaşıp gittiği için yer yer kanalın dibi görünmeye başlamıştı. Beyaz katmanlar oluşturan bir çamur tabakası, devasa bir kadim yaratığın kıvrımlı cesedi gibi ortaya çıkmaya başlamıştı. Kanalın kıyısında yüklerin indirilip yüklendiği genişçe bir taş merdiven vardı, ama artık kullanan olmayınca, taşların aralıklarına kök salan otlar uzayıp gitmişti. Eski şişeler ve paslanmış makine parçaları çamurun yüzeyinden başlarını çıkarmıştı, hemen ilerisinde de ise ahşap bir mavna çürümeye terk edilmişti.</p>

  <p class="normal1">Kanal boyunca, in cin top oynayan, terk edilmiş fabrikalar sıralanıyordu. Kapıları kapalı, pencereleri kırık dökük, duvarları sarmaşıklarla kaplı, acil durum merdivenleri pas yuvası olmuş, her tarafları otlarla kaplanmıştı.</p>

  <p class="normal1">Fabrika sırasını geçince ustaların konutları vardı. Beş katlı, eski püskü binalardı bunlar. Bir zamanlar zenginlerin yaşadığı lüks apartmanlar olduğunu, ama zaman değişince, apartmanlardaki daireleri küçük kısımlara ayırıp kullanan fakir ustaların yaşamaya başladığını söyledi, kız. Fakat o ustalar da, artık usta değillerdi. Onların çalıştığı fabrikaların neredeyse tamamı kapanmıştı. Zanaatları artık hiçbir işe yaramıyordu; şehrin talep ettiği ufak tefek şeyler olduğunda çalışıyorlardı yalnızca. Kızın babası da onlardan biriydi.</p>

  <p class="normal1">Kanal üzerindeki son taş köprü geçilince kızın yaşadığı apartmanın da bulunduğu bloğa ulaşılıyordu. Bloklar arasında, ortaçağ kalelerinin savunma düzenlerini anımsatan köprü geçitler vardı.</p>

  <p class="normal1">Saat gece yarısına yaklaştığından, ışıkların çoğu sönmüştü. Kız elimden çekiştirerek, sanki gökyüzünde insanların peşine düşmüş devasa bir kuştan kaçmaya çalışıyormuş gibi, o labirent gibi geçitlerden koşar adımlarla geçirdi. Sonra bloklardan birinin önünde durup benimle vedalaştı.</p>

  <p class="normal1">“İyi geceler” dedim.</p>

  <p class="normal1">Sonra tek başıma batı tepesinin yamacına tırmanıp, kaldığım odaya döndüm.</p>
</body>
</html>
