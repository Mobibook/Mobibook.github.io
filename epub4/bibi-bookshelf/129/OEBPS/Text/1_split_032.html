<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_31"><br class="calibre2" />
  31<br class="calibre2" />
  Haşlanmış Harikalar Diyarı</h1>

  <p><br class="chapter" /></p>

  <p class="kitapickapak1">Turnike, Police, deterjan</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Boru hattının çıkışından Aoyama İççome’ye kadar pek fazla bir mesafe yoktu. İkimiz hat üzerinde ilerleyip, tren geldiğinde sütunların arasına çekilerek kendimizi koruduk. Biz trenin içini net olarak görebiliyorduk, ama metro yolcuları dönüp bize bakmıyordu bile. Metro yolcuları dışarıda bir manzara görmeyi ummazlar zaten. Gazetelerini okuyor ya da öylesine boş boş etrafa bakınıyorlardı. Metro şehir içinde hareket etmek için etkin ve kolay bir yol olmaktan öteye geçmez. Hiç kimse metroya keyif için binmez.</p>

  <p class="normal1">Yolcu sayısı pek fazla değildi. Neredeyse hiç ayakta yolcu yoktu. İşe gitme saati geçmiş bile olsa, benim bildiğim kadarıyla, sabah saat onu geçse bile Ginza Hattı çok daha kalabalık olurdu.</p>

  <p class="normal1">“Bugün günlerden neydi?” diye sordum, kıza.</p>

  <p class="normal1">“Bilmiyorum. Bugünün hangi gün olduğu aklımın ucundan bile geçmedi” dedi kız.</p>

  <p class="normal1">“Hafta içi günlere oranla yolcu sayısı çok az” diyerek, başımı hafifçe yana eğdim. “Belki de pazar günüdür.”</p>

  <p class="normal1">“Pazar günüyse ne olmuş?”</p>

  <p class="normal1">“Bir şey olduğu yok. Yalnızca pazar günüdür” dedim.</p>

  <p class="normal1">Metro hattında düşündüğümden çok daha kolay yürünüyordu. Geniş, engelsiz, trafik ışıksız bir yol; ayrıca arabalar da geçmiyordu. Bağış toplayanlar olmadığı gibi, sarhoşlar da yoktu. Duvarlardaki floresan lambalar ayaklarımızı bastığımız yeri yeterince aydınlatıyordu, cereyan sayesinde havası da temizdi. En azından yeraltındaki küf kokan havayla karşılaştırıldığında şikâyet edilecek bir durum yoktu.</p>

  <p class="normal1">Önce Ginza yönüne giden bir treni savuşturduk, sonra da Şibuya trenini. Nihayet Aoyama İççome İstasyonu’nun yanı başına geldiğimizde, sütunların gölgesinden peronun ne durumda olduğuna baktık. Metro hattında yürüdüğümüzü görevliler görecek olursa başımız belayı girerdi. Nasıl bir bahaneyle kendimizi savunabileceğimizi hiç bilemiyordum. Peronun en başında yukarı çıkılan bir merdiven görünüyordu. Önünü kapatan çit kolayca geçilebilecek gibiydi. Sorun istasyon görevlilerine yakalanmamaktı.</p>

  <p class="normal1">Ginza yönüne giden trenin gelerek peronda duruşunu, kapılarını açarak yolcularını kusup, yeni yolcularını aldıktan sonra hareket edişini sütunların gölgesinde hiç kımıldamadan izledik. Kondüktörün perona inip, yolcuların inip binmesini kontrol ettikten sonra hareket için işaret verdiğini gördük. Tren gözden kaybolunca istasyon görevlileri de bir yerlere gidiverdi. Karşı taraftaki peronda da görevli yoktu.</p>

  <p class="normal1">“Gidelim” dedim. “Koşmadan, hiçbir şey yokmuş gibi yaparak yürü. Koşacak olursan yolcular şüphelenebilir.”</p>

  <p class="normal1">“Tamam” dedi kız.</p>

  <p class="normal1">Sütunların gölgesinden çıkarak, peronun dibine kadar hızlı adımlarla ilerleyip, sanki bu her gün yaptığımız bir şeymiş gibi bir edayla demir merdivenlerden çıkıp, çiti geçtik. Bizim neyin nesi olduğumuzu merak eden gözlerle bize bakıyorlardı. Pantolonumuz ve eteğimiz sırılsıklam ıslak, saçlarımız dağınık, ışıklardan gözlerimiz kamaşmış ve terlemiş bir haldeydik. Öyle birilerinin metro işletmesiyle ilgili olabileceğine hiç kimse ihtimal bile vermez. Fakat kim kalkar da keyif olsun diye metro hattında gezintiye çıkar ki?</p>

  <p class="normal1">Onlar kendilerince bir yoruma ulaşmadan önce peronu hızla geçerek bilet turnikesine ulaştık. Turnikenin önüne geldiğimiz anda da biletimizin olmadığı aklıma geliverdi.</p>

  <p class="normal1">“Biletimiz yok” dedim.</p>

  <p class="normal1">“Kaybettik deyip parasını öderiz” dedi kız.</p>

  <p class="normal1">Turnikede bekleyen genç görevliye biletlerimizi kaybettiğimizi söyledim.</p>

  <p class="normal1">“İyice baktınız mı?” dedi istasyon görevlisi. “Çok fazla cebiniz var çünkü. Bir kez daha bakar mısınız lütfen?”</p>

  <p class="normal1">Turnikenin önünde giysilerimizin her tarafını arıyormuşuz gibi yaptık. O arada istasyon görevlisi kuşku dolu bakışlarla kılığımızı süzüyordu.</p>

  <p class="normal1">Evet, yok, dedim.</p>

  <p class="normal1">“Nereden bindiniz?”</p>

  <p class="normal1">Şibuya, dedim.</p>

  <p class="normal1">“Şibuya’dan buraya kadar gelmek için ne kadar ödemiştiniz?”</p>

  <p class="normal1">Unuttuğumu söyledim. “120 bilemedin 140 yen kadar bir şeydi sanırım.”</p>

  <p class="normal1">“Anımsamıyor musunuz?”</p>

  <p class="normal1">“Kafamız dalgındı biraz” dedim.</p>

  <p class="normal1">“Gerçekten Şibuya’dan mı bindiniz?” diye sordu, istasyon görevlisi.</p>

  <p class="normal1">“İyi de buraya gelen trenin ilk kalkış yeri Şibuya değil mi? Niye yalan söyleyelim?” diye, itiraz ettim.</p>

  <p class="normal1">“Karşı perondan bu perona geçmiş de olabilirsiniz. Ginza Hattı bir hayli uzundur. Üstelik Tsudanuma’dan Tozai Hattı ile Nihonbaşi’ye çıkarak, orada tren değiştirerek buraya kadar gelmiş de olabilirsiniz.”</p>

  <p class="normal1">“Tsudanuma?”</p>

  <p class="normal1">“Mesela yani” dedi istasyon görevlisi.</p>

  <p class="normal1">“Peki Tsudanuma’dan buraya ücret ne kadar? O ücreti ödeyeceğim. Yeterli olur değil mi?”</p>

  <p class="normal1">“Tsudanuma’dan mı geldiniz?”</p>

  <p class="normal1">“Hayır” dedim. “Tsudanuma’ya hayatımda bir kez bile gitmedim.”</p>

  <p class="normal1">“Öyleyse niye ödüyorsunuz?”</p>

  <p class="normal1">“Sen öyle dedin diye.”</p>

  <p class="normal1">“Ben mesela demedim mi?”</p>

  <p class="normal1">O sırada sonraki tren gelince, inen yirmi kadar yolcu turnikeden geçip dışarı çıktılar. Bense çıkıp gidişlerini arkalarından izledim. Aralarında biletini kaybeden tek bir kişi bile yoktu. Sonra pazarlığımıza kaldığımız yerden devam ettik.</p>

  <p class="normal1">“Peki hangi mesafenin ücretini ödersek razı olacaksınız?” diye sordum.</p>

  <p class="normal1">“Bindiğiniz yerden buraya kadar” dedi istasyon görevlisi.</p>

  <p class="normal1">“Şibuya diyorum ya işte” dedim.</p>

  <p class="normal1">“Fakat ücretini anımsamıyorsunuz.”</p>

  <p class="normal1">“Öyle şeyler hemen unutuluverir. Herhalde sen de McDonald’s’ta kahvenin ne kadar olduğunu anımsamıyorsundur.”</p>

  <p class="normal1">“Ben McDonald’s kahvesi falan içmem” dedi istasyon görevlisi. “Öyle şeyler israftan başka bir şey değil.”</p>

  <p class="normal1">“Mesela yani” dedim. “Öylesi küçük ayrıntılar hemen unutuluverir.”</p>

  <p class="normal1">“Her neyse. Biletini kaybeden herkes az para ödemeye çalışıyor. Herkes buraya gelip, Şibuya’dan bindiğini söylüyor. Herkes aynı.”</p>

  <p class="normal1">“Her neresi dersen parasını vereceğim diyorum ya işte. Neresi olsun?”</p>

  <p class="normal1">“Nereden bindiğinizi ben nerden bileyim?”</p>

  <p class="normal1">Hiçbir yere ulaşmayan tartışmadan yorulduğum için 1 000 yenlik bir banknot çıkarıp, adamın önüne koyduktan sonra elimi kolumu sallayarak dışarı çıktım. İstasyon görevlisinin arkamızdan bağırışını duyuyorduk, ama duymuyormuş gibi yaparak yürümeye devam ettik. Dünyanın sonunun gelmesine o kadar az bir süre kalmışken, bir iki bilet için daha fazla esir edilmek istemiyordum. Zaten şöyle bir düşünecek olursak, biz trene bile binmemiştik.</p>

  <p class="normal1">Dışarıda yağmur yağıyordu. İğne gibi ince bir yağmur, yerleri ve ağaçları iyice ıslatmıştı. Herhalde tüm gece boyu yağmış olmalıydı. Yağmurun yağması biraz içimi kararttı. O gün benim son günümdü, değerli bir gündü. Yağmur yağmasını istemiyordum. Bir iki gün iyice açık bir hava olsa yeterdi. Sonra J.G. Ballard romanlarındaki gibi, bir ay boyunca aralıksız yağsa bile, hiç umurumda olmazdı. Ben güneş ışıklarının her yanı kapladığı bir çimenlikte uzanıp müzik dinlemek, bira içmek istiyordum. Başka bir şey istemiyordum.</p>

  <p class="normal1">Fakat sanki benim isteklerime karşı gelirmişçesine, yağmurun kesilmek gibi bir niyeti yoktu. Kat kat buzdolabı saklama poşetiyle sarılmış gibi görünen bulutlar, havayı en ufak bir boşluk bırakmayacak şekilde kaplamış, ince yağmur damlaları bırakmaya aralıksız devam ediyorlardı. Sabah baskısı gazetelerinden birini alıp, hava durumuna bakmak istediysem de, gazete almak için metronun bilet kontrol noktasının yakınına kadar gitmem gerekecekti ve oraya kadar gidersem de istasyon görevlisiyle aramızdaki o anlamsız tartışma kaldığı yerden yeniden başlayacaktı. O yüzden gazete almaktan vazgeçtim. Gün can sıkıcı başlamıştı. O günün hangi gün olduğunu da hâlâ bilmiyordum.</p>

  <p class="normal1">İnsanlar hep şemsiyelerini açmış halde yürüyorlardı. Şemsiyesiz yürüyen bir ikimiz vardık. Bir binanın saçağının altına girip, Akropolis kalıntılarını izlermiş gibi, bir süre şehrin manzarasını dalgın dalgın izledik. Sıra sıra rengârenk arabalar yağmurla ıslanan kavşakta gidip geliyorlardı. Ayaklarımın altında, yerin derinliklerinde karanlık karalarının o ürkünç dünyasının olacağı aklımın ucundan bile geçmezdi.</p>

  <p class="normal1">“Yağmur yağdığı iyi oldu” dedi kız.</p>

  <p class="normal1">“Neden?”</p>

  <p class="normal1">“Neden olacak, hava açık olsaydı gözlerimizin kamaşmasından dolayı bir süre dışarı çıkamazdık. İyi olmadı mı?”</p>

  <p class="normal1">“Eh, belki” dedim.</p>

  <p class="normal1">“Şimdi ne yapacaksın?” diye, sordu kız.</p>

  <p class="normal1">“Önce sıcak bir şeyler içelim. Ondan sonra eve dönüp banyoya gireceğim.”</p>

  <p class="normal1">Yakınlardaki bir süpermarkete girip, girişin yakınındaki sandviç büfesinden iki mısır çorbası ve iki salamlı yumurtalı sandviç sipariş ettik. Bankonun içindeki kız üstümüzün başımızın pis haline önce biraz şaşırdıysa da, farkına varmamış gibi yaparak doğal tavrını bozmadan siparişlerimizi aldı.</p>

  <p class="normal1">“İki mısır çorbası ve iki salamlı yumurtalı sandviç” dedi kız.</p>

  <p class="normal1">“Doğrudur” dedim. Sonra “Bugün günlerden ne?” diye sordum.</p>

  <p class="normal1">“Pazar” diye yanıtladı.</p>

  <p class="normal1">“Gördün mü?” dedim, tombul kıza. “Tutturmuşum.”</p>

  <p class="normal1">Çorba ve sandviçlerimiz gelene kadar yanımızdaki taburede bırakılan <span class="ideitalik">Sports Nippon</span> gazetesini okuyarak zaman öldürmeye çalıştım. Spor gazetesi okumanın bir faydası olacağını hiç sanmıyordum, ama hiçbir şey okumamaktan da iyiydi. Gazetenin tarihi 2 Ekim Pazar’dı. Spor gazetesinde hava durumu kısmı yoktu, ama onun yerine, at yarışı sayfalarında yağmurun durumu ayrıntılı olarak verilmişti. Yağmurun olasılıkla akşama doğru dineceği, ama her halükârda son yarışlarda pistin ağır olacağı ve yarışın çetin geçeceği yazılıydı. Cingu Stadyumu’nda Yakult ve Çunichi son maçlarını oynanmışlar, Yakult 6:2 yenilmişti. Cingu Stadyumu’nun tam altında karanlık karalarının büyük bir yuvası olduğunu hiç kimse bilmiyordu.</p>

  <p class="normal1">Kız ilk sayfasına bakmak istediğini söyleyince, o sayfayı ayırarak verdim. Kızın okumak istediği yazı “Meni içildiğinde ten güzelleşir mi?” başlıklı makaleydi galiba. Hemen altında “Kafese kapatıp tecavüz ettiler” başlıklı bir başka haber vardı. Kafese kapatılmış bir kadına nasıl tecavüz edebildiklerini hayalimde canlandıramadım. Herhalde uygun bir yol bulmuşlardır. Fakat her ne şekilde olursa olsun bir hayli zahmetli bir iş olsa gerek. Sanırım benim yapmama imkân yok.</p>

  <p class="normal1">“Baksana, meninin yutulması hoşuna gider mi?” diye sordu kız, bana.</p>

  <p class="normal1">“Pek umursamam” diye yanıtladım.</p>

  <p class="normal1">“Fakat burada şöyle yazıyor. ‘Erkekler genelde oral seks sırasında kadının menilerini yutmalarından hoşlanırlar. Bu sayede erken kendinin kadın tarafından her şeyiyle kabul edildiğinden emin olur. Bu bir tören, bir onaydır’ diyor.”</p>

  <p class="normal1">“Bilmem” dedim.</p>

  <p class="normal1">“Hiç yutan oldu mu?”</p>

  <p class="normal1">“Anımsamıyorum. Herhalde olmadı.”</p>

  <p class="normal1">“Hmm” diyen kız, yazının kalanını okumayı sürdürdü.</p>

  <p class="normal1">Bense Central Ligi ile Pasifik Ligi arasındaki beysbol isabet oranları karşılaştırmasına bakıyordum.</p>

  <p class="normal1">Çorba ve sandviçlerimiz geldi. Çorbamızı içip sandviçlerimizin yarısını yedik. Tost, salam, yumurta akı ve sarısının tadı ağzımın içinde yayıldı. Kâğıt peçete ile dudaklarıma yapışan ekmek kırıntılarını ve yumurta sarısı parçalarını silip, derince iç geçirdim. Bütün vücudumun bitkinliğini çıkarmak ister gibi derin bir iç geçirmeydi. İnsan ömründe böylesine derin iç geçirmeleri sık sık yaşamaz.</p>

  <p class="normal1">Kafeden çıkıp taksi çevirdik. Üstümüz başımız kir içinde olduğundan, durup bizi alacak bir taksi bulmamız epeyce zaman aldı. Duran taksinin şoförü uzun saçlı genç bir adamdı ve araba stereosunda Police müziği çalıyordu. Yüksek sesle gideceğimiz yeri söyledikten sonra koltuğa gömüldüm.</p>

  <p class="normal1">“Baksana, üstün başın neden o halde?” diye sordu şoför, dikiz aynasına bakarak.</p>

  <p class="normal1">“Yağmurun altında biriyle kapıştılar da ondan” diye kız yanıtladı.</p>

  <p class="normal1">“Oo, süper” dedi şoför. “Yine de feci durumdasın. Boynunun yan tarafında da koca bir çürük izi kalmış”</p>

  <p class="normal1">“Biliyorum” dedim.</p>

  <p class="normal1">“Fakat olsun. Ben öyle şeylere aldırış etmem” dedi şoför.</p>

  <p class="normal1">“Neden?” diye sordu, tombul kız.</p>

  <p class="normal1">“Ben, genç ve rock müzik dinler gibi görünenlerden başkasını arabama almam. Öyle müşterilerinse üstüne başına bakmam. Bu söyledikleriniz benim için yeter de artar bile. Police sever misiniz?”</p>

  <p class="normal1">“Kısmen evet” diye yanıtlayarak geçiştirdim.</p>

  <p class="normal1">“Şirket bu tür müzikler çalmamamızı söylüyor. Radyodan şarkı programlarını çalacakmışız. Şaka gibi. Masahiko Kondo ya da Seiko Matsuda gibilerini hiç dinleyemeyeceğim şahsen. En süperi Police. Gün boyu dinlesem bile hiç bıkmam. Reggae de severim gerçi. Bayım, reggae’ye ne dersiniz?”</p>

  <p class="normal1">“Fena olmaz” dedim.</p>

  <p class="normal1">Police kaseti bitince, şoför Bob Marley’in canlı kayıt kasetini dinletti. Torpido gözü tıka basa kaset doluydu. Bitkindim, üşümüştüm, uykum vardı ve vücudumun tüm eklemleri her an dağılıverecekmiş gibi olduğundan hiç müzik dileyecek havamda değildim, ama bizi arabasına almış olması bile bir lütuftu. Şoförün elleri direksiyonda, omuzlarıyla reggae ritmi tutuşunu dalgın gözlerle izledim.</p>

  <p class="normal1">Oturduğum apartmanın önünde arabayı durdurunca ücreti ödedikten sonra, 1 000 yenlik banknot çıkarıp bahşiş olarak verirken “Kaset alırsın” dedim.</p>

  <p class="normal1">“Çok hoş” dedi şoför. “Umarım bir yerlerde yine görüşürüz.”</p>

  <p class="normal1">“Umarım” dedim.</p>

  <p class="normal1">“Fakat ne dersin? On, on beş yıl sonra her tarafta taksilerde rock müziği çalıyor olamaz mı? Öylesi daha hoş olmaz mıydı?”</p>

  <p class="normal1">“Umarım öyle olur” dedim.</p>

  <p class="normal1">Fakat bana hiç de öyle olacakmış gibi gelmiyordu. Jim Morrison’un ölümünün üzerinden on yıldan uzun bir süre geçmişti, ama Doors müziği çalan bir taksiye hiç denk gelmemiştim. Dünyada değişen şeyler var, değişmeyen şeyler var. Değişmeyen şeyler, asla değişmezler. Taksilerde çalınan müzikler de bunlardan biridir. Taksi radyolarında klasik şarkılar, düzeysiz talk-show’lar ve beysbol naklen yayınından başka bir şey olmaz. Alış veriş merkezlerinin hoparlörlerinde Raymond LeFevre orkestra müzikleri, birahanelerde Polka, yılsonunda işlek caddelerde Ventures’in Noel şarkısı çalar.</p>

  <p class="normal1">İkimiz birlikte asansörle yukarı çıktık. Kapım hâlâ menteşelerinden çıkarılmış haldeydi, ama birileri dışarıdan bakıldığında sağlammış gibi dursun diye, kapıyı çerçevesine düzgün bir şekilde oturtmuştu. Kimin yaptığını bilemiyordum, ama bir hayli zaman alacağı ve güç harcamak gerektireceği kesindi. Taş Devri Cro-Magnon insanının mağara kapağını açması gibi bir hareketle çelik kapıyı oynatıp, kızı içeri aldım. Sonra kapıyı iç taraftan tekrar oynatarak yerine yerleştirerek, evin içi dışarıdan görülemeyecek hale getirip zincirini taktım.</p>

  <p class="normal1">Evin içi muntazam bir şekilde toparlanmıştı. Önceki gün o darmadağın olmuş halinin, bir an benim gördüğüm bir halüsinasyon olduğunu düşündürtecek kadar düzenliydi. Altüst edilen mobilyaların tamamı eski haline getirilmiş, yerlere saçılan kap kacak toparlanmış, kırılan şişe ve mutfak gereçlerinin parçaları bir yerlere kaybolmuş, kitap ve plaklarım raflara dizilmiş, giysiler elbise dolabına asılmıştı. Mutfak, banyo, yatak odası da ışıltılar saçacak şekilde temizlenmiş, yerlerde toz zerresi bile kalmamıştı.</p>

  <p class="normal1">Fakat dikkatlice bakınca, o yıkımın izleri hâlâ duruyordu. Tüpü parçalanmış televizyon, zaman tüneli gibi oyuk haldeydi; buzdolabının işi bitmiş, içi de güzelce boşaltılmıştı. Lime lime edilen giysilerim ortadan kaybolmuş, dolapta ancak küçük bir bavula sığdırılabilecek kadar elbiseden başka bir şey kalmamıştı. Duvar saati durmuş, elektrikli aletlerden doğru düzgün çalışan hiçbir şey kalmamıştı. Birileri kullanılmayacak hale gelen şeyleri güzelce ayıklamış olmalıydı. Bu sayede evim tertemiz olmuştu. Gereksiz hiçbir şey kalmamış, evin içi genişlemişti. Gerekli olan bazı şeyler eksikti belki, ama bana gerekli olabilecek şeylerin ne olduğu hakkında hiçbir fikrim yoktu zaten.</p>

  <p class="normal1">Banyoya giderek doğalgazlı termosifonun çalışır halde olduğundan emin olduktan sonra, küveti doldurmaya başladım. Sabun, tıraş bıçağı, diş fırçası, havlu, şampuan da takım olarak yerli yerindeydi, duş da kullanılabilir haldeydi. Bornozum da yerinde duruyordu. Banyodan da bir şeyler yitirmiş olmalıydım, ama bunların ne olduğunu anımsayamadım.</p>

  <p class="normal1">Küvet dolmaya devam ederken, ben de evi kontrol ettim. Kız o arada yatağa uzanmış Balzac’tan <span class="ideitalik">Çiftçiler</span>’i okuyordu.</p>

  <p class="normal1">“Biliyor muydun, Fransa’da da su samuru varmış” dedi kız.</p>

  <p class="normal1">“Vardır herhalde” dedim.</p>

  <p class="normal1">“Şimdi de var mıdır acaba?”</p>

  <p class="normal1">“Bilmem” dedim. Öyle bir şeyi bilmeme imkân yoktu.</p>

  <p class="normal1">Mutfaktaki sandalyeye oturarak, kimin çöplüğe dönmüş evimi toplamış olabileceğini düşünmeye başladım. Birileri, nedendir bilmem, bu zahmete girerek etrafı köşe bucak tertemiz etmişti. Şifrecilerin o iki adamı olabileceği gibi, Sistem’in adamları da olabilirdi. Onların neyi neden yaptıkları benim hayal gücümün sınırlarını zorlayan bir şeydi. Fakat her kim olursa olsun, evimin tertemiz olması ile ilgili olarak o gizemli kişiye minnettardım. Tertemiz bir eve dönünce insan kendini iyi hissediyor.</p>

  <p class="normal1">Küvet dolunca, kıza önce onun girmesini söyledim. Kız kitabın kaldığı sayfasını kıvırarak yataktan indi, giysilerini mutfakta çıkardı. Giysilerini çıkarırkenki hali son derece doğaldı. Ben de yatağa oturmuş halde onun o hareketlerini dalgın bakışlarla izledim. Vücudu biraz çocuk, biraz yetişkin gibi tuhaftı. Normal bir insan vücuduydu ama sanki hiçbir açık noktası kalmayacak şekilde jöleyle kaplanmış gibi beyaz ve yumuşak et tabakası ile kaplıydı. Fakat son derece dengeli bir şişmanlığı vardı ve çok dikkatli bakılmadığı sürece kızın şişmanlığını insan unutuyordu. Kolları, baldırları, boynu, karın çevresi şişkince, balina karnı gibi pürüzsüzdü. Vücudunun boyutuyla karşılaştırıldığında memeleri pek o kadar büyük değildi ve poposu da kalkıktı.</p>

  <p class="normal1">“Vücudum pek fena değildir. Ne dersin?” diye seslendi kız, mutfaktan bana doğru.</p>

  <p class="normal1">“Pek fena değil” dedim.</p>

  <p class="normal1">“Bu kadar etlenmek bir hayli zor oldu. Bir sürü yemek yemem de gerekti, kekler pastalar falan işte” dedi kız.</p>

  <p class="normal1">Bir şey söylemeden, başımı yukarıdan aşağı salladım.</p>

  <p class="normal1">Kız banyodayken üzerimdeki gömleği ve ıslak pantolonu çıkardım, evde geriye kalan giysilerimle değiştirerek yatağa uzanıp, ondan sonra ne yapacağımı düşündüm. Saat 11.30’a yaklaşmıştı. Kalan zamanım yirmi dört saatten ancak biraz fazlaydı. Ne yapacağıma net olarak karar vermem gerekiyordu. Ömrümün son yirmi dört saatini olayların akışına bırakarak geçiremezdim.</p>

  <p class="normal1">Dışarıda yağmur yağmaya devam ediyordu. Neredeyse gözle görülemeyecek kadar ince, sessiz bir yağmurdu. Pencerenin üzerindeki saçaklardan akarak aşağı düşen su damlaları olmasa yağmurun yağıp yağmadığını anlamak güçtü. Arada sırada pencerenin aşağısından geçen arabaların yolda biriken suları saçarak ilerleyişleri duyuluyordu. Birkaç çocuk birilerine sesleniyorlardı. Kız banyoda melodisi tam olarak anlaşılmayan bir şarkı söylüyordu. Nasıl olsa, yine kendi uydurduğu şarkılardan biridir.</p>

  <p class="normal1">Yatakta uzanınca feci halde uykum gelmişti, ama öylece uykuya dalamazdım. Uyuyacak olursam, hiçbir şey yapmadan saatler geçmiş olacaktı.</p>

  <p class="normal1">Fakat uyumadan ne yapabileceğimi düşündüğümde, neyin iyi olacağını kestiremiyordum. Yatağın yanındaki lambanın başlığının kenarına takılı lastik çerçeveyi çıkarıp bir süre elimde oynadıktan sonra geri yerine koydum. Her ne şekilde olursa olsun evde kalamazdım. Burada hiçbir şey yapmadan durmakla elime hiçbir şey geçmezdi. Herhalde dışarı çıkarak bir şeyler yapacaktım. Öyleyse, en iyisi dışarı çıktıktan sonra karar vermekti.</p>

  <p class="normal1">Şöyle bir düşününce, insanın yirmi dört saatlik bir ömrümün kalması tuhaf bir şeydi. Yapmak istediğim tonla şey olması gerekirdi, ama aklıma hiçbir şey gelmiyordu. Tekrar lambanın çerçeve kenarını yerinden çıkararak, parmağıma takıp çevirmeye başladım. Sonra süpermarketin duvarında asılı o turistik Frankfurt posteri geldi aklıma. Irmak vardı, üzerinde köprü kurulmuştu, kuğular ırmakta yüzüyorlardı. Pek o kadar kötü durmayan bir şehirdi. Frankfurt’a gidip ömrümü orada tamamlamak da iyi bir fikir olabilirdi. Fakat yirmi dört saat içerisinde Frankfurt’a ulaşmam imkânsızdı. Mümkün olsa bile on saatin üzerinde bir zaman uçak koltuğuna bağlı kalıp, bir de üstüne tatsız tuzsuz uçak yemekleri yemek aklımın kabul edilebilecek bir şey değildi. Üstelik, gerçekten oraya gidip baktığımda belki de posterdeki manzara kadar güzel bir görüntüyle karşılaşmayacaktım. Öyleyse seyahat fikrini planlarımın arasından çıkarabilirdim. Gidiş çok fazla zaman alır; ayrıca baştaki beklentileri de karşılamaz.</p>

  <p class="normal1">Nihayetinde aklıma gelen bir kızla oturup güzel bir yemek yemek ve bir şeyler içmek oldu. Onun dışında gerçekten yapmak istediğim hiçbir şey yoktu. Telefon rehberinin sayfalarını karıştırıp kütüphanenin telefon numarasını bularak tuşladım, başvuru masasını istedim.</p>

  <p class="normal1">“Buyurun?” diye, başvuru masasındaki kız telefona çıktı.</p>

  <p class="normal1">“Geçen günkü tekboynuzla ilgili kitaplar için teşekkürler” dedim.</p>

  <p class="normal1">“Esas ben yemekler için teşekkür ederim” dedi kız.</p>

  <p class="normal1">“İstersen bu akşam yine birlikte yemek yiyebiliriz” diye davet ettim.</p>

  <p class="normal1">“Yemek” dedi kız, pişmanlık yüklü bir ses tonuyla. “Bu akşam seminer var.”</p>

  <p class="normal1">“Seminer mi?” dedim, hayal kırıklığı içerisinde.</p>

  <p class="normal1">“Akarsuların kirlenmesiyle ilgili bir seminer. Hani şu deterjan atıkları yüzünden balıkların soyunun tükenmesi gibi şeyler işte. Hep birlikte araştırıyoruz. Bu akşam ben sunum yapacağım.”</p>

  <p class="normal1">“Yararlı bir araştırma” dedim.</p>

  <p class="normal1">“Evet, öyle. O yüzden, mümkünse yemek işini yarına bırakamaz mıyız? Yarın olursa pazartesi günü olduğu için kütüphane de kapalı zaten, rahat rahat takılırız.”</p>

  <p class="normal1">“Yarın öğleden sonra artık yokum ben. Telefonda uzun uzun anlatamayacağım, ama bir süre uzak bir yere gidiyorum.”</p>

  <p class="normal1">“Uzaklara mı? Seyahat gibi bir şey mi?” diye sordu, kız.</p>

  <p class="normal1">“Eh, sayılır” dedim.</p>

  <p class="normal1">“Kusura bakma, biraz bekler misin?” dedi kız.</p>

  <p class="normal1">Başvuru eserleri masasına gelen birisiyle konuşuyor gibiydi. Pazar günü kütüphanenin lobisinin manzarası telefon hattından geçerek bana kadar ulaşıyordu. Küçük bir kız çocuğu yüksek sesler çıkarıyor, babası da onu azarlıyordu. Bilgisayarın klavye tuşlarından çıkan ses de geliyordu. Dünya normal işleyişini sürdürüyor gibiydi. İnsanlar kütüphaneden kitap ödünç alıyor, istasyon görevlisi üçkâğıtçı yolculara öfkeleniyor, yarış atları yağmur altında koşuyordu.</p>

  <p class="normal1">“Sıradan evlerin nakli ile ilgili kaynaklar...”diye, kızın karşısındaki kişiye açıklama yapışı duyuldu. “F-5 nolu rafta üç cilt var, onlara bakın lütfen.”</p>

  <p class="normal1">Sonra karşısındakinin bu sözlere yanıt olarak bir şeyler söylediği duyuldu.</p>

  <p class="normal1">“Kusura bakma” diyerek, kız telefona geri döndü. “Tamam, olur. Semineri pas geçerim. Kesin herkes homurdanacak şimdi.”</p>

  <p class="normal1">“Hoş olmayacak.”</p>

  <p class="normal1">“Olsun. Nasıl olsa bu civardaki akarsularda tek bir balık bile yok. Benim sunumumun bir hafta gecikmesi hiçbir şeyi değiştirmez.”</p>

  <p class="normal1">“Eh, orası öyle elbette.”</p>

  <p class="normal1">“Senin evinde mi yiyoruz?”</p>

  <p class="normal1">“Hayır, benim burası kullanılabilecek durumda değil. Buzdolabı çalışmıyor, tabak çanakların çoğu da gitti. O yüzden yemek hazırlayamam.”</p>

  <p class="normal1">“Biliyorum” dedi kız.</p>

  <p class="normal1">“Biliyor musun?”</p>

  <p class="normal1">“Evet. Fakat etraf güzel toparlanmıştı değil mi?”</p>

  <p class="normal1">“Sen mi yaptın?”</p>

  <p class="normal1">“Evet. Dokunmasa mıydım? Sabah geçerken uğrayıp başka bir kitap daha vereyim demiştim. Kapın menteşelerinden sökülmüş haldeydi. Aralıktan baktım içerisi de darmadağın olmuştu, ben de girdim temizledim. İşe biraz geç kaldım, ama geçen günkü yemekler için de teşekkür etmek istedim. Kızdın mı yoksa?”</p>

  <p class="normal1">“Hayır, hem de hiç” dedim. “Çok teşekkür ederim.”</p>

  <p class="normal1">“Öyleyse akşam 6.10 gibi kütüphanenin önüne beni almaya gelir misin? Yalnızca pazar günleri akşam altıda kapanıyoruz.”</p>

  <p class="normal1">“Olur” dedim. “Teşekkür ederim.”</p>

  <p class="normal1">“Bir şey değil” dedi kız. Sonra da telefonu kapattı.</p>

  <p class="normal1">Ben yemeğe giderken üzerime giymek için bir şeyler bulmaya çalışırken, tombul kız banyodan çıktı. Havlu ve bornozu kıza verdim. Kız elinde havlu ve bornozla, bir süre çırılçıplak durdu. Yıkadığı saçları yanaklarına yapışmış, uçları sivri kulakları saçlarının arasından çıkıntı yapmıştı. Kulaklarındaki altın küpelerini çıkarmamıştı.</p>

  <p class="normal1">“Banyoya hep küpelerini çıkarmadan mı girersin?” diye sordum.</p>

  <p class="normal1">“Evet, elbette. Önceden de söylemedim mi?” dedi kız. “Asla düşmeyecek şekilde yapılmış olduğu için sorun yaratmıyor. Bu küpeler hoşuna gidiyor mu?”</p>

  <p class="normal1">“Evet” dedim.</p>

  <p class="normal1">Banyoda kızın iç çamaşırları, eteği ve bluzu asılı duruyordu. Pembe sutyeni, pembe külotu, pembe eteği ve pembe bluzu. Küvete girip o manzaraya bakmakla bile başıma ağrılar girmesine neden olmuştu. Bir kere, eskiden beri banyoya iç çamaşırı, kadın çorabı gibi şeylerin asılmasından hoşlanmam. Nedeni sorulacak olursa verebilecek bir yanıtım yok, ama hoşlanmam işte.</p>

  <p class="normal1">Çabucak başımı, vücudumu yıkayıp, dişlerimi fırçalayarak sakalımı tıraş ettim. Sonra banyodan çıkarak havluyla kurulanıp, külotumu ve pantolonumu giydim. Yaramın acısı, o kadar abuk sabuk hareketler yapmış olmama rağmen, bir gün öncesine oranla bir hayli azalmıştı. Banyoya girene kadar aklımdan çıkmıştı bile. Tombul kız yatağın üzerinde saç kurutucusunu saçlarına tutarak Balzac’ın devamını okuyordu. Pencerenin dışındaki yağmur, önceden olduğu gibi, hiç de duracakmış gibi değildi. Banyoda kadın iç çamaşırı asılıydı, yatağın üzerinde kızın biri saçlarını kurutarak kitap okuyordu, dışarıda da yağmur yağıyordu; bir an kendimi yıllar önceki evlilik yaşantıma geri dönmüş gibi hissettim.</p>

  <p class="normal1">“Saç kurutucusunu kullanacak mısın?” diye sordu, kız.</p>

  <p class="normal1">“Hayır” dedim. O kurutucuyu karım evi terk ederken bırakıp gitmişti. Saçlarım kısa olduğundan kurutucu kullanmam da gerekmiyordu.</p>

  <p class="normal1">Kızın yanına oturup, yatağın arkalığına yaslanarak gözlerimi kapattım. Gözlerimi kapatınca, karanlığın içinde farklı renkler görünüp kaybolmaya başladı. Öyle ya, son birkaç gündür doğru dürüst uyku uyumamıştım. Uyumaya kalktığımda, hep birileri gelip zorla uyandırmıştı. Gözlerim kapalıyken uykunun beni karanlıklar dünyasına çekmeye çalıştığını hissettim. Sanki karanlık karaları gibi karanlığın dibinden ellerini uzatıp, beni o karanlığa çekmeye çalışıyordu.</p>

  <p class="normal1">Gözlerimi açıp ellerimle yüzümü ovuşturdum. Uzun bir süreden sonra yüzümü yıkayıp tıraş olduğum için, yüzümün derisi kurumuş davul derisi gibi büzüşmüştü. Sanki bir başkasının yüzünü ovalıyordum. Sülüğün yapıştığı yer ince ince sızlıyordu. O iki sülük, kanımı bir hayli emmiş olmalıydılar.</p>

  <p class="normal1">“Baksana” dedi kız, kitabı yan tarafına bırakarak. “Şu meni meselesi. Gerçekten yutulmasını istemiyor musun?”</p>

  <p class="normal1">“Şu an istemiyorum” dedim.</p>

  <p class="normal1">“O havanda değilsin yani?”</p>

  <p class="normal1">“Öyle.”</p>

  <p class="normal1">“Benimle yatmak da istemiyor musun?”</p>

  <p class="normal1">“Şu an için.”</p>

  <p class="normal1">“Ben şişmanım diye mi istemiyorsun?”</p>

  <p class="normal1">“Hayır, onun için değil” dedim. “Vücudun çok hoş.”</p>

  <p class="normal1">“Öyleyse neden yatmıyorsun?”</p>

  <p class="normal1">“Bilmiyorum” dedim. “Neden olduğunu bilmiyorum, ama sanırım şu an seninle yatmamalıyım.”</p>

  <p class="normal1">“Bu ahlak anlayışınla ilgili bir durum mu? Senin yaşam felsefene aykırı mı yoksa?”</p>

  <p class="normal1">“Yaşam felsefesi” diye yineledim. Tınısı garip bir sözcüktü. Bakışlarımı tavana çivileyip, bir süre o sözcük hakkında düşündüm.</p>

  <p class="normal1">“Hayır, öyle bir şey değil” dedim. “Çok daha farklı bir şey. Altıncı hisse yakın bir şey. Belki de belleğimin tersine hareket etmeye başlamış olması da etkili oluyordur. Tam olarak anlatabileceğimi sanmıyorum. Ben kendim, şu an seninle yatmayı çok istiyorum. Fakat bir şeyler bana engel oluyor. Şu an zamanı değilmiş gibi.”</p>

  <p class="normal1">Kız dirseğini yastığa dayamış halde, bakışlarını ayırmadan bana bakıyordu.</p>

  <p class="normal1">“Yalan söylemiyorsundur umarım.”</p>

  <p class="normal1">“Böyle konularda yalan söylemem.”</p>

  <p class="normal1">“Gerçekten böyle mi düşünüyorsun?”</p>

  <p class="normal1">“Hissediyorum yalnızca.”</p>

  <p class="normal1">“İspatlayabilir misin?”</p>

  <p class="normal1">“Ne ispatı?” diye sordum, şaşırarak.</p>

  <p class="normal1">“Benimle yatmak istediğini gösterecek, benim de inanabileceğim bir şeyler işte.”</p>

  <p class="normal1">“Sertleştim” dedim.</p>

  <p class="normal1">“Göster” dedi kız.</p>

  <p class="normal1">Bir süre tereddüt ettiysem de, sonuçta pantolonumu indirip gösterdim. Daha fazla tartışamayacak kadar bitkindim. Nasıl olsa kısa bir süre sonra artık bu dünyada olmayacaktım. 17 yaşında bir kıza, sağlıklı, sertleşmiş bir penisi gösterdim diye ağır bir toplumsal sorun da ortaya çıkmazdı herhalde.</p>

  <p class="normal1">“Hmm” dedi kız, penisime bakarak. “Dokunabilir miyim?”</p>

  <p class="normal1">“Olmaz” dedim. “İspatlamış oldum mu şimdi?”</p>

  <p class="normal1">“Eh, yeterli.”</p>

  <p class="normal1">Pantolonumu yukarı çekerek penisimi içine tıkıştırdım. Pencerenin dışından geçen büyük yük kamyonlarından birinin yavaş yavaş geçerken çıkardığı ses duyuldu</p>

  <p class="normal1">“Dedenin yanına geri dönmeyecek misin?” diye sordum.</p>

  <p class="normal1">“Biraz uyuyup da, yıkanan çamaşırlar kuruyunca” dedi kız. “Akşama kadar o su çekilmiş olur, ben de yine demiryolundan geçerek geri dönerim.”</p>

  <p class="normal1">“Bu havada giysiler ancak pazartesi günü sabah kurumuş olur.”</p>

  <p class="normal1">“Öyle mi?” dedi kız. “Peki ne yapacağız şimdi?”</p>

  <p class="normal1">“Yakınlarda bir çamaşırhane var, orada kuruturuz.”</p>

  <p class="normal1">“İyi de dışarıya çıkarken üzerime giyecek bir şeyim de yok.”</p>

  <p class="normal1">Bir süre başımı yana eğerek düşündüysem de, doğru düzgün bir fikir aklıma gelmedi. Sonuçta benim çamaşırhaneye giderek kızın giysilerini kurutma makinesine atmamdan başka yolu yoktu. Banyoya gidip kızın ıslak giysilerini naylon Lufthansa çantaya tıkıştırdım. Sonra geriye kalan giysilerimin arasından zeytin yeşili kanvas pantolonumu ve mavi gömleğimi çıkararak giydim. Ayakkabı olarak da bağcıksız deri ayakkabılarımı seçtim. Böylelikle bana kalan değerli zamanın bir kısmını rahatsız çamaşırhane sandalyesinde oturarak geçireceğim kesinleşmiş oldu. Saat 12.17’yi gösteriyordu.</p>
</body>
</html>
