<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_30"><br class="calibre2" />
  30<br class="calibre2" />
  Dünyanın Sonu</h1>

  <p><br class="chapter" /></p>

  <p class="kitapickapak1">Çukur</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Sabah uyandığımda, ormanda yaşadıklarımı sanki rüyamda görmüşüm gibi bir his vardı içimde. Fakat bunların rüya olmasına imkân yoktu. Masamın üzerinde akordeon zayıf düşmüş bir küçük hayvan gibi büzüşmüş yatıyordu. Her şey gerçekte olmuştu. Yeraltından gelen rüzgârla dönen pervane de, hüzünlü genç görevli de, müzik aleti koleksiyonu da gerçekti.</p>

  <p class="normal1">Fakat bunlardan farklı olarak, gerçek dışı bir ses kafamın içinde çınlamaya devam ediyordu. Sanki kafamın içine bir şeyler saplanırmış gibi bir sesti. Ses dinmeden sürüyor, kafamın içerisinde düz yüzeyli bir şeyler inşa ediyordu. Başım ağrıyor gibi değildi. Kafam gayet normaldi. Fakat gerçek dışı bir haldeydi.</p>

  <p class="normal1">Yattığım yerden odanın içinde göz gezdirdim, ama odada dikkat çekecek bir değişiklik yoktu. Tavan, dört duvar, yer yer engebeli bir hal almış zemin, perdeler her zamanki gibiydi. Masa vardı, masanın üzerinde akordeon vardı. Duvarda paltom ve kaşkolüm asılıydı. Paltomun cebinden eldivenlerim görünüyordu.</p>

  <p class="normal1">Sonra tek tek vücudumun hareketlerini kontrol ettim. Vücudumun farklı kısımları normal olarak hareket ediyordu. Gözlerim acımıyordu. Tuhaf olan hiçbir şey yoktu.</p>

  <p class="normal1">Buna rağmen, o pürüzsüz ses kafamın içinde çınlayıp duruyordu yalnızca. Ses düzensiz, birleşik bir sesti. Aynı nitelikte birkaç ses birbirine karışmıştı sanki. Sesin nereden geldiğini anlamaya çalıştıysam da, ne kadar kulak kesilirsem kesileyim, sesin geldiği yönü anlayamadım. Ses kendi kafamın içinde ortaya çıkıyor gibiydi.</p>

  <p class="normal1">Fakat emin olmak için yataktan kalkıp pencereye giderek dışarı baktığımda nihayet o sesin kaynağını anladım. Pencerenin hemen altında, üç yaşlı adam toprakta bir çukur açıyorlardı. Ses, kürekler donarak sertleşen toprağa daldırıldığında çıkan sesti. Havanın soğukluğu yüzünden ses olduğundan farklı yayılmış, beni de şaşırtmıştı. Üst üste gelen olaylar yüzünden sinirlerimin biraz gerilmiş olması da, başka bir neden olabilir.</p>

  <p class="normal1">Saatin ibreleri ona yakın bir saati gösteriyordu. İlk kez o saate kadar uyuyordum. Albay beni neden kaldırmamıştı acaba? Yaşlı adam benim hasta olduğum günler dışında, bir gün bile ihmal etmeden beni saat tam dokuzda uyandırır, iki kişilik kahvaltı koyduğu tepsiyi odama getirirdi.</p>

  <p class="normal1">Saat on buçuğu bekledim, ama Albay gelmedi. Şansıma küserek aşağıdaki mutfağa inip ekmek ve içecek alarak, odama dönüp kahvaltımı tek başıma yaptım. Uzun süre kahvaltıyı iki kişi yapmaya alıştığımdan belki de, kahvaltının tadı tuzu yoktu. Ekmeğin yalnızca yarısını yiyip, kalanını hayvanlar için ayırdım. Sonra da, sobanın sıcaklığı odayı ısıtana kadar paltoma sarınıp yatağın üzerinde kımıldamadan oturdum.</p>

  <p class="normal1">Dünkü gerçek dışı gibi gelen ılık hava bir gecede kayboluvermiş, her zamanki gibi ağır, bunaltıcı bir soğuk odayı kaplayıvermişti. Sert bir rüzgâr esmiyordu, ama etraftaki manzara tamamen eski haline dönmüş, kuzeydeki zirvelerden güneydeki çorak topraklara kadar kar taşıyan bulutlar insanın nefes almasını güçleştirecek ölçüde alçalmıştı.</p>

  <p class="normal1">Pencerenin altındaki dört ihtiyar çukur açmaya devam ediyorlardı.</p>

  <p class="normal1">Dört?</p>

  <p class="normal1">Az önce baktığımda, evet üç kişilerdi. Üç ihtiyar kürekleri kapmış çukur açıyorlardı. Şimdi ise, dört ihtiyar vardı. Herhalde sonradan bir kişi daha katılmıştır, dedim. Lojmanlarda sayılamayacak kadar ihtiyar insan vardı. Dört ihtiyar dört ayrı yerden sessiz sedasız çukurun ayaklarının dibindeki kısmını derinleştiriyorlardı. Arada sırada esen rüzgâr ihtiyarların ince ceketlerinin eteklerini savuruveriyordu, ama soğuk onları pek etkilemiyor gibiydi. Yanakları kızarmış halde, dinlenmeden kürek sallamaya devam ediyorlardı. Aralarında terleyip ceketini çıkaranı bile vardı. Ceket sanki bir kabuk gibi, ağacın dalında rüzgârla salınıp duruyordu.</p>

  <p class="normal1">Oda ısınınca sandalyeme oturup, masanın üzerindeki akordeonu elime alarak körüğünü yavaşça açtım. Kendi odama getirdikten sonra bakınca, en başta ormanda gördüğümde edindiğim izlenimin tersine, çok daha ustalıkla yapılmış olduğu anlaşılıyordu. Tuşları ve körüğü eskimiş, renkleri atmıştı, ama ahşap gövdesine sürülen boyanın tek bir yeri bile soyulmamıştı, yeşil renkle yapılan bitki motifleri de bütünlüğünü koruyordu. Bir çalgıdan ziyade, sanat eseri olarak da düşünülebilirdi. Körüğünün hareketleri bir parça hantallaşmıştı elbette, ama bu kullanmaya engel değildi. Olasılıkla uzun süre hiç insan eli değmeden öylece kaderine terk edilmişti. Fakat bu çalgının bir zamanlar nasıl bir insan tarafından çalındığını, hangi süreçten geçerek o ormandaki yere ulaştığını bilemiyordum. Her şey bir gizem perdesinin arkasındaydı.</p>

  <p class="normal1">Yalnızca süslemeleri değil, çalgı işlevlerine bakıldığında da akordeon tam bir usta işiydi. Bir kere ufaktı. Katlandığında ceketin içine sığdırmak mümkündü. Fakat bunun için çalgı işlevlerinden fedakârlık edilmiş değildi ve bir akordeonda olması gereken tüm özelliklere sahipti.</p>

  <p class="normal1">Körüğü birkaç kez açıp kapatarak, hareket tarzına ellerimi alıştırdıktan sonra sağ elimle nota tuşlarına basarken, sol elimle de akor tuşlarını denedim. Tüm sesleri sırayla çıkardıktan sonra kısa bir mola verip, çevreden gelen seslere kulak kesildim.</p>

  <p class="normal1">İhtiyarların çukur kazmaya devam ettikleri, gelen seslerden anlaşılıyordu. Dört küreğin ucunun toprağı dişlerken çıkardığı ses bozuk bir ritim halinde de olsa, net bir şekilde odaya ulaşıyordu. Rüzgâr arada sırada pencere camını sarsıyordu. Pencerenin dışında tepenin yer yer karla kaplı yokuşu görünüyordu. Akordeonun sesinin ihtiyarların kulaklarına ulaşıp ulaşmadığını bilemiyordum. Herhalde duymuyorlardı. Ses o kadar yüksek değildi, rüzgârın yönü de tersti.</p>

  <p class="normal1">Akordeon çalmayalı bir hayli zaman olmuştu ve eskiden çaldığım akordeon da klavyeli yeni tiplerden olduğu için, eski tarz tuşlara alışmam epey eziyetli oldu. Küçük ebatlarda yapıldığı için düğmeler küçüktü, üstelik birbirine de çok yakındı. Çocuklar ya da kadınlar için uygun olabilirdi, ama kalın parmaklı bir yetişkin erkeğin dilediği gibi çalabilmesi bir hayli güç bir işti. Üstelik belirli bir ritim dahilinde körüğü yaylandırmak gerekiyordu.</p>

  <p class="normal1">Yine de bir iki saat harcayarak bazı basit akorları yerine uygun ve hatasız olarak çıkarmayı başardım. Fakat bir türlü bütünlüğü olan melodiler aklıma gelmiyordu. Tekrar tekrar tuşlara basarak melodileri anımsamaya çalıştığım halde, çıkan ses anlamsız akor dizilerinden öteye geçmiyor, beni hiçbir yere götürmüyordu. Arada sırada seslerin rastlantısal sıralaması bana aniden bir şeyler anımsatacak gibi oluyordu, ama kafamın içinde beliren ışık havaya karışıp kayboluveriyordu.</p>

  <p class="normal1">Benim tek bir melodi bile anımsayamamış olmamın bir nedeni de, sanırım ihtiyarların kürek sesleriydi. Elbette tek neden bu değildi, ama çıkardıkları sesler zihnimi yoğunlaştırmama engel oluyordu. Küreklerden gelen sesler fazlasıyla keskindi, sanki hemen kulağımın dibinde çıkıyormuş gibiydi. O yüzden bir süre sonra ihtiyarların kafamın içinde çukur açtıklarını düşünmeye bile başladım. İhtiyarların kürekleri inip kalktıkça, benim kafamın içindeki boşluk da durmaksızın büyüyor gibiydi.</p>

  <p class="normal1">Hemen öğleden önce rüzgâr aniden şiddetini artırdı ve karla karışık esmeye başladı. Pencere camına vuran kar taneleri tok sesler çıkarıyordu. Buz gibi sertleşen beyaz kar taneleri pencere pervazının üzerinde dağınık bir biçimde sıralandıktan sonra, yine rüzgârla uçup gidiverdi. Tutacak cinsten bir kar değildi, ama bir süre sonra bol nem taşıyan bir kar haline dönüşeceği de belliydi. Her zaman öyle oluyordu zaten. Sonra doğa yeniden karla örtülecekti. O sert kar taneleri, yoğun kar yağışının habercisiydi.</p>

  <p class="normal1">Fakat ihtiyarlar kara hiç aldırış etmiyorlarmış gibi çukur kazmaya devam ettiler. Sanki karın yağacağını en baştan beri biliyorlarmış gibi bir halleri vardı. Hiçbiri başını kaldırmıyor, hiçbiri ara vermiyor, hiçbiri konuşmuyordu. Ağaç dalına asılı ceket bile olduğu yerde rüzgârda dalgalanmaya devam ediyordu.</p>

  <p class="normal1">İhtiyarların sayısı altıya çıkmıştı. Sonradan eklenen iki ihtiyar kazma ve el arabası kullanıyordu. Kazmayı tutan ihtiyar, çukurun içine girerek sert toprağı kazıyor, el arabalı olanı ise dışarıda biriken toprağı kürekle arabaya atarak, yokuştan aşağı indirip atıyordu. Çukur artık bellerine ulaşacak kadar derinleşmişti. Sert rüzgârın sesi bile onların kazma ve kürek seslerini boğmaya yetmiyordu.</p>

  <p class="normal1">Şarkı bulmaktan vazgeçerek akordeonu masanın üzerine bırakıp, pencerenin önünde bir süre ihtiyarların çalışmalarını izledim. İhtiyarların yaptıkları işi yönetiyor gibi görünen biri yoktu. Hepsi aynı şekilde çalışıyor, hiç kimse direktif ya da emirler vermiyordu. Kazmalı ihtiyar mükemmel bir şekilde sert toprağı parçalıyor, dört ihtiyar toprağı kürekleriyle dışarı atıyor, diğeri de el arabasıyla sessizce aşağı taşıyordu.</p>

  <p class="normal1">Fakat o çukura baktıkça aklımda bazı sorular belirmeye başladı. Bir kere çukur çöp atmak için fazlasıyla büyüktü, bir diğer nokta ise karın yağmak üzere oluşuydu. Belki çukur özel bir amaçla açılıyor da olabilirdi. Fakat yine de, kar o çukurun içini ertesi günün sabahına kadar tamamen doldurmuş olacaktı. İhtiyarlar bulutların vaziyetine bakacak olsalar bunu hemen anlarlardı. Zaten kuzeydeki zirveler çoktan yamaçlarının ortalarına kadar karla kaplanmıştı.</p>

  <p class="normal1">Orada durup düşünerek ihtiyarların yaptıkları işe bir anlam veremeyince sobanın başına dönüp sandalyeye oturarak, aklımda hiçbir düşünce olmaksızın kömürlerin kor kızıllığını dalgın dalgın izlemeye başladım. Büyük olasılıkla aklıma tek bir şarkı bile getiremeyeceğimi düşünüyordum. Çalgım olsa da, olmasa da fark eden bir şey yoktu. Sesleri ne kadar yan yana sıralarsam sıralayayım, ortada bir şarkı olmadığı sürece yan yana sıralanmış seslerden başka bir şey olmuyorlardı. Masanın üzerindeki akordeon ise yalnızca güzel bir cisim olmaktan öte geçmiyordu. Sanki santral görevlisinin sözlerini çok daha iyi anlamaya başlamış gibiydim. Ses çıkarmaya gerek yok, güzelliklerini izlemek yeter, demişti. Gözlerimi kapatarak, pencere camına vurmaya devam eden kar tanelerinin çıkardığı sesi dinledim.</p>

  <p class="normal1">&nbsp;</p>

  <p class="normal1">Öğlen yemeği saati geldiğinde, ihtiyarlar nihayet işlerine ara vererek lojmanlarına döndüler. Arkalarında toprağa öylece bırakılmış kazma ve küreklerden başka bir şey kalmamıştı.</p>

  <p class="normal1">Pencerenin önüne oturup etrafında kimseciklerin kalmadığı çukura bakarken, komşu odamdaki Albay gelerek kapımı vurdu. Her zamanki kalın paltosunu giymiş, siperlikli işçi şapkasını başına iyice geçirmişti. Paltosuna da, şapkasına da karlar yapışmıştı.</p>

  <p class="normal1">“Herhalde bu akşam gibi kar bir hayli tutar” dedi. “Öğlen yemeği getireyim mi?”</p>

  <p class="normal1">“Çok iyi olur” dedim.</p>

  <p class="normal1">On dakika kadar sonra, kucaklamış bir halde getirdiği tencereyi sobanın üzerine koydu. Sonra sanki kabuklu bir hayvanın mevsim değişikliğine uyum sağlamak için kabuğunu değiştirmesi gibi, şapkasını, paltosunu ve eldivenlerini özenli hareketlerle çıkardı. Son olarak parmaklarıyla yamyassı olmuş, ağarmış saçlarını düzeltip, sandalyeye oturarak derin bir nefes aldı.</p>

  <p class="normal1">“Kahvaltıya gelemedim, kusura bakma” dedi yaşlı adam. “Sabahtan beri işten işe koşuşturdum, kahvaltı etmeye zaman bile bulamadım zaten.”</p>

  <p class="normal1">“Sakın çukur kazmış olmayasınız?”</p>

  <p class="normal1">“Çukur? Haa, şu çukur. O benim işim değil. Çukur kazmayı sevmiyor değilim gerçi” diyerek, kıs kıs güldü. “Şehirde yapılacak işlerim vardı.”</p>

  <p class="normal1">Tencere ısınınca yemekleri iki ayrı tabağa koyarak, masaya yerleştirdi. Yemek erişteli sebze haşlamasıydı. Yemeğini üfleyerek soğutup, iştahla yedi.</p>

  <p class="normal1">“O çukur ne için?” diye sordum, Albay’a.</p>

  <p class="normal1">“Hiçbir şey için değil” dedi yaşlı adam, kaşığını ağzına götürürken. “Onlar yalnızca çukur kazmak amacıyla çukur kazıyorlar. O anlamda, sadece bir çukur.”</p>

  <p class="normal1">“Anlayamıyorum.”</p>

  <p class="normal1">“Basit. Onlar çukur kazmak istedikleri için çukur kazıyorlar. Başka bir amaçları yok.”</p>

  <p class="normal1">Ekmeğimi ısırırken, aklımda çukurla ilgili düşünceler dolaşıyordu.</p>

  <p class="normal1">“Onlar arada sırada çukur kazarlar” dedi yaşlı adam. “Herhalde prensipte benim kendimi satranca kaptırmamla aynı olsa gerek. Anlamsız, hiçbir yere ulaşmayan bir hareket. Fakat bunun bir önemi yok. Kimsenin anlama ihtiyacı yok, hiç kimse bir yere ulaşmayı da düşünmüyor. Biz burada hepimiz kendimize ait çukurlarımızı kazıyoruz. Anlamsız hareketler, ilerlemesi olmayan çabalar, hiçbir yere ulaşmayan yürüyüşler... Mükemmel değil mi sence? Hiç kimse yaralanmıyor, hiç kimseye yetişmek gerekmiyor, kimse kimseyi geçmiyor. Zafer yok, yenilgi de yok.”</p>

  <p class="normal1">“Sanırım söylediklerinizi anlayabiliyorum.”</p>

  <p class="normal1">Yaşlı adam başını birkaç kez yukarıdan aşağı sallayarak, tabağının ucunu kaldırıp yemeğin kalan suyunu içti.</p>

  <p class="normal1">“Belki de bu şehirdeki bazı şeyler sana doğal değilmiş gibi gelebilir. Fakat bizim için doğal olan bu. Doğal, katıksız, huzur dolu. Bir gün mutlaka sen de anlarsın, ben de anlamanı isterim. Ömrümün uzunca bir süresini asker olarak geçirdim, bundan da pişman değilim. O da kendi çapında keyifli bir yaşamdı. Barut dumanları, kan kokusu, süngülerin ışıltısı, hücum borularını şimdi bile arada sırada anımsıyorum. Fakat bizi o savaşlara sürükleyen şeyin ne olduğunu bir türlü anımsayamıyorum. Şeref, vatanseverlik, mücadele ruhu, nefret gibi şeyleri yani. Sen şu an yürek denilen şeyi kaybetme endişesi içerisindesindir belki. Ben de korktum. Bunda utanacak bir şey yok.” Albay burada sözlerini keserek, bir süre doğru sözcükleri arıyormuş gibi, bakışlarını havada gezdirdi. “Fakat yüreğini fırlatıp atabildiğin anda, huzur da gelir seni bulur. Senin şimdiye kadar hiç tatmadığın kadar derin bir huzur. Bunu sakın unutma.”</p>

  <p class="normal1">Sessizce başımı yukarıdan aşağıya salladım.</p>

  <p class="normal1">“Bu arada şehirde senin gölgenle ilgili şeyler duydum” dedi Albay, ekmeğiyle tabağını sıyırırken. “Anlatılanlara bakılırsa senin gölgenin durumu pek iyi değilmiş. Yediği her şeyi kusuyormuş, üç gündür yeraltındaki odasındaki yatağından çıkmamış. Pek fazla bir ömrü kalmadı herhalde. Eğer sen de istiyorsan, bir görmeye gidiver istersen. O seninle görüşmek istiyormuş çünkü.”</p>

  <p class="normal1">“Öyle mi?” dedim, kafam biraz karışmış gibi bir hal takınarak. “Benim için fark etmez, ama kapı bekçisi görüşmemize izin verir mi acaba?”</p>

  <p class="normal1">“Elbette görüştürür. Gölge ölmek üzere, sahibinin o gölgeyi görmeye hakkı var. Bu belirlenmiş bir kural. Gölgenin ölümü şehir için katı törenlerden biridir. Her ne kadar kapı bekçisi bile olsa, bu işe karışamaz. Karışması için bir sebep de yok zaten.”</p>

  <p class="normal1">“Şimdi gider bir bakarım öyleyse” dedim, bir süre duraksadıktan sonra.</p>

  <p class="normal1">“İyi olur” dedi yaşlı adam, yanıma yaklaşıp eliyle omzuma vurarak. “Akşam olup da kar tutmadan önce git. Ne de olsa, gölge dediğin insanın en yakın varlığıdır. Elinden geleni yaparsan, sonraları kendini daha iyi hissedersin. Doğru düzgün ölmesine yardımcı ol. Sana acı verebilir belki, ama bu kendin için yapman gereken bir şey.”</p>

  <p class="normal1">“Çok iyi biliyorum” dedim. Sonra paltomu giyerek, kaşkolümü boynuma doladım.</p>
</body>
</html>
