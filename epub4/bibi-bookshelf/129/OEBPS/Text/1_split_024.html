<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_23"><br class="calibre2" />
  23<br class="calibre2" />
  Haşlanmış Harikalar Diyarı</h1>

  <p><br class="chapter" /></p>

  <p class="kitapickapak1">Oyuklar, sülük, kule</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">“Deprem falan değil” dedi kız. “Depremden çok daha feci bir şey.”</p>

  <p class="normal1">“Mesela?”</p>

  <p class="normal1">Bir şey söylemek istermiş gibi bir an nefesini içine çektiyse de, hemen vazgeçerek başını iki yana salladı.</p>

  <p class="normal1">“Şu an açıklamaya zaman yok. Sen var gücünle koş sadece. Başka kurtuluş yolu yok. Karnındaki yara biraz acıyacak, ama ölmek istemezsin değil mi?”</p>

  <p class="normal1">“Sanırım” dedim.</p>

  <p class="normal1">Halatı birbirimize bağlamış halde, kanalın içinde ileriye doğru tüm hızımızla koşmaya başladık. Kızın elindeki fenerin ışığı adımlarının ritmine göre hızla sallanıyor, kanalın iki yanında dümdüz yükselen duvarlarda grafiti desenleri çiziyordu. Benim sırtımdaki çanta da takırtılar çıkararak aşağı yukarı inip çıkıyordu. Konserveler, matara, viski şişesi ve ona benzer bir sürü şey. Mümkün olsa içinde sadece gerekli olanları bırakır, kalanı fırlatıp atardım, ama durmaya zaman yoktu. Karnımdaki yaranın acısını aklıma getirmeye bile zamanım yoktu, yalnızca kızın peşi sıra koşuyordum. Halatla vücutlarımızı birbirine bağladığımız müddetçe, benim kendi başıma hız düşürmem mümkün değildi. Kızın soluk alışverişleri ve benim sırt çantamın sarsılmasıyla çıkan sesler, o ince uzun karanlık kesiti içerisinde düzenli bir ritmle yankılanırken, biraz sonra o sesleri bastıracak şekilde yer gürlemesinin sesi artmaya başladı.</p>

  <p class="normal1">Biz öne doğru ilerledikçe, o ses iyice yükselerek, daha da netleşti. Bunun nedeni bizim o sesin kaynağına doğru düz bir hat üzerinden koşmakta oluşumuz ve sesin kendisinin de aşama aşama şiddetlenmesiydi. Başlangıçta yerin altından gelen bir gürleme sandığım o ses, sonra sonra devasa bir boğazdan çıkan hırıltılara dönüşüverdi. Akciğerlerden çıkan bol miktarda havanın boğazın derinliklerinde sese dönüşemeyerek anlamsızlaştığı türden bir gürültüydü. Sonra o sesi takip edermiş gibi sert kaya zeminden de gıcırdama sesleri gelmeye, yer düzensiz bir ritimle titremeye başladı. Ne olduğunu anlayamıyordum, ama ayaklarımızın altında uğursuz bir şey ilerlemekteydi ve bizi de içine almaya kararlıydı.</p>

  <p class="normal1">O sesin kaynağına doğru koştuğumuzu düşündükçe mideme kramplar giriyordu ama kız o yönü seçtikten sonra bana tercih hakkı kalmamıştı. Gidebileceğimiz yere kadar gitmekten başka çare yoktu.</p>

  <p class="normal1">Şansımıza yolda dönemeçler ne dönemeçler ne de engellerde vardı; zemin bowling parkuru gibi düz olduğundan, başka şeyleri aklımıza getirmemize gerek kalmadan koşabiliyorduk.</p>

  <p class="normal1">Hırıltı ile aramızdaki mesafe gitgide kapanıyordu. O şey her neyse, yeraltı karanlığını titreterek kaderindeki hedefine doğru ilerliyor gibiydi. Arada sırada devasa kayalar birbirine sürtüyormuş gibi sesler de duyuluyordu. Karanlığın esiri olan her türlü güç, kıvranarak boyunduruğundan kurtulmak için mücadele ediyor gibiydi.</p>

  <p class="normal1">Ses uzunca bir süre devam ettikten sonra aniden duruverdi. Kesinti yalnızca bir an sürdü; hemen sonrasında, binlerce ihtiyar bir araya gelmiş dişlerinin arasından nefes alıyormuş gibi acayip bir hışırtı etrafı kaplayıverdi. Bunun dışında hiçbir ses duyulmuyordu. Yerden gelen gürleme, hırıltı, kayaların birbirine sürtme sesi, kaya zeminden gelen gıcırtılar, tamamen kesilivermişti. Kaynayan suyun buharının çaydanlık ağzından geçerken çıkardığına yakın, kulak tırmalayıcı bir ses zifiri karanlığın içinde yankılanmaya devam ediyordu. Bu ses, bir yandan sanki avının daha da yaklaşması için gücünü toplayarak bekleyen yırtıcı bir hayvanın keyifli soluklarını andırıyor, bir yandan da yerin dibindeki sayısız böceğin bir önsezi ile biçimsiz vücutlarını aynı anda körük gibi büzmelerini akla getiriyordu. Her halükârda, benim o ana kadar hiç duymadığım türde, her yanıyla kötülük yüklü, ürkünç bir sesti.</p>

  <p class="normal1">Sesin beni en fazla ürküten yanı, ikimizi kovalamaya çalışmaktan ziyade, davet ettiği hissini uyandırmasıydı. Bizim yaklaştığımızı biliyor, o sevinçle kötülük dolu yüreğini kabartıyor gibiydi. Böyle düşününce, bir yandan koşarken, bir yandan da tüylerimi diken diken eden bir korkuya kapılıverdim. Evet, doğruydu; bu ses deprem falan değildi. Kızın söylediği gibi, depremden çok daha korkunç bir şeydi. Fakat bu şeyin ne olduğu hakkında hiçbir fikrim yoktu. Çevremdeki koşullar, hayal gücü sınırlarımı fazlasıyla aşmış, bilincimin uç sınırlarına ulaşmıştı. Artık hiçbir şeyi kafamda canlandıramıyordum. Yalnızca, vücudumu gücüm yettiğince zorlayıp o koşullarla hayal gücüm arasında duran derin uçurumları tek tek aşmaya çalışıyordum. Hiçbir şey yapmamaktansa, bir şeyler yapmaya devam etmek çok daha iyi gelir insana.</p>

  <p class="normal1">Oldukça uzun bir süre koşmuşuz gibi geliyordu bana, ama net olarak bilemiyordum. Üç dört dakika da olabilirdi otuz kırk dakika da. Korku ve beraberinde getirdiği karmaşa, normal zaman algımı felç etmişti. Ne kadar koşarsam koşayım, hiç yorgunluk hissetmiyordum, karnımdaki yaranın acısı da bilincimin bir köşesine bile ulaşmıyor gibiydi. Dirseklerim tuhaf bir şekilde titremeye başlamıştı sanki. Koşarken vücudumla ilgili olarak algılayabildiğim tek şey de buydu. Koşmaya devam ettiğime dair bir algılama bile kalmamıştı. Ayaklarım çok doğal hareketlerle ileri fırlıyor, zemini var gücüyle itekliyordu. Sanki yoğunlaşmış bir hava içerisinde öne, sürekli öne doğru itiliyormuş gibi koşmaya devam ettim.</p>

  <p class="normal1">O an anlayamamıştım, ama sanırım dirseklerimdeki titreme kulaklarımdan kaynaklanmıştı. Bu ürkütücü hava sesine bilincimi kapatmak için, anlaşılan kulaklarıma ulaşan kasları germiş, oradan gelen tepkime de omuzlarımdan geçerek dirseklerime ulaşmıştı. Durumun farkına, ancak tüm gücümle kızın omzuna çarpıp onu yere devirerek üzerinden karşıya fırlayınca varabildim. Kızın bağırarak yaptığı uyarıyı, kulaklarım algılayamamıştı. Evet, bir şey duymuş gibi olmuştum, ama kulaklarımın duyabildiği fiziksel ses ile oradan bir anlam çıkararak algılama haline getiren yetimi bağlayan devre kapanmış olduğundan, kızın uyarısını uyarı olarak algılayamamıştım.</p>

  <p class="normal1">Sert zemine kafa üstü yuvarlandığım anda, düşündüğüm ilk şey bu oldu. Farkında olmadan duyma yetimi ayarlamıştım. Sanki ‘ses alma’ gibi, dedim kendi kendime. Uç noktalara gelince, insan bilinci farklı yeteneklerini ortaya çıkarıyor olabilir. Belki de ben, yavaş yavaş evrim sürecine yaklaşıyorumdur.</p>

  <p class="normal1">Hemen sonra –aslında bu düşünceyle paralel olarak demem daha doğru olur– hissettiğim, kafamın yan tarafındaki müthiş acıydı. Gözümün önündeki karanlık bir anda savrulup gidivermiş, zamanın ilerleyişi durmuş, ben de bir zaman boşluğuna itilivermiştim sanki. İşte öylesine müthiş bir acıydı. Kafa kemiğim ya çatlamış ya bir kısmı kopup gitmiş ya da içine göçmüş olmalı, diye düşündüm içimden. Hatta beynim kafatasımdan fırlayıp bir yerlere uçuvermiş de olabilirdi. Öyleyse ben kendim ölmüş olmalıydım ve sadece bilincim kesilip alınan belleğime itaat ediyor, kertenkelenin kopan kuyruğu gibi acıyla kıvranmaya devam ediyor olmalıydı.</p>

  <p class="normal1">Fakat o kısa an geçince, yaşamakta olduğumu net olarak algılayabilmem mümkün oldu. Yaşıyor, nefes alıyor, bunun sonucu olarak da kafamdaki şiddetli acıyı hissedebiliyordum. Gözlerimden yaş boşaldığını, aşağı inerek yanaklarımı ıslattığını hissedebiliyordum. Gözyaşlarımın bir kısmı sert zemine düşerken, bir kısmı da ağzımın kenarlarına ulaşıyordu. Doğduğumdan beri ilk kez kafamı böylesine şiddetli bir biçimde çarpıyordum.</p>

  <p class="normal1">Artık kesinlikle bayılıp kalacağımı düşünüyordum ama bir şeyler beni o acıya ve karanlıklar dünyasına bağlıyordu. O şey, benim bir şey yapmaya çalıştığıma dair bellek kırıntımdı. Evet, ben bir şey yapmaya çalışıyordum. Koşarken takılmış, tökezleyerek yuvarlanmıştım. Bir şeyden kaçmaya çalışıyordum. Orada uyuyup kalamazdım. Belleğim neredeyse var olup olmadığı belirsiz bir kırıntıya dönüşmüş olabilirdi ama vücudumda kalan tüm gücümü harcayarak o kırıntıya tutunmayı başardım.</p>

  <p class="normal1">Gerçekten de son bir gayretle tutunmuştum o kırıntıya. Ancak, bilincimin yerine gelmeye başlamasıyla birlikte tutunduğum şeyin basit bir bellek kırıntısı olmadığını da anladım. Naylon halattı sımsıkı tutunduğum. Bir an kendimi rüzgârda salınan ağır bir çamaşır gibi hissettim. Rüzgâr, ağırlık ve bunların dışındaki tüm güçlerin beni yere yapıştırmaya çalışmasına direnerek, kendi kendime çamaşırlık ödevimi yerine getirmeye çalışıyordum sanki. Bu düşüncenin aklıma nasıl geldiğini kendim bile anlayamadım. Herhalde içine düştüğüm durumları işime gelecek şekilde yorumlamak gibi bir huy geliştirmiş olmalıyım.</p>

  <p class="normal1">Hemen sonrasında hissettiğim ise belimden aşağısı ile belimden yukarısının farklı bir durumda olduğuydu. Daha doğru ifade etmek gerekirse, belimden aşağısında neredeyse hiçbir şey hissetmiyordum. Belimden yukarısında ise dokunuşları net olarak hissedebiliyordum. Kafam acıyordu, yanaklarım ve dudağım sert kaya zemine yapışmıştı, iki elimle halata sımsıkı tutunmuştum, midem boğazıma kadar yükselmiş, göğsüm bir çıkıntıya takılıp kalmıştı. Oraya kadar anlayabiliyordum, ama vücudumun daha aşağısının ne durumda olduğu hakkında hiçbir fikrim yoktu.</p>

  <p class="normal1">Belimden aşağısı belki de artık yoktur, dedim. Yere çarpmanın şiddetiyle vücudum tam yaramın olduğu yerden ikiye bölünmüş, belimden aşağısı uçup gidivermiştir belki de. Ayaklarım, dedim; ayaklarım, karnım, penisim, testislerim... Fakat nasıl düşünürsem düşüneyim bu hiç de doğal gelmiyordu. Belimden aşağısını tamamen yitirmiş olsam, hissettiğim acı o kadar hafif olmazdı.</p>

  <p class="normal1">Durumu çok daha serinkanlı bir şekilde anlamaya çalıştım. Belimden aşağısı yerindeydi. O kısım yalnızca hiçbir şey hissetmeyecek bir durumdaydı. Gözlerimi sımsıkı kapayarak kafamın zonklamasını dindirmeye çalıştım, dikkatimi belimden aşağısına yoğunlaştırdım. Yokmuş gibi hissettiğim belimden aşağısına sinirlerimi yoğunlaştırma çabam, bir şekilde sertleşmeyen penisimi sertleştirmeye çabalamakla aynıymış gibi geldi. Hiçbir şey olmayan bir yere güç uygulamak gibiydi.</p>

  <p class="normal1">O durumda yatarken, kütüphanede çalışan uzun saçlı, midesi genleşen kızı getirdim aklıma. Şu işe bak, neden onunla yatağa girdiğimde penisim sertleşmedi acaba, diye sordum kendi kendime. O zamanlardan itibaren her şey zıvanadan çıkmıştı. Fakat orada durup bu tür şeyleri düşünmeye devam edecek halde değildim. Penisi etkin bir şekilde sertleştirmek, yaşamımın tüm amacı değildi. Çok eskiden Stendhal’in <span class="ideitalik">Parma Manastırı</span>’nı okuduğumda da aynı şekilde düşünmüştüm. Sertleşmeyi kafamdan silip attım.</p>

  <p class="normal1">Belimden aşağısının bir şekilde dengesiz bir durumda olduğunun farkına vardım. Mesela, boşlukta sallanmak gibi... Evet, belimden aşağısı kayanın öte tarafındaki boşluğa sarkmış, vücudumun üst tarafı da aşağı düşmesine ucu ucuna engel olmuştu. Ellerim de halata sımsıkı yapışmıştı.</p>

  <p class="normal1">Gözlerimi açınca, göz kamaştıran ışığın üzerime doğrultulmuş olduğunu gördüm. Tombul kız ışıkla yüzümü aydınlatıyordu.</p>

  <p class="normal1">Halata yapıştığım ellerime tüm gücümü vererek, belimden aşağısını kayanın üzerine çekmeye çalıştım.</p>

  <p class="normal1">“Çabuk ol!” diye bağırdı, kız. “Elini çabuk tutmazsan ikimiz de öleceğiz!”</p>

  <p class="normal1">Ayağımı son bir gayretle kayanın üzerine çekmeye çalıştıysam da, bu hareketi düşündüğüm gibi gerçekleştiremiyordum. Ayağımı atabileceğim bir yer yoktu. Çaresiz, tuttuğum halatı bırakıp dirseklerimi yere iyice yerleştirerek barfiks çekermiş gibi bir hareketle vücudumun tamamını yukarıya çekmeye çalıştım. Vücudum ağırlaşmıştı, yer de kanla ıslanmış gibi vıcık vıcık yaştı. Neden yaş olduğunu anlayamadım, ama bunu kafama takacak durumda değildim. Karnımdaki yara kayanın bir yerine sürttüğünde, sanki yeniden bıçakla kesilmiş gibi bir acı hissettim. Birileri ayak tabanıyla vücuduma bastırıyor gibiydi. Vücudumu, bilincimi, varlığımı un ufak etmek üzere üzerime basıyordu birileri.</p>

  <p class="normal1">Yine de vücudumu santim santim yukarı çekmeyi başarıyor gibiydim. Kemerimin kayanın kıyısına takıldığını, aynı anda naylon halatın vücudumu öne doğru çekmeye çalıştığını anladım. Fakat bu hareket gerçekte, bana yardımcı olmak yerine, karnımdaki yaranın acısını tetikleyerek, bilincimi yoğunlaştırmama engel oluyordu.</p>

  <p class="normal1">“Halatı çekme!” diye bağırdım, ışığın geldiği yöne doğru. “Bir şekilde kendi başıma hallederim. Artık halatı çekme.”</p>

  <p class="normal1">“Emin misin?”</p>

  <p class="normal1">“Eminim. Bir şekilde halledebilirim.”</p>

  <p class="normal1">Kemerimin tokası kayanın kıyısına takılmış halde, vücudumdaki tüm gücü toparlayarak tek ayağımı yukarı kaldırıp, o anlamsız karanlıktaki oyuktan kurtulmayı başardım. Oyuktan tamamen kurtulduğumdan emin olduktan sonra, kız yanıma yaklaşarak vücudumun her parçasının yerli yerinde olup olmadığını anlamak için ellerini vücudumun her yerinde dolaştırdı.</p>

  <p class="normal1">“Çekip çıkaramadım, kusura bakma” dedi. “İkimiz birlikte aşağı yuvarlanmayalım diye şuradaki kayaya sımsıkı tutunmaktan başka bir şey yapamadım.”</p>

  <p class="normal1">“O sorun değil de, böyle oyukların olduğunu neden daha önce söylemedin?”</p>

  <p class="normal1">“Söylemeye zamanım olmadı. O yüzden, dur diye bağırdım işte.”</p>

  <p class="normal1">“Duymadım” dedim.</p>

  <p class="normal1">“Neyse. Bir an önce buradan çıkalım” dedi kız. “Burada her yerde bu oyuklardan var, dikkatli geçelim. Burayı geçtikten sonra gideceğimiz yere çok az kalıyor. Fakat acele etmezsek, kanımızı emerler, öylece uyuyakalır, ölürüz.”</p>

  <p class="normal1">“Ne kanı?”</p>

  <p class="normal1">Kız benim az kalsın düşecek gibi olduğum oyuğa ışığı tuttu. Oyuk sanki pergel kullanarak açılmış gibi düzgün bir daire şeklindeydi ve çapı bir metre kadardı. Kız ışığı etrafta gezdirince, onunla aynı büyüklükteki oyukların yerde göz alabildiğine sıralandığını gördüm. Bu haliyle görüntü devasa bir arı yuvasını andırıyordu.</p>

  <p class="normal1">Yolun iki yanında yükselen kaya duvar kaybolmuş, onun yerine ilerimizde sayısız oyukla kaplı düzlük bir alan belirmişti. Zemin, deliklerin arasından dantel gibi kıvrıla kıvrıla devam ediyordu. En geniş yerinde bir metre, en dar yerinde ise otuz santimlik tehlikeli bir koridor halini alıyordu, ama dikkat edilirse bir şekilde geçilebilirmiş gibi duruyordu.</p>

  <p class="normal1">Asıl sorun zeminin kımıldanıyormuş gibi olmasıydı. Acayip bir görüntüydü. Sapasağlam yerinde durması gereken kaya zemin, sanki kum kayması gibi kımıl kımıl hareket ediyordu. Başta kafamı çok sert çarptığım için göz sinirlerimin hasar gördüğünü düşündüm. Bunun üzerine el fenerini kendi elime tuttum, ama elim kımıldamıyordu, yamulmuş da değildi. Her zamanki elimdi işte. Öyleyse sinirlerimle ilgili bir durum değildi bu. Zemin gerçekten kımıldıyordu.</p>

  <p class="normal1">“Sülükler” dedi kız. “Oyuklardan sülük sürüsü çıkıyor. Burada oyalanırsak kanımızı emmeye başlar, bizi boş bir kabuk haline getiriverirler.”</p>

  <p class="normal1">“Çattık belaya yine” dedim. “Senin sözünü ettiğin feci şey bu muydu?”</p>

  <p class="normal1">“Değil. Sülükler yalnızca haberci. Esas daha feci olanı sonrasında gelecek. Acele et.”</p>

  <p class="normal1">Vücutlarımız birbirine halatla bağlı halde, sülükle kaplı zemine adımımızı attık. Tenis ayakkabılarımın onlarca sülüğü aynı anda ezmesiyle oluşan o vıcık vıcık dokunuşun etkisi, bacaklarımdan sırtıma kadar tırmanan bir ürpermeye neden oluyordu.</p>

  <p class="normal1">“Adımlarına dikkat et. Bu oyuklara düşecek olursan her şey biter. İçlerinde kum gibi sülük sürüsü var.”</p>

  <p class="normal1">Kız benim dirseğimi sımsıkı kavrarken, ben de kızın üzerindeki montun eteğine yapıştım. Eni ancak otuz metre olan vıcık vıcık kaygan bir zeminde karanlığın ortasında ilerlemek neredeyse ölüm-kalım mücadelesi vermek gibiydi. Üzerine basarak ezdiğim sülüklerden kalan yapışkan sıvı, ayakkabılarımın tabanına jöle gibi yapışıverdiğinden, adımlarımı dengeli atamıyordum. Az önce yuvarlandığımda elbiseme yapışan sülüklerin boynuma ve kulağımın çevresine yapışarak kanımı emmeye başladığını net olarak hissedebiliyordum, ama onları silkeleyebilmem bile mümkün değildi. Sol elimle el fenerini tutmuş, sağ elimle kızın montunun eteğine yapışmış halde olduğumdan, ellerimden birini boşaltabilmem mümkün değildi. El feneriyle adım atacağım yerleri aydınlatmak zorunda olduğumdan, istemesem bile sülük sürüsüne bakmak zorundaydım. Öyle çoklardı ki insan yenilgiyi peşinen kabul edecek gibi hissediyordu. Dahası o sülüklere, ardı arkası kesilmeyecek şekilde oyuklardan gelen yenileri ekleniyordu.</p>

  <p class="normal1">“Mutlaka, eski zamanlarda karanlık karaları kurbanlarını bu oyuklara atmışlardır” dedim, kıza.</p>

  <p class="normal1">“Aynen öyle. Çok iyi anlamışsın” dedi kız.</p>

  <p class="normal1">“O kadarını kestirebilirim” dedim.</p>

  <p class="normal1">“Sülüklerin o balıkların elçisi olduğuna inanıyorlarmış. Yani üst-ast ilişkisi gibi. O yüzden, kurbanlarını balığa sunarmış gibi, sülüklere sunuyorlarmış. Kanlı canlı kurbanları. Çoğunlukla yeryüzünde bir yerlerden yakalayıp getirdikleri insanları kurban etmişler.”</p>

  <p class="normal1">“Şimdi artık bu âdet sona ermiştir umarım.”</p>

  <p class="normal1">“Evet, herhalde. Onların artık insan etini kendilerinin yediklerini, kurban sembolü olarak da yalnızca insanların başlarını kesip sülüklere ve balığa sunduklarını söylemişti dedem. En azından burası kutsal alan haline geldikten sonra, bir tanesi bile girmemiş buraya.”</p>

  <p class="normal1">İkimiz birkaç oyuğun daha üzerinden geçerken, belki de onbinlerce sülüğün üzerinden geçtik, ayaklarımızın altına denk gelenleri ezdik. Birkaç kez ikimizin de ayağı kayacak gibi olduysa da, her seferinde birbirimize destek olarak bir şekilde tehlikeyi savuşturmayı başardık.</p>

  <p class="normal1">Kaynayan demliği andıran o ses, derin oyukların dibinden geliyor gibiydi. Gece bitkileri gibi, oyukların derinliklerinden duyargalarını uzatarak, çevremizi tamamen sarıvermişti. Biraz kulak kesilince, çıkan ses tam olarak “şşhyuoo, şşhyuoo” şeklindeydi. Sanki kafaları kesilmiş insanlar bir araya toplanmış, kesik boğazlarıyla soluk alıp verirken çıkan seslerle koro oluşturarak bir şeylerden dert yanmaya çalışıyormuş gibi bir his uyandırıyordu insanda.</p>

  <p class="normal1">“Su yaklaşıyor” dedi kız. “Sülükler o suyun habercisi yalnızca. Sülükler ortadan kaybolunca, arkalarından su gelecek. Çok geçmeden bu oyukların hepsinden su fışkıracak ve buraları göle çevirecek. Sülükler bunu çok iyi bildiklerinden, oyuklardan kaçmaya çalışıyorlar. Su gelmeden önce, mutlaka sunağa ulaşmamız lazım.”</p>

  <p class="normal1">“Madem bunu biliyordun” dedim. “Neden daha önce söylemedin?”</p>

  <p class="normal1">“Doğrusunu söylemek gerekirse ben de tam olarak anlayamamıştım. Su öyle her gün gelmiyor, ayda iki, üç kez ancak. O baskınlardan birinin bugün olacağını nereden bilebilirdim.”</p>

  <p class="normal1">“Kötü şeyler bir başladı mı, üst üste geliyor” diyerek, sabahtan beri düşündüğüm şeyi dile getiriverdim.</p>

  <p class="normal1">Bir oyuğun kıyısından diğerinin kıyısına pür dikkat ilerlemeye devam ettik. Fakat oyukların sonu gelecek gibi değildi. Ayakkabılarımızın tabanları, artık yere bastığımızı hissedemeyecek ölçüde, yapışan sülüklerle kaplanmıştı. Her bir adım için dikkatimi yoğunlaştırmaktan, kafamın içi karıncalanıyordu, vücudumun dengesini sağlamak gitgide güçleşmişti. Vücudun yetenekleri sınırlar zorlandığında, genellikle daha da gelişir, ama ruhsal yoğunlaşma söz konusu olduğunda, kolaylıkla değiştirilemeyen sınırlarla karşılaşır. İçinde bulunulan durum, her ne kadar tehdit edici koşullarla dolu olsa bile, aynı koşullar devam ettiği sürece, bunlara yönelik yoğunlaşma gücü mutlaka azalır. Zamanın ilerlemesiyle birlikte tehlikeye karşı somut algılama ve ölümle ilgili hayal gücü hantallaşır, bilinç içerisindeki boşluk gözle görülür hale gelir.</p>

  <p class="normal1">“Az kaldı” dedi kız. “Az sonra güvenli bir yere ulaşmış olacağız.”</p>

  <p class="normal1">Ses çıkarmak bile eziyet haline geldiğinden, hiçbir şey söylemeden başımı sallamakla yetindim. Başımı salladıktan sonra da, o karanlığın içinde başımı sallamanın ne kadar anlamsız olduğunu ayrımsadım.</p>

  <p class="normal1">“Duydun mu? İyi misin?”</p>

  <p class="normal1">“İyiyim. Yalnızca kusacak gibiyim” diye yanıtladım.</p>

  <p class="normal1">İçimdeki kusma hissi çoktan beri devam ediyordu. Zeminde sürünen sülükler, yaydıkları kötü koku, yapışkan vücut sıvıları, ürkütücü tıslamalar, karanlık, yorgunluk, uykusuzluk ve arzular uyumlu bir bütün haline gelmiş, midemi demir bir kelepçe gibi sıkıştırıyordu. Boğazıma kadar yükselerek nefes almamı bile güçleştiren mide özsuyunun kokusu artık dilimin boğazıma bitiştiği yere kadar ulaşmıştı. Kendimi bir şeye odaklama gücüm, sanırım artık sınıra ulaşmak üzereydi. Kala kala üç oktavlık tuşu kalmış, senelerdir akort edilmemiş bir piyanoyu çalmaya uğraşıyor gibiydi. Saatlerdir o karanlığın içerisinde dolaşıyor gibiydim. Dışarıdaki dünyada saat kaçtı acaba? Hava ağarmaya başlamış mıydı? Sabah postası dağıtılıyor muydu?</p>

  <p class="normal1">Dönüp saatime bile göz atamıyordum. El feneri ile zemini aydınlatarak ayaklarımı teker teker ileri atmaktan başka bir şeye gücüm kalmamıştı. Yavaş yavaş ağaran gökyüzünü görmek istiyordum. Sonra sıcak süt içmek, ağaçların sabah kokusunu ciğerlerime çekmek, sabah baskısının sayfalarını karıştırmak. Karanlık, sülükler, oyuklar ve karanlık karalarından gına gelmişti. Vücudumdaki tüm organlar, kaslar, hatta hücrelerin ışığa ihtiyacı vardı. Ne kadar küçük bir ışık olursa olsun. Acınacak halde cılız olması bile fark etmezdi, el fenerinden gelenden başka bir ışık görmek istiyordum.</p>

  <p class="normal1">Kafamın içinde ışığı düşünürken midem bir şeyle sıkıştırılıvermiş gibi büzüldü, ağzımın içi iğrenç bir kokuyla doldu. Sanki kokmuş salamlı pizza gibi bir kokuydu.</p>

  <p class="normal1">“Şuradan bir kurtulalım, istediğin kadar kusarsın. Biraz daha dayan” dedi kız. Sonra dirseğimi sıkıca kavradı.</p>

  <p class="normal1">“Kusmam” dedim, inlermiş gibi bir sesle.</p>

  <p class="normal1">“İnan” dedi kız. “Bu da geçecek. Kötü şeyler üst üste gelebilir belki, ama bir an gelir mutlaka sona erer. Sonsuza kadar sürmez.”</p>

  <p class="normal1">“İnanıyorum” diye yanıtladım.</p>

  <p class="normal1">Fakat o oyuklar, sonsuza kadar devam ediyor gibiydi. Sanki durmadan aynı yerde dolaşıp duruyorduk. Bir kez daha matbaadan yeni çıkmış sabah baskısını getirdim aklıma. Arasında güzelce katlanmış reklam broşürleriyle iyice kalınlaşmış sabah baskısı. İçinde her şeyin yazılı olduğu sabah baskısı. Yeryüzündeki yaşam hakkındaki her şeyin. Başbakanın uyanma saatinden borsanın durumuna, aile boyu intiharlardan akşam yemeği tarifine, etek boyuna, müzik eleştirilerine, emlak reklamlarına varana kadar her şey.</p>

  <p class="normal1">Esas sorun benim gazete abonesi olmamamdı. Üç sene kadar önce gazete okuma alışkanlığını bırakmıştım. Gazete okumayı neden bıraktığımı kendim de bilemiyorum, ama bırakmıştım işte. Herhalde yaşantım gazete yazıları ve televizyon programlarıyla tamamen ilgisiz bir yönde sürüp gittiği içindir. Ben sadece bana verilen sayıları kafamın içinde başka bir şekle dönüştürmek için birileriyle temas ediyor, geri kalan zamanlarda tek başıma, modası geçmiş romanlar okuyor, videodan eski Hollywood filmleri izliyor, bira ya da viski içerek günlerimi geçiriyordum. O yüzden gazete ve dergilere bakmam da gerekmiyordu.</p>

  <p class="normal1">Fakat o ışığını yitirmiş anlamsız karanlığın içerisinde, sayısız oyuk ve sülüğün arasında, içimde sabah baskısını okumak için müthiş bir istek uyanmıştı. Güneş vuran bir yerde oturup, kedilerin tabaktaki sütü son damlasına kadar yalaması gibi gazeteyi bir uçtan bir uca, okunmamış tek bir harf bırakmayacak şekilde okumak istiyordum. Sonra güneşin altında, dünyadaki insanların yaşamlarının farklı kesitlerini vücudumdan içeri alıp, hücrelerimde hissetmek.</p>

  <p class="normal1">“Sunak göründü” dedi kız.</p>

  <p class="normal1">Başımı kaldırıp bakmak istedim, ama ayağım kayınca bakışlarımı yerden ayıramadım. Sunağın renginin, şeklinin oraya ulaşamadıktan sonra bir önemi yoktu. Gücümün kalan son kırıntılarını toparlayarak dikkatle yürümeye devam ettim.</p>

  <p class="normal1">“On metre kadar kaldı” dedi kız.</p>

  <p class="normal1">Kız cümlesini bitirir bitirmez oyuklardan gelen tıslama kesiliverdi. Sanki yerin dibindeki birileri ağzı keskin devasa bir orağı sallayarak sesin kaynağını bir darbede kesivermiş gibi doğal olmayan, ani bir sonlanıştı. Hiçbir ön belirti olmadan başlayan, uzunca bir süre yeri tutsak etmiş gibi yükselen aralıksız tıslamalar, bir anda kesilip gidivermişti. Öyle ki, sanki ses kesilmemiş o sesin dahil olduğu mekân parçası tamamen yok olup gidivermişti sanki. Sesin kesilmesi o kadar ani olmuştu ki, bir an vücudumun dengesini yitirerek, kayıp yuvarlanacak gibi oluverdim.</p>

  <p class="normal1">Etrafı, kulakları acıtacak ölçüde derin bir sessizlik kaplayıverdi. Karanlığın içinde aniden ortaya çıkıveren o sessizlik her türlü rahatsız edici ve ürkütücü sesten daha uğursuz bir hava yüklüydü. Ses algılamamız, bizi duyduğumuz sese göre belirli bir konuma yerleştirir. Fakat sessizlik sıfır demektir, hiçlik demektir. Çevremizi sarar, ama bir varoluş değildir. Kulağımın içinde hava basıncı değiştiğinde oluşan türden bir baskı peyda oldu. Kulağımdaki kaslar durumun ani değişimine uyum gösterememiş, yetilerinin gücünü artırarak o sessizliğin içerisinde bir sinyal yakalamaya çalışıyorlardı.</p>

  <p class="normal1">Fakat bu sessizlik, kusursuzdu. Ses bir anda kesilmiş, bir daha da hiç gelmemişti. Ben de, kız da durarak, kulaklarımızı sessizliğe verdik. Kulaklarımdaki baskıyı gidermek için yutkundum, ama bir faydası olmadığı gibi, pikabın iğnesi boş kasnağa çarptığında çıkan cızırtıyı andıran garip bir ses kulaklarımın içinde yankılanıverdi.</p>

  <p class="normal1">“Su geri mi çekildi acaba?” diye sordum.</p>

  <p class="normal1">“Esas şimdi fışkıracak” dedi kız. “Az önceki tıslama kıvrımlı su yolundaki hava suyun basıncıyla dışarı itilirken çıkıyordu. O hava tamamen dışarı atılınca, artık suya engel olacak bir şey kalmadı.”</p>

  <p class="normal1">Kız elimden tutarak, kalan son birkaç oyuğu daha geçti. Bana mı öyle gelmişti bilemiyorum, ama kayanın üzerinde hareket eden sülüklerin sayısı azalmış gibiydi. Beş, altı oyuğu daha aştıktan sonra, yeniden en baştaki gibi bir düzlüğe çıktık. Orada artık ne oyuklar vardı ne de sülükler. Sülükler bizim ters yönümüze doğru kaçmıştı herhalde. Bir şekilde işin en beter kısmının üstesinden gelmeyi başarmıştım. Orada fışkıracak suya kapılıp boğulmak bile, sülük yuvasına düşerek ölmekten çok daha iyiydi.</p>

  <p class="normal1">Hiç istemeyerek elimi uzatıp boynuma yapışan sülükleri ayırmaya çalışınca, kız beni hemen durdurdu.</p>

  <p class="normal1">“O sonraki iş. Önce kuleye tırmanmazsak boğuluruz” diyen kız, koluma yapışmış halde ileriye doğru hareketlendi. “Beş, altı sülük yüzünden ölmezsin. Zaten yapışan sülüğü zorla ayırmaya çalışırsan derini de yırtarsın. Bilmiyor muydun?”</p>

  <p class="normal1">“Bilmiyordum” dedim. Ben deniz kıyılarındaki uyarı dubalarının altına takılan kurşun ağırlıklar kadar hantal ve aptalımdır.</p>

  <p class="normal1">Yirmi otuz saniye kadar ilerlediğimizde, kız beni eliyle frenleyip durdurdu, diğer elindeki büyük ışığı tam karşımızda yükselen devasa kuleye tuttu. Kule düzgün yüzeyli, yuvarlak şekilliydi. Dümdüz yukarıdaki karanlığın içine doğru yükseliyordu. Deniz fenerleri gibi dibinden yukarı doğru inceliyor gibiydi, ama gerçekte ne kadar yüksek olduğunu anlayabilmem mümkün değildi. Dip köşe ışık tutup tam olarak nasıl bir yapısı olduğunu anlayabilmek için aşırı büyüktü, bizim de durup inceleyecek zamanımız yoktu. Kız kuleye şöyle bir ışık tuttuktan sonra, hiçbir şey söylemeden o tarafa doğru koşup, kulenin yanına bitiştirilmiş merdivenlerden yukarı çıkmaya başladı. Elbette, ben de onu telaşla takip ettim.</p>

  <p class="normal1">Kule uzaktan yetersiz bir ışıkla bakılınca, insanların uzunca bir zaman ve hatırı sayılır bir emek harcayarak inşa ettiği zarif ve muhteşem bir anıt gibi duruyordu, ama gerçekte yanına kadar gidip de dokunduğumda eğri büğrü, kaba saba bir kayadan başka bir şey olmadığını gördüm. Doğal aşınma sonucu ortaya çıkmış, rastlantısal bir doğa ürününden başka bir şey değildi.</p>

  <p class="normal1">Karanlık karalarının kulenin çevresine iliştirdikleri sarmal merdiven için de merdiven demeye bin şahit isterdi, beceriksizce yapılmış bir şeydi. Çarpık çurpuk, basamak aralıkları düzensiz, eni ancak ayak konabilecek genişlikteydi, arada sırada eksik basamaklar da vardı. Eksik kısımlarda kayanın en yakın çıkıntısına ayak koymak yeterli oluyordu, ama aşağı düşmemek için iki elimizle kayaya tutunarak ilerlemek zorunda olduğumuz için, ışık tutarak basamakları tek tek kontrol etme şansımız da yoktu; bu yüzden birkaç kez ayaklarımız boşluğa denk geldiğinde aşağı düşme tehlikesi atlattık. Karanlıkta bile görebilen karanlık karaları için sorun yoktu belki, ama bizim için dehşet verici, bela bir yerdi. Kayaya kertenkele gibi yapışarak, her adımımızı dikkatle atarak ilerlemek zorundaydık.</p>

  <p class="normal1">Otuz altı basamak çıktığımızda –benim merdiven çıkarken basamak sayma huyum vardır– ayaklarımızın altındaki karanlığın içerisinde garip bir sesin yankılanmaya başladığını duydum. Sanki birileri koca bir bifteği fırlatıp duvara çarpmış gibi bir sesti. Ton farkı olmayan, ıslak ve itiraz kabul etmemeye azimli bir ses. Hemen sonrasında bateristin vurmak üzere kaldırdığı çubuğunu havada tutup es vermesini andıran bir sessizlik oldu. Ürkütücü ölçüde derin bir sessizlikti. Bir şeylerin gelmekte olduğu hissiyle, çıkıntılara ellerimle sımsıkı tutunarak, kayaya iyice yapıştım.</p>

  <p class="normal1">Gelen yalnızca su sesiydi. Üzerinden aşarak geldiğimiz o sayısız oyuktan, aynı anda yüzeye fışkıran suyun sesi. Üstelik öyle az buz bir miktar olmadığı da açıktı. İlkokulda okurken bir haber filminde gördüğüm bir barajın açılış töreni sahnesini anımsadım. Başına kask geçirmiş vali ya da öyle biri düğmeye basınca su kapağı açılıyor, su kalınca bir sütun halinde sis ve gümbürtüyle uzaklara doğru fışkırıveriyordu. Henüz sinema salonlarında haber filmleri ve çizgi filmlerin gösterildiği zamanlardı. Ben o haber filmini izlerken, ya bir sebepten dolayı o muazzam suyun fışkırdığı barajın altında kalacak olsam sonum nasıl olur acaba, diye düşünmüş ve çocuk yüreğimle dehşete kapılmıştım. Fakat bunun üzerinden yaklaşık çeyrek asır geçtikten sonra, gerçekten öyle bir durumda kalabileceğimi aklımın ucundan bile geçirmemiştim. Çocuklarda, kendilerinin dünyada meydana gelen felaketlerden kutsal bir güç tarafından korunacaklarına inanmak gibi bir eğilim vardır. En azından, ben çocukluğumda öyleydim.</p>

  <p class="normal1">“Su nereye kadar yükselir acaba?” dedim, benden iki üç basamak yukarıdaki kıza.</p>

  <p class="normal1">“Çok” diye yanıtladı kız, kısaca. “Kurtulmak istiyorsan olabildiğince yükseğe çıkmaktan başka çare yok. Su en yukarıya kadar gelmiyor. Bildiğim tek şey bu.”</p>

  <p class="normal1">“En yukarıya kaç basamak var acaba?”</p>

  <p class="normal1">“Bir hayli çok” dedi kız. Güzel cevaptı. İnsanın hayal gücünü tetikliyordu.</p>

  <p class="normal1">Mümkün olabilecek en hızlı biçimde vida şeklindeki kuleye tırmanmayı sürdürdük. Suyun sesine bakılırsa, bizim can havliyle tutunduğumuz Kule bir düzlüğün ortasında yükseliyordu ve o düzlüğün çevresi de sülük yuvası haline gelmiş oyuklarla kaplıydı. Öyleyse, biz devasa bir fıskiyenin ortasına süs olarak dikilmiş devasa çubuk gibi bir şeyin üzerinde yukarı tırmanıyoruz demekti. Dahası, kızın söyledikleri doğruysa o geniş alan suyla kaplanacak, o suyun yüzeyinin ortasında kulenin yukarı kısımları ya da en tepesi bir ada gibi kalıverecekti.</p>

  <p class="normal1">Kızın omzuna astığı ışık, yine karanlıkta düzensizce sallanarak gelişigüzel şekiller çiziyordu. Ben de o ışığı hedefleyerek basamakları çıkıyordum. Basamak sayısını bir yerlerde saymayı bırakmıştım, ama yüz elli, iki yüz basamak kadar çıkmış olmalıydık. Başlangıçta kaya zemini dövermiş gibi şiddetli bir ses çıkararak havadan aşağı düşen suyun sesi, sonra şelale havuzuna düşen akıntının sesi gibi bir hal almış, kapağı kapatılmış kaynayan tencere fokurtusu gibi sesler çıkarmaya başlamıştı. Suyun yüzeyi kesinlikle yükseliyordu. Ayağımın aşağısını göremediğimden, su seviyesinin nerelere kadar çıktığını anlayamıyordum, ama suyun her an gelip ayak bileğimi yakalayabileceğini de çok iyi biliyordum.</p>

  <p class="normal1">Her şeyin kötü gittiği günlerde insana kendini daha da kötü hissettiren kâbuslar gibiydi. Bir şeyler peşimdeydi, ama ayaklarım düzgün bir şekilde ilerlemiyor, o şey tam arkama kadar sokularak ıslak elini uzatıp ayağımı yakalamaya çalışıyordu. İnsan böyle bir şeye rüya olarak bile tahammül edemezken, tutup da gerçeğe dönüşüverince durum iyice içinden çıkılmaz bir hal almıştı. Basamakları aklımdan çıkarıp, ellerimle kayaya sımsıkı tutunarak, vücudumu yukarı çekmeye başladım.</p>

  <p class="normal1">Son bir kurtuluş umudu olarak, suyun yüzeyinde yüzerek yukarıya ulaşabilirim belki, dedim içimden. Öylesi daha rahat olurdu ve hepsinden önemlisi aşağı düşme tehlikesi de yoktu. Bu düşünceyi bir süre kafamın içinde tarttım. Evet, benim aklıma gelen bir çare olarak, pek de fena değildi.</p>

  <p class="normal1">Fakat ben bu fikrimi söyleyince, kız anında “İmkânsız” dedi. “Su yüzeyinin altında çok güçlü girdaplar oluşuyor ve bir kapılırsan yüzmek söz konusu bile olmaz. Bir daha asla suyun yüzeyine çıkamayacağın gibi, bir şekilde suyun yüzeyinde kalmayı başarsan bile, bu karanlığın ortasında yüzerek hiçbir yere ulaşamazsın.”</p>

  <p class="normal1">Kısacası, adım adım ilerlemekten başka çaresi yoktu. Suyun sesi, motorun yavaşlaması gibi her geçen saniye biraz daha azalmış, tiz bir inlemeyi andırır hale gelmişti. Su seviyesi durmaksızın yükseliyordu. Düzgün bir ışık olsa, dedim içimden. Ne kadar ufak bir ışık olursa olsun, düzgün bir ışık olsa kayaya rahatça tırmanır, suyun seviyesinin nereye kadar yükseldiğini anlayabilirdim. Üstelik her an ayağımı kaptırma tehlikesi şeklindeki kâbusa dönüşen korkunun esiri de olmazdım. O karanlık, içimde soğuk ve dipsiz bir korku doğurmuştu.</p>

  <p class="normal1">Kafamın içerisinde haber filmi oynamaya devam ediyordu. Sahnenin üst tarafındaki kemer şeklindeki baraj aşağı tarafta kalan saksı şeklindeki alana su boşaltmaya devam ediyordu. Yukarıdan, tam karşıdan ve tam yan taraftan, objektif sanki okşarmış gibi o suyu takip ediyordu. Suyun gölgesi, sanki kendisi su imiş gibi, pürüzsüz beyaz beton yüzeye düşüyordu. O gölgeye gözlerimi ayırmadan bakınca, oradaki gölge yavaş yavaş benim gölgeme dönüşüverdi. Ben o kıvrımlı barajın üstünde dans ediyordum. Sinemada oturup kendi gölgemi izlemeye devam ettim. Gölgenin bana ait olduğunu hemen anladım, ama sinemadaki bir izleyici olan bana karşı nasıl bir tavır takınmam gerektiğini kestiremedim. Dokuz, on yaşında bir çocuktum. Belki sahneye yaklaşıp gölgemi eski yerine döndürmem gerekiyordu, belki de projeksiyon odasına girip o filme el koymam. Fakat bunu yapmanın doğru olup olmadığını bilemiyordum. O yüzden, hiç kımıldamadan kendi gölgemi izledim.</p>

  <p class="normal1">Gölgem sürekli gözlerimin önünde dans etmeye devam ediyordu. Sanki yerden yükselen buğuyla ışıldayan uzak bir manzara gibi sessizce ve düzensiz hareketlerle vücudunu oynatıyordu. Gölge konuşamadığı gibi, el hareketleriyle de bir şey anlatamıyordu sanki. Ama kesinlikle bana bir şeyler söylemeye çalışıyor gibiydi. Gölge benim orada oturmuş onu izlediğimi biliyordu. Fakat o da benim gibi güçsüzdü. Yalnızca bir gölgeydi, o kadar.</p>

  <p class="normal1">Benim dışımdaki izleyiciler o baraja yansıyan gölgenin, benim gölgem olduğunun farkına varmamış gibiydiler. Yanımda ağabeyim oturuyordu, ama o da gölgenin benim gölgem olduğunu anlamamıştı. Eğer anlamış olsa mutlaka kulağıma fısıldardı. Ne de olsa, sinemada sürekli eğilip kulağıma bir şeyler fısıldar, beni bıktırırdı.</p>

  <p class="normal1">Ben de kimseye o gölgenin benim gölgem olduğunu söylemedim. Çünkü içimdeki ses bana inanmayacaklarını söylüyordu. Üstelik gölge, mesajı her neyse bunu yalnızca bana iletmek istermiş gibi görünüyordu. Farklı bir yerden, farklı bir zamandan film perdesi yoluyla bana bir şeyler anlatmaya çalışıyordu.</p>

  <p class="normal1">Kıvrımlı beton duvarın üzerinde, gölgem yalnızdı ve herkes tarafından terk edilmişti. Onun nasıl olup da o barajın duvarına ulaştığını, daha sonra ne yapmak niyetinde olduğunu anlayabilmem mümkün değildi. Nihayet karanlık beliriverecek ve gölgemi de yutup gidecekti. Belki de gölge, suyun akıntısına kapılıp denize ulaşarak, orada yine benim gölgem olmayı sürdürebilirdi. Böyle düşününce içimi bir hüzün kaplayıverdi.</p>

  <p class="normal1">Biraz sonra baraj haberi sona erdi; sahneye bir ülkedeki taç giyme töreni yansıdı. Kafalarına süsler takılmış çok sayıda at zarif bir arabayı çekerek, taş döşeme bir meydandan geçiyordu. Orada da yine gölgemi aradım, ama orada atlar, araba ve binaların gölgesinden başka bir şey yoktu.</p>

  <p class="normal1">Belleğim orada sona eriyordu. Fakat tüm bunların gerçekten başıma gelip gelmediği konusunda bir yargıya ulaşabilecek durumda değildim. Çünkü şimdi aklıma gelene kadar, geçmişe ait belleğimi yokladığım anlarda bu gerçeği bir kez olsun anımsamışlığım olmamıştı. Belki o acayip karanlığın içinde su sesi duydukça, yüreğimin içinde kendiliğinden ortaya çıkan hayali bir manzaraydı bu. Eskiden, bir psikoloji kitabında o türden psikolojik tepkilere ilişkin bir yazı okumuştum. İnsanoğlu uç sınırlara geldiğinde, açık ve kesin olan gerçeklik karşısında kendini korumak için tamamen hayalden ibaret olan bir manzarayı kafasının içinde resmetmeye çalışırmış. Kitabın yazarının görüşü bu yöndeydi. Fakat psikolojik tepki olarak kafamın içinde kendiliğinden ortaya çıkıverdiğini hiç sanmıyorum; gözlerimin önüne gelen o görüntüler fazlasıyla canlı, neredeyse benim varlığımla doğrudan bağlantılıymış gibiydi. O ortamın içerisindeyken beni çevreleyen koku ve sesleri çok net olarak anımsıyordum. Dahası dokuz, on yaşındayken hissettiğim tedirginliği, kafa karışıklığını ve amansız korkuyu benliğimin derinliklerinde hâlâ taşıyormuş gibiydim. Kim ne derse desin, onlar benim başımdan gerçekten geçmişti. Belleğimin derinliklerinde bir yerde hapsolup kalmıştı, ama ben kendim en uç sınırlara sürükleniverince prangalarından kurtulmuş, yüzeye çıkıvermişti.</p>

  <p class="normal1">Bir gücün etkisiyle, ama hangi güç?</p>

  <p class="normal1">Büyük olasılıkla, benim karma işlemi yeteneğini kazanabilmek için geçirdiğim ameliyat neden olmuştu buna. Ameliyatı gerçekleştirenler, belleğimi bilincimin duvarlarının içine hapsetmişlerdi. Uzunca bir süre, belleğimi benim ellerimden koparıp almışlardı.</p>

  <p class="normal1">Böyle düşündükçe, gitgide öfkelenmeye başladım. Hiç kimsenin benim belleğime el koyma hakkı olamazdı. O benim, kendime ait belleğimdi. Bir başkasının belleğini çalmanın, o insanın yıllarını çalmaktan hiçbir farkı olamazdı. İçimdeki öfke kabardıkça, hissettiğim korkuyu da umursamamaya başlamıştım. Ne olursa olsun hayatta kalmalıyım, dedim kendi kendime. Hayatta kalmalı, o mantıksız karanlıktan kurtulmalı, benden çalınıp alınan belleğimi geri almalıydım. İsterse dünyanın sonu gelsin, ne olursa olsun beni ilgilendirmiyordu artık. Benim, bütünlüğümü tekrar kazanmış şekilde yeniden doğmam gerekiyordu.</p>

  <p class="normal1">“Halat!” diye bağırdı kız, aniden.</p>

  <p class="normal1">“Halat?”</p>

  <p class="normal1">“Çabuk buraya gelip bir bak. Yukarıdan halat sallanıyor.”</p>

  <p class="normal1">Aceleyle üç dört basamak daha tırmanıp kızın yanına ulaşarak avuç içimle duvarın yüzeyini yokladım. Evet, gerçekten de halattı. O kadar kalın değildi, ama dağcı işi, sağlam bir halattı ve ucu benim göğsümün hizasına kadar sarkmıştı. Tek elimle kavrayarak, temkinli hareketlerle yavaş yavaş güç vererek asıldım. Elimle hissettiğim kadarıyla bir şeye sıkıca bağlanmış olmalıydı.</p>

  <p class="normal1">“Kesin dedemdir” diye bağırdı, kız. “Dedem bizim için halat sarkıtıyor.”</p>

  <p class="normal1">“Yine de emin olmak için bir tur daha dönelim” dedim.</p>

  <p class="normal1">Sabırsızlıktan bastığımız yerleri tam olarak kontrol etmeden kulenin etrafında bir tur daha döndük. Halat yine aynı yerde duruyordu. Halatın üzerinde otuz santim aralıklarla ayağını tutturmak için düğümler atılmıştı. Eğer gerçekten kulenin tepesine kadar devam ediyorsa, bir hayli zaman kazanmış olacaktık.</p>

  <p class="normal1">“Dedem. Kesinlikle o. Çok ince şeyleri bile düşünebilen bir insandır.”</p>

  <p class="normal1">“Haklısın” dedim. “Halat tırmanabilir misin?”</p>

  <p class="normal1">“Elbette” dedi kız. “Halat tırmanmayı çocukluğumdan beri çok iyi beceririm. Söylememiş miydim?”</p>

  <p class="normal1">“Öyleyse sen önden git” dedim. “Tepeye tırmanınca, ışığı aşağıya doğru tutarak yakıp söndür. Ondan sonra ben tırmanmaya başlarım.”</p>

  <p class="normal1">“Öyle yaparsak su buraya kadar gelmiş olur. İkimiz birlikte tırmansak daha iyi olmaz mı?”</p>

  <p class="normal1">“Dağ tırmanışında bir halat üzerinde bir insanın olması temel prensiptir. Hem halatın dayanıklılığı yüzünden hem de bir halata iki kişi birden tutununca tırmanılması güçleşir, o ölçüde de fazla zaman alır. Üstelik su buraya kadar gelse bile, halata tutunduktan sonra, yukarıya kadar çıkmayı başarırım herhalde.”</p>

  <p class="normal1">“Göründüğünden çok daha cesur bir insansın” dedi kız.</p>

  <p class="normal1">Kız beni bir kez daha öper mi acaba, diye karanlığın içinde umutla bekledim, ama kız oralı bile olmayarak halatta tırmanmaya başladı. Bense ellerimle kayaya tutunmuş halde, kızın fener ışığının düzensizce sallana sallana yukarı yükselişini izledim. Sanki sarhoş bir ruh yalpalaya yalpalaya göğe yükseliyormuş gibi bir görüntüydü. O görüntüyü kımıldamadan izlerken canım bir yudum olsun viski içmek istedi, ama viski sırt çantamdaydı ve vücudumun dengesini bozarak sırt çantamı indirip, içinden viski şişesini çıkarmam imkânsızdı. Şansıma küserek, viski içerkenki halimi kafamın içinde canlandırmakla yetinmeye karar verdim. Temiz ve sessiz bir bar, çerez dolu bir kâse, Modern Jazz Quartet’ten alçak bir sesle yayılan “Place Vendome” ve duble buzlu viski. Bar bankosunun üzerine bardağımı bırakıyor, bir süre elimi bile sürmeden izliyorum. Viski dediğin şeyin ilk önce iyice izlenmesi gerekir. Bakmaktan bıkınca içilir. Güzel bir kızla da durum aynıdır.</p>

  <p class="normal1">Bunları düşünürken bir anda ne takım elbisemin ne de blazer ceketimin olduğunu anımsadım. O kafadan çatlak iki adam sahip olduğum doğru düzgün giysilerin tamamını bıçakla lime lime etmişlerdi. Off, dedim. Şimdi bara giderken ne giyeceğim üzerime? Bara gitmeden önce kendime elbise yaptırmalıydım. Koyu mavi tüvit bir takım yaptırmam en iyisi olacaktı. Zarif bir mavi. Üç düğmeli, omuzları ince vatkalı, yanları fazla dar olmayan klasik tarzda bir takım elbise. 1960’ların başlarında George Peppard’ın giydiği türden. Gömlekse mavi. En doğal renk uyumuyla, biraz göz alan bir mavi. Kalınca Oxford tipi kumaştan, yakaları düz renk. Kravat iki renk kuşaklı olmalı. Kırmızı ve yeşil. Kırmızısı sönük bir kırmızı, yeşili ise yeşil mi mavi mi olduğu pek anlaşılmayan, fırtınalı havada denizin büründüğüyle aynı yeşil. Tüm bunları düzgün bir erkek giyim mağazasında tek seferde aldıktan sonra, güzelce giyinip herhangi bir bara girerek duble buzlu İskoç viskimi sipariş ederim. Sülükler, karanlık karaları, tırnaklı balıklar yeraltı dünyasında istedikleri gibi cirit atsınlar. Ben yeryüzünde koyu mavi tüvit takım elbisemi giyerek, İskoçya’dan gelen viskimi içeceğim.</p>

  <p class="normal1">Aniden suyun sesinin kesildiğinin farkına vardım. Artık oyuklardan fışkırması durmuş olabilirdi. Belki de yalnızca, su yüzeyi iyice yükseldiğinden ses kesilmişti. Fakat bunun artık benim için bir önemi yoktu. Su o kadar yükselmek istiyorsa, yükselmesinin hiçbir sakıncası yoktu. Ne olursa olsun hayatta kalmaya kararlıydım. Sonra da belleğimi geri alacaktım. Artık hiç kimse benimle oyun oynayamayacaktı. Bu sözleri tüm dünyaya haykırmak istiyordum. Artık hiç kimse benimle oyun oynayamaz!</p>

  <p class="normal1">Fakat yeraltında, karanlığın ortasında bağırmanın bir işe yarayacağını hiç sanmıyordum; içimdeki bağırma isteğini bastırdım, başımı iyice geriye atarak yukarıya baktım. Kız tahmin ettiğimden çok daha yukarılara ulaşmıştı. Mesafenin kaç metre olduğunu bilemiyordum, ama bir alışveriş merkezinin katlarıyla hesaplarsak üç, belki de dört kat kadar bir mesafe ilerideydi. Yani ya kadın giyim reyonları ya da kimono satış reyonları katının bulunması gereken yerde. O kayalığın yüksekliğinin tam olarak ne kadar olabileceğini aklıma getirdikçe, içimi bir bıkkınlık kaplıyordu. Kızla birlikte o noktaya gelene kadar bir hayli tırmanmış olduğumuz halde, hâlâ daha tırmanmaya devam ediyorsa, gayet yüksek bir kayalık olmalıydı. Bir seferinde can sıkıntısından bir binanın 26. katına yürüyerek çıktığım olmuştu, ama bu kayalık da sanki aynı yükseklikte gibiydi.</p>

  <p class="normal1">Yine de, karanlıktan dolayı aşağısının görünmemesi de bir şanstı. Her ne kadar dağa tırmanmaya alışık da olsam, hiçbir hazırlık yapmadan, ayağımda sıradan tenis ayakkabılarıyla, o kadar yüksekte zar zor tutunurken korkumdan aşağı bakamazdım herhalde. Bir gökdelende güvenlik halatı ya da iskele olmadan cam silmeye kalkmaktan farksızdı. Aklıma hiçbir şey getirmeden, yukarıya, daha yukarıya diye tırmanırken mesele yoktu, ama bir kez duruverince yükseklik meselesi aklıma takılıvermişti.</p>

  <p class="normal1">Bir kez daha başımı çevirip yukarıya baktım. Kız hâlâ tırmanmaya devam ediyor olacak ki, ışık yine aynı şekilde düzensizce salınıyordu ama kız biraz önceye göre epeyce yukarıya çıkmıştı. Evet, kendisinin de söylediği gibi, halat tırmanmakta usta olduğu doğruydu. Yine de mesafe bir hayli uzundu. İnsanın dudağını uçuklatacak bir yükseklik. Her şey bir yana, o ihtiyar neden tutup da böyle acayip bir yere kaçmıştı acaba? Daha rahat bir yerde, sabırla bizim gelmemizi beklemiş olsa, biz de tüm bu eziyetlere katlanmamış olurduk.</p>

  <p class="normal1">Bunları düşünürken, yukarıdan bir ses duyar gibi oldum. Başımı çevirip baktığımda küçük sarı bir ışık, uçakların kuyruk ışıkları gibi usul usul yanıp sönüyordu. Tek elimle halatı yakalayıp, diğer elimle cebimdeki el fenerini çıkararak, yukarıya doğru aynı şekilde işaret gönderdim. Peşi sıra fenerin ışığını aşağıya çevirip suyun nereye kadar yükseldiğini öğrenmek istedim, ama benim fenerimin cılız ışığıyla neredeyse hiçbir şey göremedim. Karanlık öylesine koyuydu ki, iyice dibine kadar gitmeden orada ne olduğunu anlayabilmek imkânsızdı. Kol saatim sabahın 4.12’sini gösteriyordu. Henüz gün ağarmamıştı. Sabah baskısı da dağıtıma geçmemiş, trenler de çalışmaya başlamamıştı. Yeryüzündeki insanlar, hiçbir şeyden habersiz, derin uykularında olmalıydılar.</p>

  <p class="normal1">İki elimle halatı kendime doğru çekerek, bir kez derin bir nefes aldıktan sonra usulca tırmanmaya başladım.</p>
</body>
</html>
