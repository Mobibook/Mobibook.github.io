<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_18"><br class="calibre2" />
  18<br class="calibre2" />
  Dünyanın Sonu</h1>

  <p><br class="chapter" /></p>

  <p class="kitapickapak1">Rüya okuma</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">İçimden geçenleri tam olarak netleştirememiş halde, eski rüyaları okuma işime döndüm. Bir yandan kış sertleşmeye devam ediyordu ama işbaşı yapmayı daha uzun süre erteleyemezdim. Üstelik en azından zihnimi yoğunlaştırarak rüya okurken, içimdeki yitirmişlik duygusunu bir süreliğine de olsa unutabiliyordum.</p>

  <p class="normal1">Fakat bir yandan da, eski rüyaları ne kadar okursam başka bir şekle bürünmüş çaresizlik hissi de o oranda içimi sarıveriyordu. O çaresizlik hissinin nedeni, o kadar okuduğum halde, eski rüyaların iletmek istediği mesajı anlayamamamdı. Okuyabiliyordum, fakat anlayamıyordum. Bu iş, anlamını çözmediğim cümleleri günler boyu okumaktan farksızdı. Akıp giden ırmağın suyunu her gün izlemekten farksızdı. Hiçbir yere ulaşamıyordum. Rüya okuma tekniğim ilerlemişti, ama bu bile beni kurtarmaya yetmiyordu. Tekniğimi ilerletip, ustalıkla eski rüya okumayı başarabildikçe bu işi sürdürmenin faydasızlığı daha da belirginleşiyordu. İnsan ilerlemek söz konusu olunca gayret etmeyi sürdürebilir. Fakat ben hiçbir yöne ilerleyemiyordum.</p>

  <p class="normal1">“Ben eski rüyaların ne anlama geldiğini çözemiyorum” dedim, kıza. “Sen ilk başta kafataslarından rüya okumanın benim işim olduğunu söylemiştin değil mi? Fakat bunlar sadece benim vücudumun içinden geçip gidiyorlar. Hiçbirini anlayamadığım gibi, ne kadar okursam o ölçüde benim de törpülenip gittiğim hissi güçleniyor içimde.”</p>

  <p class="normal1">“Öyle diyorsun, ama sen, sanki bir şeylerin çekimine kapılmış gibi rüya okumaya devam ediyorsun. Bunun nedeni ne peki?”</p>

  <p class="normal1">“Bilemiyorum” dedim, başımı iki yana sallayarak. İçimdeki yitirmişlik duygusunu kapatmak için kendimi bu işe verdiğim doğruydu. Fakat tek nedenin bu olmadığını, kendim de çok iyi biliyordum. Kızın söylediği gibi, gerçekten de bir şeylerin çekimine kapılmış gibi rüya okumaya vermiştim kendimi.</p>

  <p class="normal1">“Sanırım bu herhalde senin kendi sorunun olmasından kaynaklanıyor” dedi kız.</p>

  <p class="normal1">“Benim kendi sorunum?”</p>

  <p class="normal1">“Senin yüreğini biraz daha açman gerektiği kanısındayım. Yüreğinde neler olduğunu bilemiyorum, ama sımsıkı kapalı tuttuğunu hissediyorum. Eski rüyaların senin tarafından okunmayı istemesi gibi, sen de eski rüyaları istiyorsun.”</p>

  <p class="normal1">“Neden böyle düşünüyorsun?”</p>

  <p class="normal1">“Rüya okuyuculuk öyle bir şeydir. Mevsimi gelince kuşların güneye ya da kuzeye yönelmesi gibi, rüya okuyucu da rüya okumayı sürdürür.”</p>

  <p class="normal1">Sonra kız elini masanın üzerinden uzatıp, benim elimin üzerine koydu ve gülümsedi. Kızın gülümsemesi, bulutların arasından süzülen bahar güneşinin ışığı gibiydi.</p>

  <p class="normal1">“Yüreğini daha fazla aç. Sen mahkûm değilsin. Sen rüya peşinde göklerde uçan kuşsun.”</p>

  <p class="normal1">&nbsp;</p>

  <p class="normal1">Sonuçta kafataslarından birini elime alıp uygulamaktan başka çaresi yoktu. Raflarda göz alabildiğince sıralanan eski rüya kafataslarından birini elime alıp, kucaklamış halde masaya döndüm. Sonra kızın yardımıyla, çok az nemlendirdiğimiz bezle tozlarını ve lekelerini silip, ardından kuru bezle acele etmeden parlattım. Nazikçe parlatınca, eski rüyanın yüzeyi, taze kar gibi beyazlaştı. Ön tarafında açılan göz boşlukları, ışığın açısı yüzünden, sanki dipsiz kuyular gibi görünüyordu.</p>

  <p class="normal1">Kafatasının üzerini ellerimle usulca kapatıp, vücut ısımı çekerek azıcık da olsa ısınmasını bekledim. Belirli bir ısıya ulaşınca –o kadar önemli bir ısı değil, kışın çıkan güneşin verdiği kadar bir ılıklık– parlak beyaz kafatası, içine kazınan eski rüyaları anlatmaya başlar. Gözlerimi kapatıp derin bir nefes alarak, yüreğimi açmaya çalışarak, anlattıkları öyküyü parmak uçlarımla izlemeye çalışıyordum. Fakat sesleri öylesine inceydi ki, yansıtmaya çalıştıkları görüntüler sabahın ilk saatlerinde gökyüzünün uzaklarında görünen yıldızlar gibi oluyordu. Benim oradan okuyabildiklerim, netliği olmayan parçacıklardan öteye geçmiyor, o parçacıkları ne şekilde birleştirirsem birleştireyim görüntünün tamamını yakalamayı başaramıyordum.</p>

  <p class="normal1">Orada hiç görmediğim manzaralar vardı; hiç duymadığım müzikler çalıyor, anlamayı başaramadığım sözcükler fısıldanıyordu. Aniden yükseliveriyor, yine aniden karanlığın dibine çöküveriyorlardı. Bir parça ile sonraki parça arasında hiçbir ilişki yoktu. Sanki bir istasyondan diğerine hızlıca yapılan bir telsiz araması gibiydi. Farklı yöntemler deneyerek, sinirlerimi parmak uçlarımda daha fazla yoğunlaştırmayı denediysem de, ne kadar çabalarsam çabalayayım sonuç aynıydı. Eski rüyanın bana bir şeyler anlatmaya çalıştığını anlasam bile, bunu bir öykü olarak birleştiremiyordum.</p>

  <p class="normal1">Belki de, benim okuma şeklimden kaynaklanan bir eksiklik vardı. Veyahut bu, onların sözcüklerinin uzun yıllar boyunca aşınıp, esintiye dönüşmüş olmasından da kaynaklanıyor olabilir. Hatta onların aklındaki öykü ile benim düşündüğüm öykü arasında belirleyici bir zamansallık ve tonlama farkı da olabilir.</p>

  <p class="normal1">Hangisi olursa olsun, görünüp kaybolan, niteliği farklı parçaları, henüz tek bir kelime edemeden izlemekten başka bir şey gelmiyordu elimden. Elbette, benim görmeye alıştığım son derece sıradan birkaç manzara da vardı. Yeşil otların rüzgârla salınması, beyaz bulutların gökyüzünde akıp gitmesi, güneş ışıklarının ırmağın yüzeyinde oynaşması gibi, hiçbir sıradışılığı olmayan manzaralardı. Fakat bu üzerinde durmaya değmeyecek manzaralar, yüreğimde bir tür sözcüklere dökülemeyecek garip bir üzüntü bırakıyordu. O manzaraların neresinde o üzüntüyü uyandıran unsurların gizlendiğini bir türlü anlayamıyordum. Pencerenin dışından geçip giden bir gemi gibi, o manzaralar beliriyor, hiçbir iz bırakmadan da kayboluveriyordu.</p>

  <p class="normal1">On dakika kadar bu durum devam ettikten sonra, eski rüyanın sıcaklığı dalganın çekilmesi gibi kaybolmaya başlayıp, nihayet en baştaki soğuk ve beyaz kafatası haline dönüşüverdi. Eski rüya yeniden uzun uykusuna dalmıştı. Sanki güçlükle avuçladığım su parmaklarımın arasından yere dökülüvermiş gibiydi. Benim “rüya okuma” işim bir türlü hedefine ulaşmayan bir çabaydı işte.</p>

  <p class="normal1">Eski rüya ısısını tamamen kaybedince ben kıza verdim, kız da o kafatasını bankonun üzerine koydu. O arada ellerimi masanın üzerine koyarak dinlenmeye, sinirlerimi gevşetmeye çalıştım. Bir gün içerisinde en fazla beş, altı rüya okuyabiliyordum. O rakamı aşınca yoğunlaşma yetim dengesizleşiyor, parmak uçlarım cılız mırıldanmalardan başka bir şey duyamaz hale geliyordu. Odadaki saat on biri gösterdiği sıralarda bitkin düşmüş, sandalyeden güçlükle kalkabilecek hale gelmiş oluyordum.</p>

  <p class="normal1">Kız her seferinde sonuncudan sonra sıcak kahve koyuyordu. Arada sırada, gündüz yaptığı kurabiye ve meyveli ekmek gibi şeyleri gece yemeği olarak getirdiği de oluyordu. Çoğunlukla hiç konuşmadan karşılıklı oturup sıcak kahvelerimizi içiyor, kurabiye ya da ekmeğimizi yiyorduk. Zaten yorgunluktan bir süre konuşamaz hale gelmiş oluyordum, kız da bunu çok iyi bildiğinden, benim gibi susmayı tercih ediyordu.</p>

  <p class="normal1">“Yüreğini açamaman benim yüzümden mi acaba?” diye sordu kız. “Ben senin yüreğine yanıt veremediğim için mi, yüreğin sımsıkı kapanmış halde?”</p>

  <p class="normal1">İkimiz her zamanki gibi eski köprünün ortasındaki ırmak içi adacığa inmek için yapılmış merdivenlerde oturmuş, ırmağa bakıyorduk. Ay tüm soğukluğuyla küçük bir kırıntı haline gelmiş, suyun yüzeyinde salınıyordu. Birilerinin ırmak içi adacığa bağladığı kayık, suyun sesini hafifçe bozuyordu. Dar merdivende yan yana oturduğumuz için, kızın sıcaklığını sürekli omzumda hissedebiliyordum. Garipti. İnsanı insan yapan sıcaklığıydı. Fakat yürekle, vücudun ısısı arasında hiçbir ilişki yoktu.</p>

  <p class="normal1">“Öyle değil” dedim. “Yüreğimi tam olarak açamamam sanırım tamamen kendimden kaynaklanıyor. Ben kendim, kendi yüreğimi tam olarak netleştiremiyor, o yüzden karmaşa yaşıyorum.”</p>

  <p class="normal1">“Yürek denilen şeyi sen bile tam olarak anlayamıyor musun?”</p>

  <p class="normal1">“Bazı durumlarda” dedim. “Üzerinden çok uzun zaman geçtikten sonra anlayabildiğim durumlar olduğu gibi, o an artık iş işten geçmiş de olabiliyor. Çoğu durumda, biz kendi yüreklerimizi tam olarak netleştiremeden harekete geçmeyi seçeriz. Bu da herkesin aklının karışmasına yol açar.”</p>

  <p class="normal1">“Bana yürek dediğin şey çok eksiklikleri olan bir şeymiş gibi geliyor” dedi kız, gülümseyerek.</p>

  <p class="normal1">Ay ışığı altında ceplerimden çıkardığım ellerime baktım. Ay ışığıyla rengi beyazlaşan ellerim o küçük dünyada tastaman durdukları halde, konulacak yeri kaybolmuş bir çift heykel gibiydi.</p>

  <p class="normal1">“Ben de aynı kanıdayım. Çok fazla eksiklikleri var” dedim. “Fakat iz bırakıyor. Biz de o izleri sonradan takip edebiliyoruz. Karın üzerine düşen ayak izlerini takip edermiş gibi.”</p>

  <p class="normal1">“İzler bir yere ulaşıyor mu?”</p>

  <p class="normal1">“Kendimize” dedim. “Yürek öyle bir şey işte. Yürek olmadan hiçbir yere ulaşamazsın.”</p>

  <p class="normal1">Başımı kaldırıp aya baktım. Kış ayı tezat yaracak şekilde berrak ışıklar saçarak, yüksek surlarla çevrili şehrin göğünde asılı duruyordu.</p>

  <p class="normal1">“Hiçbir şey senin suçun değil” dedim.</p>
</body>
</html>
