<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_13"><br class="calibre2" />
  13<br class="calibre2" />
  Haşlanmış Harikalar Diyarı</h1>

  <p><br class="chapter" /></p>

  <p class="kitapickapak1">Frankfurt, kapı, bağımsız örgüt</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Her zamanki gibi, bilincim görüş alanımın kıyısından başlayarak yavaş yavaş yerine geldi. Önce, ilk olarak görüş alanımın sağ kıyısında banyonun kapısı ve sol kıyısındaki lamba kaidesi bilincime ulaşarak, zamanla iç tarafa doğru ilerleyip, sanki gölün yüzeyini buz kaplıyormuş gibi, tam ortada birleştiler. Görüş alanımın tam ortasında alarmlı saatim duruyordu. Saat 11.26’yı gösteriyordu. O saat birilerinin evlilik hediyesi olarak almıştım. Uyandırma alarmını kapatmak için saatin sol yanındaki kırmızı düğme ile sağ yanındaki mavi düğmeye aynı anda basmak gerekiyordu. Öyle yapılmadığı müddetçe, alarm susmuyordu. Bu, henüz tam olarak uyanmamışken tepkisel olarak alarmı kapatıp, yeniden uykuya dalma şeklinde insanların birçoğunda görülen davranış kalıbına karşı geliştirilmiş özgün bir mekanizmaydı ve gerçekten de, saatin alarmı çaldığında düğmeleri kapatmak için iki elimi birden kullanmak üzere yatakta doğrulmak, saati dizlerimin üzerine almak zorunda kalıyordum. Bunun için de, bilincim adım adım gerçek dünyaya girmek zorunda kalıyordu. Tekrarlamış olacağım, ama ben bu saati birilerinin evlilik anısı olarak hediye aldım. Kimin nikâh töreniydi anımsamıyorum. Çevremde arkadaş ve tanıdıkların istemediğim kadar çok olduğu yirmili yaşlarımın ortalarında nikâh törenlerinin üst üste geldiği bir yıl olmuştu ve onlardan birinde bu saati almıştım. Böyle iki düğmesine aynı anda basmayınca alarmı susmayan, zahmetli bir saati para vererek almam. Zaten kolayca uyanabilenlerdenimdir.</p>

  <p class="normal1">Görüş alanım saatin üzerinde odaklanınca, içgüdüsel olarak saati dizimin üstüne koyarak, kırmızı ve mavi düğmelere bastım. Sonra, en baştan beri alarmın çalmadığının farkına vardım. Ne uyuyordum, ne de saati kurmuştum; yalnızca saati mutfaktaki masanın üstüne getirmiştim, o kadar. Karma işlemi yapmıştım. O yüzden saatin alarmını kapatmam da gerekmiyordu.</p>

  <p class="normal1">Çalar saati masanın üzerine bırakıp, çevremde göz gezdirdim. Odanın durumunda karma işlemine başladığım andan farklı hiçbir şey yoktu. Hırsız alarmı düzenekleri açıktı ve masanın bir kıyısında boşalmış kahve kupası vardı. Kül tablası yerine kullanılan cam bardakaltlığının üzerinde, kızın son içtiği sigaranın izmariti dümdüz duruyordu. Markası Marlboro Light idi. Ruj lekesi yoktu. Şöyle bir düşündüm de, kız neredeyse hiç makyaj yapmamıştı.</p>

  <p class="normal1">Sonra önümdeki defter ve kalemleri kontrol ettim. Güzelce açtığım F sertlikte beş kurşunkalemden ikisi kırılmış, ikisinin ucu dibine kadar erimiş, bir tanesi ise ilk baştaki gibi duruyordu. Sağ elimde uzun süre yazı yazdığım zamanlarda olduğu gibi bir uyuşukluk vardı. Karma işlemi tamamlanmıştı. Defterde on altı sayfa dolusu ayrıntılı sayılar yazılıydı.</p>

  <p class="normal1">Kılavuza uygun bir şekilde, beyin yıkamadan geçirilmiş sayıları ve karma işleminden geçen sayıları eşleştirdikten sonra ilk listeyi evyenin içine atıp yakıp. Defteri güvenlik kutusuna yerleştirip, kasetçalarla birlikte kasaya kapattım. Sonra oturma odasındaki koltuğa oturup derince iç geçirdim. Böylelikle işin yarısını bitirmiştim. En azından bir gün daha hiçbir şey yapmadan geçirebilirdim.</p>

  <p class="normal1">Bardağa iki parmak kadar viski koyup, gözlerimi kapatarak iki yudumda içtim. Ilık alkol boğazımdan geçip, yemek borusundan inerek mideme ulaştı. Sonra o sıcaklık damarlarımdan geçerek vücudumun her yanına dağılmaya başladı. Önce göğsüm ve yanaklarım ısındı, sonra ise ellerim, son olarak da ayaklarım ısındı. Banyoya giderek dişlerimi fırçalayıp, iki bardak su içtim, çişimi yaptım, sonra mutfağa dönerek kurşunkalemleri yeniden açtım ve kalemliğime güzelce yerleştirdim. Sonrasında çalar saati başucuma koydum, telefonu telesekreter modundan çıkarıp eski haline getirdim. Saat 11.57’yi gösteriyordu. Yarın henüz dokunulmamış bir biçimde duruyordu. Aceleyle üstümdekileri çıkarıp pijamalarımı giyerek yatağa daldım, battaniyeyi çeneme kadar çekerek başucu lambasını kapattım. 12 saat deliksiz bir uyku çekmek niyetindeydim. Hiç kimse tarafından rahatsız edilmeden dolu dolu on iki saat uyuyacaktım. Kuşlar ötüşse, insanlar telaşla trenlere doluşup işlerine gitse, dünyanın bir yerlerinde volkan patlasa, zırhlı İsrail birlikleri Ortadoğu’da bir köyü yerle bir etse bile uyumaya devam edecektim.</p>

  <p class="normal1">Sonra, hesapçılıktan emekli olduktan sonraki hayatımı düşünmeye başladım. Yeterince para biriktirip, o para ve emeklilik ikramiyemi birleştirince huzur içinde yaşayacak, Yunanca ve çello öğrenecektim. Arabamın arka koltuğuna çello kutusunu yerleştirip dağ gezilerine çıkacak, tek başıma doyasıya çello çalacaktım.</p>

  <p class="normal1">İşler yolunda giderse bir dağ kulübesi de satın alabilirdim. İçinde düzgün bir mutfağı da olan şirin bir dağ kulübesi. Orada kitaplar okur, müzik dinler, videokasetten eski filmler izler, yemeklerimi kendim yaparak yaşardım. Yemekler... Bu sözcük aklımdan geçtiği an kütüphanenin başvuru eserleri masasındaki kızı anımsadım. Kızın da orada –dağ kulübesinde– benimle beraber olmasının bir sakıncası yoktu. Ben yemekleri yapardım, kız da yerdi.</p>

  <p class="normal1">Fakat aklımdan yemekleri geçirirken uykuya dalıverdim. Gökyüzü yeryüzüne inermiş gibi, uyku bir anda üzerime kapaklanıverdi. Çello, dağ kulübesi, yemekler un ufak parçalanıp yok oluverdi. Geride yalnız başıma kalıp, tezgâhta yatan bir tonbalığı gibi uykuya dalıverdim.</p>

  <p class="normal1">&nbsp;</p>

  <p class="normal1">Birileri kafamda matkapla delik açmış, oraya sert bir kâğıt şerit sokuşturmaya çalışıyordu. Bir hayli uzunca bir şerit olacak, sonu gelmeyecek gibi kafamın içerisine itiliyordu. Elimi sallayarak o şeridi uzaklaştırmaya çalıştım, ama elimi ne kadar sallarsam sallayayım, şerit kafamın içinden sökülüp gidecek gibi değildi.</p>

  <p class="normal1">Yattığım yerde doğrularak avuç içlerimle kafamın iki yanını yokladım ama şeritten eser yoktu. Delik de yoktu. Zil çalıyordu. Zil aralıksız çalmaya devam ediyordu. Çalar saati kavrayıp dizimin üstüne yerleştirdim ve iki elimle kırmızı-mavi düğmelere bastım. Fakat buna rağmen zil çalmaya devam ediyordu. Telefon ziliydi. Saat 04.18’i gösteriyordu. Dışarısı henüz karanlıktı. Öyleyse sabahın 04.18’i olmalıydı.</p>

  <p class="normal1">Yataktan çıkıp mutfağa kadar giderek ahizeyi kavradım. Gece yarısı her telefon çalışında, bu sefer yatmadan önce telefonu mutlaka yatak odasına geri koyacağım diyordum, ama hemen de unutuveriyordum. Sonra da dizimi masanın ayaklarına ya da gaz sobasına çarpma talihsizliğiyle yüzleşiveriyordum.</p>

  <p class="normal1">“Alo?” dedim.</p>

  <p class="normal1">Ahizenin karşı tarafı sessizdi. Telefon sanki tamamen kumun içerisine gömülmüş gibi bir sessizlikti.</p>

  <p class="normal1">“Alo?” dedim, bu kez bağırarak.</p>

  <p class="normal1">Fakat hiçbir değişiklik olmadı, ahizedeki sessizlik devam ediyordu. Soluk alışverişleri duyulmadığı gibi, tek bir çıt bile çıkmıyordu. Telefon hattı üzerinden, beni bile çekip içerisine alacakmış gibi hissettirecek ölçüde derin bir sessizlikti bu. Sinirlenerek telefonu kapatıp, buzdolabından çıkardığım sütü hızla içtikten sonra tekrar gidip yatağa gömüldüm.</p>

  <p class="normal1">Telefonun zili yeniden çaldığında saat 04.46’ydı. Yataktan çıkıp aynı rota üzerinden telefona ulaşarak ahizeyi kaldırdım.</p>

  <p class="normal1">“Alo?” dedim.</p>

  <p class="normal1">“Alo” dedi bir kadın sesi. Kimin sesi olduğunu anlayamadım. “Biraz önce için kusura bakma. Ses boyutu karıştı çünkü. Onun için, arada sırada ses alınıveriyor.”</p>

  <p class="normal1">“Ses mi alınıyor?”</p>

  <p class="normal1">“Evet, öyle” dedi kadın. “Ses boyutu az önce aniden karışıverdi. Kesin dedemin başına bir şey geldi. Orada mısın?”</p>

  <p class="normal1">“Dinliyorum” dedim. Bana o garip tekboynuz kafatasını veren ihtiyarın torunu olan kızdı. Pembe takım elbiseli, tombul kız.</p>

  <p class="normal1">“Dedem hiç yukarı gelmedi. Sonra da aniden ses boyutu karışıverdi. Kesin kötü bir şeyler oldu. Laboratuvara telefon ettim, ama çıkmıyor... Mutlaka, karanlık karası dedeme saldırıp kötü bir şeyler yapmış olmalı.”</p>

  <p class="normal1">“Emin misin? Deden kendini deneylerine kaptırmış, o yüzden yukarı gelmiyor olamaz mı? Geçen sefer de, senin sesini aldığını bir hafta boyunca unutmamış mıydı? Ne de olsa, kendini bir şeye kaptırınca, her şeyi unutabilen tiplerden.”</p>

  <p class="normal1">“Öyle değil. O tür bir şey değil. Anlayabiliyorum. Dedemle benim aramda karşılıklı olarak hissedebildiğimiz şeyler vardır. Birbirimizin başına bir şey geldiğinde anlarız. Dedemin başına bir şey geldi. Hem de çok feci bir şey. Üstelik ses bariyeri de yıkıldı, kesinlikle. O yüzden yeraltındaki ses boyutu karman çorman.”</p>

  <p class="normal1">“Ne dedin?”</p>

  <p class="normal1">“Ses bariyeri. Karanlık karası yaklaşmasın diye, özel olarak hazırlanmış bir ses düzeneği. Zorla kırılmış olsa gerek. O yüzden etraftaki ses dengesi altüst olmuş durumda. Kesin karanlık karası dedeme saldırdı.”</p>

  <p class="normal1">“Ne için?”</p>

  <p class="normal1">“Herkes dedemin araştırmasının peşinde. Karanlık karası, şifreciler, işte öyle insanlar. Bunlar dedemin araştırmasını ele geçirmeye çalışıyor. Dedemle anlaşmaya çalıştılar, ama dedem reddedince çok öfkelendiler. Lütfen, hemen buraya gel. Kesin kötü bir şeyler oldu. Lütfen yardım et!”</p>

  <p class="normal1">O ürkütücü yeraltı tünelinde karanlık karasının oraların hâkimiymiş gibi dolaştığını hayalimde canlandırdım. Öyle bir yere inmeyi düşünmek bile, tüylerimin diken diken olmasına yetiyordu.</p>

  <p class="normal1">“Kusura bakma, ama benim işim hesap yapmak. Bunun dışındaki şeyler sözleşmemizde yok. Zaten beni kat kat aşan bir durum. Elbette yardım edebileceğim bir şey olsa memnuniyetle her şeyi yaparım. Fakat dedeni kurtarmak için de olsa, karanlık karasıyla kapışamam. Bunu polisin ya da Sistem’in profesyonellerinin, yani o tür işler için özel eğitim almış kişilerin yapması gerekir.”</p>

  <p class="normal1">“Polis asla olmaz. Onlardan yardım istersek, her şeyi halka açıklamak zorunda kalırız. Eğer dedemin araştırması şimdi bilinecek olursa dünyanın sonu gelir.”</p>

  <p class="normal1">“Dünyanın sonu mu gelir?”</p>

  <p class="normal1">“Lütfen!” dedi kız. “Çabuk gel, bana yardım et. Yoksa geri dönüşü olmaz. Onlar dedemden sonra senin peşine düşecekler çünkü.”</p>

  <p class="normal1">“Neden benim peşime düşsünler ki? Sen neyse de, ben dedenin araştırması hakkında hiçbir şey bilmiyorum.”</p>

  <p class="normal1">“Sen anahtarsın. Sen olmadan kapı açılmaz.”</p>

  <p class="normal1">“Ne demek istediğini anlayamıyorum.”</p>

  <p class="normal1">“Uzun uzun telefonda konuşacak zamanımız yok. Gerçekten bu çok önemli bir durum. Senin hayal bile edemeyeceğin kadar önemli bir durum. Lütfen bana inan. Bu senin için çok önemli bir durum. Çok geç olmadan bir şeyler yapmazsan, her şey biter. Yalan söylemiyorum.”</p>

  <p class="normal1">“Şu işe bak” diyerek, saate göz attım. “Senin bir an önce oradan ayrılman iyi olur. Eğer tahminlerin doğruysa, orada tehlikedesin demektir.”</p>

  <p class="normal1">“Nereye gideyim?”</p>

  <p class="normal1">Aoyama’daki 24 saat açık süpermarketin yerini söyledim. “Oranın içindeki kafede bekle. Beş buçuğa kadar gelirim.”</p>

  <p class="normal1">“Çok korkuyorum. Nedendir bil...”</p>

  <p class="normal1">&nbsp;</p>

  <p class="normal1">Ses yeniden kesildi. Kaç kez ahizeye doğru bağırdıysam da, yanıt yoktu. Tabanca namlusunun dumanı gibi, ahizeden sessizlik yayılıyordu. Ses boyutu karışmıştı. Ahizeyi yerine koyarak, pijamamı çıkarıp sıfır yaka tişört ve pamuklu pantolonumu giydim. Sonra lavaboda elektrikli tıraş makinesiyle sakallarımı kabaca alıverdim. Yüzümü yıkayıp, aynanın karşısında saçlarımı düzelttim. Uykusuzluktan, yüzüm ucuz peynirli kekler gibi şişkinleşmişti. İstediğim yalnızca deliksiz bir uyku çekmekti. İyi bir uyku çekip rahatlamak, sonra da sıradan yaşantımı sürdürmekti dileğim. İnsanlar beni neden rahat bırakmıyordu ki? Yok tekboynuzlu, yok karanlık karası... Bunların benimle neden ilgisi vardı ki?</p>

  <p class="normal1">Tişörtün üzerine naylon rüzgârlığımı geçirerek, cüzdanımı, bozuk paralarımı ve çakımı ceplerime yerleştirdim. Sonra bir an tereddüt ettikten sonra tekboynuzun kafatasını iki havluya sararak, maşayla birlikte spor çantama yerleştirip, yanlarına da içinde karma işlemi tamamlanmış defterin bulunduğu güvenlik kutusunu sıkıştırdım. Artık kendi evim de kesinlikle güvenli değildi. Odamın kapısını ve kasanın kilidini açmak, bir profesyonelin eline kaldığında mendil yıkamaktan çok daha az zaman alırdı şüphesiz.</p>

  <p class="normal1">Sonuçta tekini henüz yıkayamadığım tenis ayakkabılarımı giyerek, spor çantamı omzuma asıp evden çıktım. Koridorda kimsecikler yoktu. Asansöre binmekten çekinerek, merdivenlerden indim. Henüz gün doğmadığından, apartmanda çıt çıkmıyordu, ölüm sessizliği hâkimdi. Bodrum kattaki otoparkta da kimsecikler yoktu.</p>

  <p class="normal1">Yolunda gitmeyen bir şeyler vardı. Etraf aşırı sessizdi. Onlar sürekli bendeki kafatasının peşinde olduklarına göre, gözetlemek için birisini bırakmaları gerekirdi, ama o da yoktu. Sanki benim varlığımı unutup gitmişlerdi.</p>

  <p class="normal1">Arabanın kapısını açıp, muavin koltuğuna çantayı koyarak, motoru çalıştırdım. Saat beşe çok az kalmıştı. Çevreme göz atarak arabayı otoparktan çıkarıp Aoyama’ya yöneldim. Yollar bomboştu; evine dönmek için acele eden taksiler ve gece taşımacılığı yapan kamyonlardan başka araç yoktu. Arada sırada dikiz aynasına göz atıyordum, ama arkamdan gelen kimse de yoktu.</p>

  <p class="normal1">Her şey çok tuhaf gelişiyordu. İşlerin arkasında şifreciler olsa, onların yöntemlerini çok iyi bilirim. Bir işi yapmaya niyetlendiklerinde var güçlerini ortaya koyarlar. Beceriksizce doğalgaz memurunu satın almaya, peşine düştükleri avı başına adam dikmeden bırakmaya kalkmazlar. Onlar her zaman en kesin, en hızlı yolu seçerek, tereddüt etmeden işe koyulurlar. Bir seferinde, iki yıl önce beş hesapçıyı yakalayarak, işi kafataslarının tepesini elektrikli testereyle kesip ayırmaya kadar götürmüşlerdi. Hesapçıların beyinlerini canlı canlı çıkararak, içindeki bilgileri okumaya çalışmışlardı. Fakat o girişimleri başarısız olmuş, sonuçta beş hesapçı, başlarının alından yukarısı kesilmiş halde Tokyo körfezinde suyun üzerinde yüzer halde bulunmuşlardı. İşte böylesine sıra dışı yollara başvurabilirlerdi. Evet, tuhaf olan bir şeyler vardı.</p>

  <p class="normal1">Süpermarketin otoparkına girdiğimde, hemen hemen sözleştiğimiz zaman gelmişti; saat 05.28’di. Gökyüzünün doğusu hafifçe ağarmaya başlamıştı. Çantamı sırtlayıp marketin içine girdim. Geniş mekânın içerisinde neredeyse kimsecikler yoktu. Kasada çubuklu üniformasıyla genç bir tezgâhtar sandalyesine oturmuş, haftalık dergilerden birini okuyordu. Ne yaşı, ne de mesleği anlaşılabilen bir kadın alışveriş arabasını konserve ve hazır yiyeceklerle doldurmuş halde rafların arasında geziniyordu. İçki çeşitlerinin sıralandığı rafın köşesinden dönerek, kafe kısmına geçtim.</p>

  <p class="normal1">Kafe kısmındaki bir düzine kadar yüksek taburenin tamamı boştu. En köşedekine oturup, soğuk süt ve sandviç sipariş ettim. Süt tadı anlaşılamayacak ölçüde soğuk, sandviç ise hazırlanır hazırlanmaz naylon poşetin içine konulduğundan, ekmeği nemliydi. Zamana yayarak, sandviçi gıdım gıdım ısırarak, sütü de küçük yudumlarla içtim. Bir süre duvarda asılı turistik Frankfurt afişine bakarak zaman öldürdüm. Mevsim sonbahardı ve ırmak boyundaki ağaçlar hazan manzarasına bürünmüştü. Irmağın yüzünde kuşlar yüzüyordu, kuştüyü takılı şapkasıyla bir ihtiyar kuğulara yem veriyordu. Eski taş yapı şahane bir köprü vardı ve arkasında da katedralin kuleleri görünüyordu. Dikkatlice bakınca, köprünün iki kıyıdaki payanda temellerinde taş duvarlı küçük odalar olduğu küçük pencerelerden anlaşılıyordu. Odaların ne için kullanıldığı hakkında bir fikir yürütmek mümkün değildi. Gökyüzü mavi, bulutlar beyazdı. Irmak boyunca sıralanmış banklarda birçok insan oturuyordu. Herkes palto ve mantolarını giymiş, kadınların çoğu başlarını eşarpla örtmüştü. Güzel bir fotoğraftı, ama baktıkça insanın içini soğuk bir dalga kaplıyordu. Belki de Frankfurt sonbahar manzarasının havanın soğukluğunu yansıtmasından olabilir, ama yüksek ve sivri kuleler gördüğümde, içimi hep soğuk bir dalga kaplar.</p>

  <p class="normal1">Bunun üzerine, bakışlarım ters taraftaki sigara reklamına takıldı. Yüzü pürüzsüz genç bir adam, yaktığı filtreli sigarasını parmaklarının arasına kıstırmış, dalgın bakışlarla çapraz yönden karşısına doğru bakıyordu. Sigara reklamlarındaki mankenlerin yüzünde neden hep böyle “Hiçbir şeye bakmıyorum, aklımda hiçbir şey yok” diyen bakışlar olur acaba?</p>

  <p class="normal1">Sigara posterinde Frankfurt posterine bakarken olduğu kadar zaman öldüremeyince, arkama dönüp bomboş markete baktım. Rafların uç kısmında meyve konserveleri devasa bir karınca yuvası gibi yığılmıştı. Şeftali, greyfurt ve portakal olmak üzere, üç yığın yan yana sıralanmıştı. Hemen önüne de, deneme masası konmuştu, gün henüz yeni ağardığından, servis başlamamıştı. Sabahın 05.45’inde meyve konservesinin tadına bakmak isteyen çıkmaz. Masanın kenarında “USA Meyve Festivali” yazan bir poster asılıydı. Posterde bir havuzun önüne bahçe sandalyeleri konmuş, orada bir kız çocuğu tepeleme doldurulmuş tabaktaki meyveleri yiyordu. Altın sarısı saçlı, mavi gözlü, bacakları uzun, yanık tenli, güzel bir kızdı. Meyve reklamlarında hep mavi gözlü kızlar olur. Ne kadar uzun süreyle bakarsam bakayım, gözlerimi ayırdığım anda nasıl bir yüzleri olduğunu anımsayamadığım türden bir güzeldi. O türden güzellikler vardır dünyada. Greyfurtla aynı şekilde, birbirinden ayırt etmek imkânsızdır.</p>

  <p class="normal1">İçki reyonunun kasası bağımsızdı, ama orada kimse yoktu. Doğru düzgün insanlar sabah kahvaltı saatinin hemen öncesinde içki satın almaya gelmezler. O yüzden, o kısımda ne müşteri ne de marketin elemanları vardı; yalnızca içki şişeleri yeni dikilmiş küçük iğne yapraklı ağaçlar gibi sıralanmıştı. Şansıma o köşede tüm duvarı kaplayacak şekilde posterler asılmıştı. Şöyle bir sayınca, birer brandy, burbon viski ve votka; üçer scotch ve yerli viski; iki sake ve dört bira posteri vardı. İçki posterlerinin neden o kadar fazla olduğunu bilemiyorum. Belki de içki, tüm yiyecek ve içecekler içerisinde törensel bir karaktere sahip olduğu içindir.</p>

  <p class="normal1">Fakat zaman öldürmek için bir hayli uygun olduğundan, bir baştan sırayla o posterlere bakmaya başladım. O on beş postere bakarak anlayabildiğim, tüm içkiler içerisinde buzlu viskinin bardakta duruşu en göz alıcı olanıydı. Basitçe söylemek gerekirse, fotoğrafı güzel çıkıyordu. Dibi geniş iri bir bardağa üç ya da dört parça buz koyar, üzerine kehribar rengi viskiyi dökersiniz. Eriyen buzun beyaz suyu viskinin kehribar rengine karışmadan önce bir anlığına yukarıda kalır. O görüntü bir hayli güzeldir. Dikkatlice bakınca, viski posterlerinin tamamında buzlu viski fotoğrafı vardı. Su katılarak hazırlandığında iyi bir görüntüsü olmaz, sek olduğunda da bir şeyler eksik kalır.</p>

  <p class="normal1">Farkına vardığım bir diğer şey, posterlerin hiçbirinde meze ya da çerez olmamasıydı. Posterlerde içki içen insanların hiçbirinin önünde yiyecek bir şey yoktu. Hepsi sadece içki içiyorlardı. Bu belki de, fotoğrafta yiyecek bir şeylerin görünmesinin içkinin saflığını bozacağı düşüncesine dayanıyor olabilir. Hatta yanına konulan çerez, o içkinin imajını sabitleştirebilir. Bunları bir şekilde anlayabiliyorum. Her şeyin bir nedeni vardır.</p>

  <p class="normal1">Posterlere bakarken saat altı olmuş, tombul kız henüz görünmemişti. Neden o kadar geç kaldığını bilemiyordum. Bana olabildiğince çabuk gelmemi söylemişti. Fakat bunu aklıma takmam hiçbir şeyi değiştirmeyecekti. Ben olabilecek en hızlı şekliyle oraya ulaşmıştım. Gerisi kızın sorunuydu. Zaten en baştan beri, bu benimle hiç ilgisi olmayan bir sorundu.</p>

  <p class="normal1">Sıcak kahve sipariş ederek, süt ve şeker koymadan yavaş yavaş içtim.</p>

  <p class="normal1">Saat altıyı geçince birer ikişer müşteriler de gelmeye başlamıştı. Ev hanımları kahvaltı için ekmek ve süt, gece eğlencesinden dönen üniversite öğrencileri hafif bir şeyler almaya geliyorlardı. Tuvalet kâğıdı almaya gelen genç bir kadın olduğu gibi, üç farklı gazete birden alan memur kılıklı bir adam da vardı. Sırtlarında golf çantasıyla iki orta yaşlı adam gelip, cep şişesinde viski aldılar. Orta yaş dediysem de, otuzlarının ortasında, benimle aynı yaşlardaydılar. Şöyle bir düşününce, evet, ben de artık orta yaştayım. Golf çantası sırtlamadığım, moda olsun diye golf elbiseleri giymediğim müddetçe daha genç gösteriyorum yalnızca.</p>

  <p class="normal1">Kızı süpermarkette beklediğim için sevinç duymaya başlamıştım. Başka bir yerde böyle zaman öldürmek mümkün olmaz. Ben süpermarket denilen yere bayılırım.</p>

  <p class="normal1">Orada altı buçuğa kadar bekledikten sonra, beklemekten vazgeçip dışarı çıkarak arabama binip Şincuku İstasyonu’na kadar gittim. Arabayı istasyonun otoparkına bırakıp, çantamı omuzlayarak saatli eşya emanet ofisine giderek, çantayı bıraktım. İçinde kırılacak şeyler olduğunu, özenli davranmalarını söyleyince, oradaki adam çantanın tutma yerine “Dikkat! Kırılacak Eşya!” yazılı, kokteyl bardağı resimli kırmızı bir etiketi iliştirdi. Ben mavi Nike spor çantanın yerli yerine konulmasını bekledikten sonra, emanet fişini aldım. Daha sonra büfeye giderek zarf ve 260 yenlik posta pulu alıp, zarfın içine emanet fişini koyarak ağzını kapatıp, pulu yapıştırdım ve hayali bir şirket ismiyle açtırdığım gizli posta kutuma acele postayla gönderdim. Bu şekilde, çok büyük bir aksilik söz konusu olmadığı müddetçe, eşyanın bulunması söz konusu olamaz. Arada sırada, tedbir amaçlı olarak bu yola başvururum.</p>

  <p class="normal1">Zarfı postaladıktan sonra, arabayı otoparktan çıkarıp apartman daireme döndüm. Artık çalınacak hiçbir şeyim olmadığını düşününce içim rahat etmişti. Arabayı apartmanın otoparkına bırakıp, merdivenlerden çıkarak evime ulaştım, duş alarak yatağa dalıp, hiçbir şey olmamış gibi yeniden uykuya daldım.</p>

  <p class="normal1">Saat 11 gibi birileri geldi. Olayların gidişatına bakınca birilerinin gelmesinin mümkün olduğunun düşünüp pek de şaşırmadım. Fakat o birisi, zile basmaksızın, tüm vücuduyla kapıma yükleniverdi. Hem de yalnızca vücudu çarpıvermiş gibi sıradan bir çarpma değildi; bina yıkmak için kullanılan çelik gülle gelmiş de kapıya çarpmış gibi, evin zemini bile titremişti. O kadar güçlü biriyse, kapıcıyı silkeleyip yedek anahtarı da alabilirdi. Benim açımdan, kapının yedek anahtarla açılması, kapıyı tamir etme masrafına girmeyeceğim için, çok daha iyi olurdu. Üstüne üstlük, böylesine zıvanadan çıkmış birinin evime gelmesi apartmandan kovulmama da neden olabilirdi.</p>

  <p class="normal1">O birisi, kapıya yüklenip dururken ben, pantolonumu giyerek, tişörtümü başımdan geçirip, kemerimin arkasına çakımı gizleyerek tuvalete gidip çişimi yaptım. Sonra tedbir amaçlı olarak kasayı açıp, kasetçaların acil durum düğmesine basarak içindeki kaseti sildikten sonra, buzdolabını açıp öğlen yemeği niyetine patates salatası yiyip, bira içtim. Acil durum merdiveni balkona bağlıydı; kaçmak istesem kaçabilirdim, ama çok yorgun olduğumdan, kovalamacaya girebilecek halde değildim. Zaten kaçsam bile, karşı karşıya olduğum sorun çözülmeyecekti. Bir tür belayla karşı karşıyaydım –belki de farkında olmadan dahil olmuştum– ve tek başıma üstesinden gelebileceğim bir şey de değildi. Bu sorunun ne olduğunu birileriyle ciddi ciddi konuşmam gerekiyordu.</p>

  <p class="normal1">Talepte bulunan bilim adamının yeraltı laboratuvarına kadar gitmiş, verileri işlemiştim. O sırada tekboynuz kafatası olduğunu sandığım bir şeyi almış eve dönmüştüm. Bir süre sonra, olasılıkla şifrecilerin satın aldığı bir doğalgaz muayene memuru gelmiş, o kafatasını çalmaya kalkmıştı. Ertesi sabah, talep sahibinin torunundan telefon gelmiş, dedesinin karanlık karasının saldırısına uğradığını söyleyerek yardım etmemi istemişti. Aceleyle randevulaştığımız yere gitmiştim, ama kız gelmemişti. Sanırım elimde iki önemli eşya vardı. Birisi kafatası, diğeri ise karma işlemi tamamlanmış veriler. Ben de o iki eşyayı Şincuku İstasyonu’nda emanete bırakmıştım.</p>

  <p class="normal1">Bu sürecin her noktası anlaşılmaz şeylerle doluydu. Mümkün olsa birilerinin ipucu olabilecek bir şeyler vermesini isterdim. Eğer öyle olmazsa, neler olduğunu asla anlayamadan, kucağımda bir kafatasıyla sonsuza kadar kaçmak zorunda kalabilirdim.</p>

  <p class="normal1">Biramı tamamen içip, patates salatamı bitirdikten sonra, tam derin bir nefes almıştım ki, normalde dışarı açılan çelik kapı patlamaya yakın bir sesle iç tarafa doğru açıldı ve daha önce hiç karşılaşmadığım kadar iriyarı bir adam içeri dalıverdi. Adamın üzerinde cafcaflı bir Hawaii tişörtü, altında yağ lekeleri içinde kalmış, orduda kullanılanlara benzer bir kamuflaj pantolonu, ayaklarında ise neredeyse dalış paleti büyüklüğünde tenis ayakkabıları vardı. Kafası dazlak, burnu küt, boynu ise sıradan bir insanın beli kadardı. Koyu gri gözkapakları metalden yapılmış gibi kalın, gözakları rahatsız edici ölçüde dikkat çekiciydi. Gözleri sanki camdan yapılmış gibi duruyordu, ama arada sırada gözbebekleri oynuyordu. Bu sayede gerçek göz olduğunu anlayabildim. Boyu 1,95 kadar vardı herhalde. Omuzları genişti; iki çarşafı bozarak yapılmış gibi duran Hawaii tişörtü, öyle dar geliyordu ki düğmeleri her an kopup fırlayacakmış gibi duruyordu.</p>

  <p class="normal1">İriyarı adam kendi kırdığı kapıyı, aynı benim şarap şişesinden çıkardığım tıpaya baktığım zamanlardaki bakışımla süzdükten sonra bana doğru ilerledi. Bana pek de samimi duygular taşımadığını anlayabiliyordum. Adam bana odadaki eşyalardan bir parçaymışım gibi bakıyordu. Ben de elimden gelse, odadaki eşyalardan bir olmayı isteyecek haldeydim.</p>

  <p class="normal1">İriyarı adam hafifçe kenara çekilince arkasındaki o ufak tefek adam ortaya çıktı. Adamın boyu neredeyse 1,50 bile yoktu; zayıftı, yüz hatları düzgündü. Açık mavi Lacoste marka polo tişört giymiş, altına bej, ütü izi olmayan bir pantolon geçirmiş, ayaklarına da açık kahverengi kösele ayakkabı giymişti. Giysilerini büyük olasılıkla pahalı çocuk elbiseleri satan bir yerden almıştı. Kolundaki altın rengi Rolex saat ışıltılar saçıyordu, ama gereğinden fazla büyükmüş gibi duruyordu. <span class="ideitalik">Uzay Yolu</span> gibi dizilerde çıkan iletişim cihazlarını andırıyordu. Otuzlu yaşların ortalarıyla kırklı yaşların başlarında bir yaştaymış gibi gösteriyordu. Boyu yirmi santim daha uzun olsa, rahatlıkla ikinci sınıf bir televizyon yıldızı olabilirdi.</p>

  <p class="normal1">İriyarı adam ayakkabılarıyla mutfağa kadar gelip, masada karşı tarafıma geçerek sandalyeyi geriye çekti. Bücür ise onun arkasından ağır adımlarla gelip o sandalyeye oturdu. İriyarı adam belini mutfak tezgâhına yaslayarak, sıradan bir insanın baldırı genişliğindeki kollarını göğsünde kavuşturup, ışıltıdan yoksun bakışlarını benim sırtımda, böbreklerimin az yukarısında bir noktaya dikti. Aslında, balkondaki acil durum merdiveninden kaçmam gerekiyordu. Son günlerde verdiğim kararlarda birbiri ardına hata yapmaya başlamıştım. Şöyle bir benzin istasyonuna gidip kaputu açtırmakta fayda var.</p>

  <p class="normal1">Bücür yüzüme doğru dürüst bakmadığı gibi selam da vermemişti. Cebinden sigara paketini ve çakmağını çıkarıp, masanın üstünde yan yana koydu. Sigara Benson&amp;Hedges, çakmak ise altın renginde Dupont idi. O haline baktıkça, dış ticaret açığı lafının yabancı hükümetlerin uydurması olduğundan başka bir şey gelmiyordu aklıma. Bücür, çakmağı iki parmağının arasında kıstırıp, sonra da parmaklarının arasında ustalıkla çevirmeye başladı. Evlere servis işi yapıyormuş gibi bir hali vardı, ama ben bir şey sipariş ettiğimi elbette hiç sanmıyorum.</p>

  <p class="normal1">Buzdolabının üstüne bakıp, çok uzun zaman önce içki dükkânında eşantiyon olarak aldığım Buddweiser amblemli kül tablasını bularak, tozunu parmağımla silip adamın önüne koydum. Adam kısa bir ses çıkararak sigarasını yaktıktan sonra, gözlerini kısarak dumanı yukarıya doğru üfledi. Vücudunun küçüklüğünde bir gariplik vardı. Yüzü, elleri, ayakları, her yeri küçüktü. Sanki normal bir insanın küçültmeli fotokopisi çekilmiş gibiydi. O yüzden elindeki Benson&amp;Hedges yeni açılmış renkli bir kalem gibi uzun duruyordu.</p>

  <p class="normal1">Bücür tek kelime etmeksizin, sigaranın ucunun yanıp gidişini izledi. Jean-Luc Godard filmi olsa, bu sahnede “Adam sigarasının yanıp gidişini izliyor” diye altyazı girerdi, ama şans mıdır yoksa talihsizlik mi bilmem, Jean-Luc Godard filmleri çoktan demode olmuştu. Sigaranın ucu yeterince küllenince, parmağıyla pıt pıt vurarak masanın üstüne döktü. Kül tablasına dönüp bakmamıştı bile.</p>

  <p class="normal1">“Şu kapı işi” dedi rahatça duyulabilen yüksek bir sesle. “Kırmak gerekiyordu. O yüzden kırdık. Usulca kilidi açmak istesek açabilirdik, ama öyle gerekiyordu işte. Kızma sakın.”</p>

  <p class="normal1">“Evde hiçbir şey yok. Ararsanız anlarsınız gerçi” dedim.</p>

  <p class="normal1">“Aramak?” dedi adam, şaşkın bir ses tonuyla. “Aramak derken, neyi arayacağız?”</p>

  <p class="normal1">“Bilemem, ama bir şeyleri bulmak için gelmediniz mi? Kapıyı bile kırarak.”</p>

  <p class="normal1">“Ne demek istediğini anlamıyorum” dedi adam. “Muhakkak bir şeyleri yanlış anlıyorsundur. Burada istediğimiz bir şey yok. Seninle konuşmaya geldik yalnızca. Hiçbir şey aramıyoruz, hiçbir şey de istemiyoruz. Gerçi kola varsa içmek isterim.”</p>

  <p class="normal1">Buzdolabını açıp, viskiye katmak için aldığım iki kutu kolayı çıkarıp, bardaklarıyla birlikte masaya koydum. Sonra da, kendim için kutu Ebisu birası çıkardım.</p>

  <p class="normal1">“O da içmek ister herhalde” dedim, arkamdaki iriyarı adamı göstererek.</p>

  <p class="normal1">Bücür, parmağıyla gel gel yapınca, iriyarı adam sessizce yaklaşarak masanın üzerindeki kutu kolalardan birini aldı. O iriyarı haline göre, hareketleri bir hayli çevikti.</p>

  <p class="normal1">“İçip bitirince şu şeyi yapsana” dedi bücür, iriyarı olana. Sonra bana dönüp “Eğlence” dedi kısaca.</p>

  <p class="normal1">Arkama dönüp iriyarı adamın kolayı bir dikişte içmesini izledim. Adam kolayı içtikten sonra kutuyu ters çevirip, içinde tek bir damla bile kalmadığından emin olduktan sonra, kutuyu avuçları arasında kıstırıp, yüz renginde en ufak bir değişiklik olmadan, dümdüz eziverdi. Hışırtı şeklinde, gazete kâğıdı rüzgârda uçuyormuş gibi bir ses çıkaran kırmızı kola kutusu, plaka şeklinde bir metale dönüşüverdi.</p>

  <p class="normal1">“Eh, bunu herkes yapabilir” dedi bücür. Herkes yapabilir belki, ama ben yapamam.</p>

  <p class="normal1">İriyarı olanı o dümdüz olan metal parçasını parmaklarının arasına kıstırıp, sadece dudağını hafifçe oynatarak, ortadan ikiye ayırıverdi. Telefon rehberinin ortadan ikiye ayrılışını bir kez görmüştüm, ama ezilmiş kola kutusunun yırtılmasına ilk kez tanık oluyordum. Hiç denemediğim için tam olarak bilemiyorum, ama herhalde, çok zor bir şeydir.</p>

  <p class="normal1">“Yüz yenlik bozukluğu bile bükebilir. Öyle bir şeyi yapabilen insan sayısı pek fazla değildir.”</p>

  <p class="normal1">Başımı evet anlamında sallamakla yetindim.</p>

  <p class="normal1">“İnsanın kulağını bile yırtıp koparabilir.”</p>

  <p class="normal1">Yine başımı evet anlamında salladım.</p>

  <p class="normal1">“Üç yıl öncesine kadar profesyonel güreşçiydi” dedi bücür. “Çok iyiydi. Dizini sakatlamasa şampiyon sınıfına kadar yükselirdi herhalde. Genç, güçlü, üstelik görünüşüne göre ayakları da çevikti. Fakat dizini sakatlayınca her şey bitiverdi. Güreşte çeviklik gerekir, yoksa olmaz.”</p>

  <p class="normal1">Adam o sırada yüzüme baktı, ben de sözlerini başımı sallayarak onayladım.</p>

  <p class="normal1">“O günden beri, ona ben bakıyorum. Ne de olsa kardeşim.”</p>

  <p class="normal1">“Hep ortalama dışı çocuk yapan bir ailedensiniz herhalde” dedim.</p>

  <p class="normal1">“Bir daha söylesene” dedi bücür, bakışlarını gözlerime çivileyerek.</p>

  <p class="normal1">Bücür bir an ne yapacağını şaşırmış gibiydi, ama neden sonra, sigarasını yere atıp, ayakkabısının tabanıyla üzerine basarak söndürdü. Tek laf söylemeye niyetim yoktu.</p>

  <p class="normal1">“Senin biraz daha rahatlaman gerek. Yüreğini aç, rahatla. Rahatlamazsan, dürüst olamazsın” dedi bücür. “Hâlâ kendini biraz kasıyor gibisin.”</p>

  <p class="normal1">“Buzdolabından yeni bira alabilir miyim?”</p>

  <p class="normal1">“Olur elbette. Nihayetinde senin evin, senin buzdolabın, senin biran.”</p>

  <p class="normal1">“Ve benim kapım” dedim.</p>

  <p class="normal1">“Kapıyı unut. Aklında tuttuğun için kasıyorsun kendini. Ucuz bir kapı işte. Maaşın iyi olduğuna göre, kapısı biraz daha düzgün bir yere taşınırsın.”</p>

  <p class="normal1">Kapı meselesini bir yana bırakarak, buzdolabından bira çıkarıp içmeye başladım. Bücür de bardağına kola koyup, köpüklerinin dinmesini bekledikten sonra yarısını içti.</p>

  <p class="normal1">“Çok fazla kafanın karışmaması için baştan söyleyeyim. Biz seni kurtarmak için geldik.”</p>

  <p class="normal1">“Kapıyı kırarak mı?”</p>

  <p class="normal1">Ben öyle der demez, bücürün yüzü aniden kızararak, burun delikleri şişkinleşiverdi.</p>

  <p class="normal1">“Sana kapıyı unut demedim mi?” dedi sakince. Sonra iriyarı olana dönerek aynı soruyu tekrarladı. İriyarı olanı başını sallayarak onayladı. Çabuk sinirlenen biri gibiydi. Çabuk sinirlenen insanlarla konuşmayı pek sevmem.</p>

  <p class="normal1">“Biz buraya iyi niyetle geldik” dedi bücür. “Şu an kafan karışık olduğundan, sana birçok şeyi öğretelim diye geldik. Kafan karışık demem hoşuna gitmiyorsa, ne yapacağını bilemez haldesin de diyebilirim. Yanlış mı?”</p>

  <p class="normal1">“Kafam karışık, ne yapacağımı bilmiyorum” dedim. “Hiçbir bilgim yok, hiçbir ipucu yok, artık kapım da yok.”</p>

  <p class="normal1">Bücür, masanın üzerindeki altın rengi çakmağı kaptığı gibi, oturduğu yerden buzdolabının kapağına doğru fırlatıverdi. Keskin ve uğursuz bir sesle birlikte, buzdolabımın kapağında net olarak görülebilen bir çukur oluşuverdi. İriyarı adam, çakmağı yerden alıp, en baştaki yerine koydu. Her şey en baştaki haline dönmüş, yalnızca buzdolabının kapağındaki çöküntü kalmıştı. Bücür sakinleşmek için kolanın kalanını da içti. Ben çabuk sinirlenen insanlarla karşılaştığımda, ne kadar çabuk sinirlenebileceklerini denemek isteğine kapılırım.</p>

  <p class="normal1">“Evvela, senin beş para etmez kapının ne önemi var?! Durumun ne kadar önemli olduğunu düşünsene. Bu apartmanı olduğu gibi yerle bir etsek ne olacak?! Bir daha asla kapı sözcüğünü ağzına alma!”</p>

  <p class="normal1">Kapım, dedim içimden. Sorun kapının beş para etmemesi değildi. Kapı dediğiniz, önemli bir semboldür.</p>

  <p class="normal1">“Kapı meselesi önemli değil de, böyle bir şey oldu diye apartmandan atılabilirim. Ne de olsa, doğru düzgün insanların yaşadığı, sakin bir apartman.”</p>

  <p class="normal1">“Eğer birileri sana bir şey söyleyip, buradan atmaya kalkarsa bana telefon et. Ben gerekeni yapar, o tipi hallederim. Olur mu? Sana sıkıntı vermem.”</p>

  <p class="normal1">Sanırım o durumda işler iyice arapsaçına dönerdi, ama karşımdaki adamı daha fazla tahrik etmek istemediğimden, başımı sallamakla yetinerek, biramdan biraz daha içtim.</p>

  <p class="normal1">“Gereksiz bir uyarı olabilir, ama 35’ini geçtikten sonra bira içme alışkanlığını bırakman iyi olur” dedi bücür. “Bira dediğin şeyi ya öğrenciler ya da ameleler içer. Göbek yapar, kaliteli bir şey de değildir. Belirli bir yaşa gelince şarap ya da brandy gibi şeyler vücudun için daha iyi olur. Çok fazla işeyen insanların metabolizması da bozulur. Bırakman daha iyi olur. Daha pahalı içkiler iç. Her gün şişesi 20 bin yenlik şaraplardan içersen, vücudunu yıkanmış gibi hissedersin.”</p>

  <p class="normal1">Biramı içtim. Üzerine vazife değildi. İstediğim kadar bira içebilmek için havuza devam ediyor, koşuyor, karın kaslarımı formda tutmaya çalışıyordum.</p>

  <p class="normal1">“Gerçi ben de başkalarına laf edebilecek durumda değilim” dedi bücür. “Herkesin bir zayıf noktası vardır. Benimkisi sigara ve tatlı yiyecekler. Özellikle tatlı şeyler, hem insanın dişlerini çürütür, hem de şeker hastalığına yol açar.”</p>

  <p class="normal1">Başımı sallayarak onayladım.</p>

  <p class="normal1">Adam bir sigara daha çıkararak çakmağıyla yaktı.</p>

  <p class="normal1">“Ben çikolata fabrikasının yanında büyüdüm. Herhalde onun için tatlı şeyleri seviyorum. Çikolata fabrikası dediysem de, Morinaga gibi, Meici gibi büyük bir fabrika değildi. Küçük bir atölye gibiydi. Hani vardır ya, şekerleme işportacılarında ya da indirim günlerinde süpermarketlerde satılır, işte öyle çikolatalar yapılırdı. Her şey bir yana her gün çikolata kokar, her yerimize çikolata kokusu sinerdi. Perdelere, yastıklara, kedimize, aklına gelebilecek her yere işte. O yüzden şimdi de çikolatayı çok severim. Çikolata kokladığımda çocukluk günlerimi anımsarım.”</p>

  <p class="normal1">Adam hafifçe Rolex’in kadranına göz attı. Bir kez daha kapı meselesine gireyim diye aklımdan geçirdiysem de, konuşma uzar diye vazgeçtim.</p>

  <p class="normal1">“Neyse” dedi bücür. “Fazla zamanımız yok. Havadan sudan konuşmayı burada keselim. Biraz rahatladın mı bari?”</p>

  <p class="normal1">“Biraz” dedim.</p>

  <p class="normal1">“Konumuza girelim öyleyse” dedi bücür. “Az önce de söylediğim gibi, bizim buraya gelme amacımız, seni ne yapacağını bilmez halinden biraz olsun kurtarabilmek. O yüzden, eğer anlamadığın bir şey olursa çekinmeden sor. Yanıtlayabileceklerimi yanıtlarım.”</p>

  <p class="normal1">Bücür sonra bana doğru “Haydi buyur” anlamında elini uzattı. “Ne istersen sorabilirsin.”</p>

  <p class="normal1">“Öncelikle, siz kimsiniz ve durumun ne kadar farkındasınız, öğrenmek isterim” dedim.</p>

  <p class="normal1">“Güzel soru” dedi ve onaylamasını beklermiş gibi iriyarı olana baktı. İriyarı adam başını sallayarak onaylayınca, bakışlarını yeniden bana çevirdi. “Gerektiğinde kafan iyi çalışıyor. Lüzumsuz konuşmuyorsun.”</p>

  <p class="normal1">Bücür, sigarasının külünü kül tablasına silkeledi.</p>

  <p class="normal1">“Şöyle düşünelim. Ben, sana yardım etmek için buradayım. Şu an hangi örgüte bağlı olduğumun bir önemi yok. Bir de, biz durumun aşağı yukarı farkındayız. Profesör, kafatası, karma verileri... Çoğunu biliyoruz. Senin bilmediklerini de biliyoruz. İkinci sorun?”</p>

  <p class="normal1">“Dün öğleden sonra, doğalgaz kontrolörünü satın alıp, kafatasını çalması için buraya gönderdiniz mi?”</p>

  <p class="normal1">“Az önce söyledim” dedi. “Bize kafatası falan lazım değil. Bize hiçbir şey lazım değil.”</p>

  <p class="normal1">“Peki öyleyse, o kim? Doğalgazcıyı satın alan? Yoksa hayal mi gördüm?”</p>

  <p class="normal1">“Bizim haberimiz yok” dedi bücür. “Bizim bilmediğimiz başka şeyler de var. Profesörün şu an yapmakta olduğu araştırma. Onun yaptığı her şeyden anında haberimiz oluyor. Ancak, yaptıklarının ne yöne ilerlediğini bilmiyoruz. Bilmek istediğimiz bu.”</p>

  <p class="normal1">“Ben de bilmiyorum” dedim. “Bilmediğim halde, bir sürü sorunla boğuşuyorum.”</p>

  <p class="normal1">“Bunun çok iyi farkındayım. Sen hiçbir şey bilmiyorsun. Yalnızca kullanılıyorsun.”</p>

  <p class="normal1">“Öyleyse, buraya gelerek elde edebileceğiniz hiçbir şey yok.”</p>

  <p class="normal1">“Yalnızca selamlaşmaya geldik” dedi bücür, çakmağını masaya vurarak. “Varlığımızı öğrenmeni istedik. Bir de karşılıklı olarak bilgilerimizi ve fikirlerimizi birleştirmemiz ileride kolaylık sağlar.”</p>

  <p class="normal1">“Hayal gücümü çalıştırabilir miyim?”</p>

  <p class="normal1">“Elbette. Hayal dediğin kuş gibi özgür, deniz gibi geniştir. Kimse buna engel olamaz.”</p>

  <p class="normal1">“Siz ne Sistem’in ne de Fabrika’nın adamısınız. Tarzınız ikisinden de farklı. Herhalde bağımsız, küçük bir örgütsünüz ve yeni bir pay kapmak niyetindesiniz. Sanırım bunu da Fabrika’dan tırtıklamak niyetindesiniz.”</p>

  <p class="normal1">“Bak işte!” dedi bücür, iriyarı kardeşine bakarak. “Az önce söylemiştim. Kafası çalışıyor.”</p>

  <p class="normal1">İriyarı olanı başını sallayarak onayladı.</p>

  <p class="normal1">“Böylesine ucuz bir evde yaşaman inanılmaz gelecek kadar kafan çalışıyor. Karının seni bırakıp kaçmasına inanılmayacak kadar zekisin” dedi bücür. Bu şekilde övülmeyeli uzun yıllar olmuştu. Yüzüm kızarıverdi.</p>

  <p class="normal1">“Tahminin ana hatlarıyla doğru” dedi. “Biz profesörün geliştirdiği yeni yöntemi kullanarak bilgi savaşının içine dalacağız. Bunun için yeterli hazırlığımız, sermayemiz de var. Bunun için seni ve profesörün araştırmasını ele geçirmek istiyoruz. Bunu başarabilirsek Sistem ve Fabrika’dan oluşan iki kutuplu yapıyı tersyüz edebiliriz. İşte bu da, bilgi savaşının iyi tarafı. Her şey çok eşit. Yeni ve daha üstün sistemi ele geçiren taraf kazanır. Hem de kesin olarak. Kariyerin hiçbir önemi yok. Üstelik şu anki durum açık olarak doğal değil. Tamamen tekel koşulları hâkim. Bilginin gün ışığı vuran kısmını Sistem, karanlıkta kalan kısmını ise Fabrika tekel altına almış. Rekabet yok. Nasıl düşünürsen düşün, bu serbest ekonomi prensiplerine aykırı. Doğal değil demekte haksız mıyım?”</p>

  <p class="normal1">“Benimle ilgisi yok” dedim. “Benim gibi bir ayak takımı yalnızca çalışır. Başka bir şey düşünmez. İşte o yüzden, eğer siz buraya beni aranıza katma düşüncesiyle geldiyseniz...”</p>

  <p class="normal1">“Hiç anlamıyorsun” dedi dilini şaklatarak. “Seni aramıza katmayı falan düşünmüyoruz. Yalnızca seni elde etmek istediğimizi söyledim. Sonraki sorun?”</p>

  <p class="normal1">“Karanlık karasının ne olduğunu öğrenmek istiyorum” dedim.</p>

  <p class="normal1">“Karanlık karası yeraltında yaşayan bir canlı. Metro, kanalizasyon gibi yerlerde, şehrin artıklarını yiyerek, pis suları içerek yaşar. İnsanlara neredeyse hiç karışmaz. O yüzden, karanlık karasını bilen kişi sayısı azdır. İnsanlara zarar vermesi ihtimali yoktur, ama arada sırada, yalnız başına yeraltına inen insanları yakalayıp etini yediği olur. Metro inşaatında çalışanların, arada sırada ortadan kayboluverdikleri olur.”</p>

  <p class="normal1">“Hükümet bilmiyor mu?”</p>

  <p class="normal1">“Bilmez olur mu, elbette biliyor. Devlet, o kadar aptal değildir. Devletteki tipler elbette biliyorlar. Gerçi, yalnızca üst düzey olan bir kısım insanla sınırlı olarak.”</p>

  <p class="normal1">“Peki neden insanları uyarmıyor, önlem almıyorlar?”</p>

  <p class="normal1">“Önce” dedi. “Halk öğrenirse büyük bir panik başlar. Değil mi? Ayaklarının altında öylesi tiplerin vızır vızır dolaştığını öğrenecek olurlarsa, insanlar kendilerini pek iyi hissetmezler herhalde. İkincisi, bunları temizlemenin hiçbir yolu yok. Ordu bile Tokyo metrosunun tamamına yayılıp karanlık karalarını geriye bir tane bile kalmayacak şekilde temizleyemez. Ne de olsa, karanlık karalarının evi orası. Öyle bir durumda büyük bir savaş yaşanır.</p>

  <p class="normal1">Bir de, şöyle bir durum var. İmparatorluk sarayının altında muazzam bir yuvaları var. Bir şey olduğunda geceleyin toprağı kazarak yüzeye çıkıveriyorlar. Sonra karşılarına çıkan insanları yerin altına çekebilirler. Öyle bir olay olursa tüm Japonya altüst oluverir. Değil mi? O yüzden, hükümet karanlık karalarını umursamayıp, görmezden geliyor. Tam aksine onlarla işbirliği yapılacak olursa, muazzam bir güç elde edilir. İhtilal olsa, savaş çıksa bile, karanlık karalarıyla işbirliği yapıldığı müddetçe kaybetme olasılığı sıfırdır. Diyelim nükleer savaş çıktı, o tipler hayatta kalır çünkü. Fakat henüz karanlık karalarıyla işbirliği yapan kimse yok. Neden dersen, o tipler çok kuşkucudur. Yeryüzündeki insanlarla asla ilişki kurmazlar.”</p>

  <p class="normal1">“Fakat şifrecilerin karanlık karalarıyla işbirliği yaptığına dair söylentiler kulağıma çalındı” dedim.</p>

  <p class="normal1">“Öyle bir söylenti var olmasına var. Fakat öyle bir durum olmuşsa bile, yalnızca sınırlı sayıda karanlık karası, herhangi bir sebepten dolayı, geçici bir süreliğine şifrecilerle birlikte iş yapmıştır, o kadar. Başka bir açıklaması olamaz. Ebediyen şifrecilerle karanlık karalarının ittifak kurmaları söz konusu olamaz. Kafaya takılacak kadar önemli bir söylenti değil.”</p>

  <p class="normal1">“Fakat profesör, karanlık karaları tarafından kaçırıldı.”</p>

  <p class="normal1">“Bu konuyu da duydum. Fakat işin ayrıntılarını biz de bilmiyoruz. Profesörün kayıplara karışmak için rol yaptığı da düşünülebilir. Ne de olsa işler arapsaçına dönmüş durumda. Her şey olabilir.”</p>

  <p class="normal1">“Profesör ne yapmaya çalışıyordu acaba?</p>

  <p class="normal1">“Profesör çok özel bir araştırma yürütüyordu” dedi adam, elinde oynattığı çakmağına farklı açılardan bakarak. “Hesapçıların örgütüyle olsun, şifrecilerin örgütüyle olsun, rekabet halinde olduğundan kendi başına bağımsız olarak araştırmasını yürütüyordu. Şifreciler hesapçıları alt etmeye çalışıyor, hesapçılar şifrecileri süpürmeye çalışıyor. Profesör bu ikisi arasındaki çatlağı birleştirerek, dünyanın kurgusunu altüst edecek bir araştırma yürütüyor. Bu araştırma için de sen gerekiyordun. Hem de hesapçılık dehanla değil, kişi olarak sen.”</p>

  <p class="normal1">“Ben mi?” dedim, şaşırarak. “Bana neden ihtiyacı olsun ki? Benim hiçbir özel yeteneğim yoktur, sıradan bir insanımdır. Dünyanın altüst olması gibi bir durumda etkim olacağını hiç sanmıyorum.”</p>

  <p class="normal1">“Biz de bunun yanıtını arıyoruz” dedi bücür, elindeki çakmağı hızla çevirerek. “Aşağı yukarı tahmin edebiliyoruz, ama henüz, net bir yanıta ulaşabilmiş değiliz. Bu bir yana, profesör sana odaklanarak araştırmasını ilerletti. Uzun bir süre boyunca uğraşarak son aşama için hazırlıklarını tamamladı. Senin hiçbir şeyden haberin yokken.”</p>

  <p class="normal1">“Siz de o son aşama tamamlandıktan sonra, beni ve o araştırmayı ele geçirmek niyetindeydiniz.”</p>

  <p class="normal1">“Eh, öyle” dedi bücür. “Ancak, gidişat zamanla tehlikeli bir hal aldı. Fabrika bir şeylerin kokusunu almaya başladı. Hal böyle olunca bizim de harekete geçmemiz gerekti. Sıkıntılı bir durum.”</p>

  <p class="normal1">“Peki Sistem bu durumu biliyor mu?”</p>

  <p class="normal1">“Hayır, henüz farkında değillerdir herhalde. Gerçi, profesörün çevresinde olanlara bir ölçüde dikkat ediyorlardır.”</p>

  <p class="normal1">“Profesör neyin nesi peki?”</p>

  <p class="normal1">“Profesör Sistem içerisinde yıllar boyunca çalıştı. Elbette çalıştı derken, senin gibi teknisyen düzeyinde değil. Merkez laboratuvarındaydı. Uzmanlık alanı ise...”</p>

  <p class="normal1">“Sistem?” dedim. Konu iyice çetrefilli bir hal almaya başlamıştı. Konunun tam odağında olmama rağmen, hiçbir şey bilmiyordum.</p>

  <p class="normal1">“Evet. O yüzden, profesörün bir zamanlar iş arkadaşın olduğunu da söyleyebiliriz” dedi bücür. “Hiç karşılaşmasanız bile, aynı örgüt içerisinde çalışmanız açısından bakacak olursak öyle. Zaten örgüt desek de, hesapçıların örgütü fazlasıyla geniş ve karmaşıktır. Üstelik güvenlik korkutucu ölçüde ön planda tutulduğundan, neyin nerede ne halde olduğunu, bir avuç üst tabaka insandan başkası bilmez. Kısacası, sağ elin ne yaptığını sol el anlayamaz, sağ göz ile sol gözün başka şeyleri görmesi gibi bir durum hâkimdir. İşin özü, üzerinde uğraşılan bilgi miktarı öylesine fazladır ki, hiç kimse tam olarak her şeye hâkim değildir. Şifreciler çalmaya, hesapçılar da korumaya çalışır. Yine de, bu örgütlerden biri ne kadar genişlese bile, bu bilgi selini kontrolünü alması artık imkânsız.</p>

  <p class="normal1">Bu bir yana, profesör bir fikre kapılıp hesapçıların örgütünden ayrıldı, her şeyini kendi araştırmasına adadı. Uzmanlık alanı dallı budaklıdır. Beyin fizyolojisi, biyoloji, kafatası bilgisi frenoloji, ruhbilim olmak üzere, insanın bilinciyle ilgili araştırmalar konusunda, hemen her alanda zirvede yer alabilecek bir adamdır. Bu devirde ender olarak rastlanan Rönesans tipi bir dâhi bilim adamı olduğunu söyleyebiliriz.”</p>

  <p class="normal1">Öyle bir adamın karşısına geçip beyin yıkama ve karma işlemlerini anlatmaya kalktığımı düşündükçe, kendimi çok sefil hissetmeye başlamıştım.</p>

  <p class="normal1">“Şu an geçerli olan hesapçıların hesap sistemini ortaya çıkaran da neredeyse tamamen onun çalışmalarıdır dersek, abartmış olmayız. Kısacası siz, onun yarattığı bilgilerin ışığında çalışan işçi arılar gibisiniz” dedi bücür. “Bu tanımlama abes mi oldu yoksa?”</p>

  <p class="normal1">“Hayır, önemli değil” dedim.</p>

  <p class="normal1">“Neyse. Profesör ayrıldı. Profesör ayrılınca, şifrecilerin örgütü elbette onu aralarına almaya çalıştı. Örgütten ayrılan hesapçıların çoğunluğu şifrecilere katılır zaten. Fakat profesör, bu daveti geri çevirdi. Kendisinin, bağımsız olarak yapmak istediği bir araştırma olduğunu söyleyerek. İşte böylece profesör, hesapçılar için olsun, şifreciler için olsun, ortak bir düşman haline geliverdi. Bunun nedeni, hesapçıların örgütü açısından çok fazla sır bilen bir adamdı, şifreciler açısındansa düşman takımdan biriydi. Bu tipler kendi tarafında yer almayan herkesi düşman olarak görürler. Profesör de bu durumu çok iyi bildiği için, karanlık karalarının yuvalarının hemen yakınında bir yerde laboratuvar kurdu. Laboratuvara gittin değil mi?”</p>

  <p class="normal1">Başımı evet anlamında salladım.</p>

  <p class="normal1">“Gerçekten çok iyi bir fikir. O laboratuvara kimse yaklaşamaz. Ne de olsa etrafta karanlık karaları cirit atıyor ve ne şifrecilerin örgütü, ne de hesapçıların örgütü karanlık karalarının üstesinden gelebilir. Kendisi gidip gelirken karanlık karalarının nefret ettiği bir ses dalgasını yayıyordu. Musa’nın Kızıldeniz’i geçmesi gibi, karanlık karaları hemencecik uzaklaşıveriyorlar. Mükemmel bir savunma sistemi. O kız dışında laboratuvara girebilen tek kişi sen oldun, herhalde. Yani, senin varlığın o derece önemli demektir. Nereden bakılırsa bakılsın, profesörün araştırması son aşamaya yaklaşmıştı ve tamamlayabilmek için de seni çağırdı.”</p>

  <p class="normal1">“Hmm” diye mırıldandım. Doğduğumdan beri varlığım hiçbir zaman böylesine önemli bir anlam taşımamıştı. “Öyleyse” dedim. “Benim işlediğim, profesörün deney verileri, beni oraya çekmek için yemdi ve gerçekte hiçbir değeri yoktu. Eğer, profesörün niyeti beni oraya çekmekse.”</p>

  <p class="normal1">“Hayır, işin orası öyle değil” dedi bücür. Sonra yine, saatine göz attı. “O veriler titizlikle hazırlanmış bir program. Saatli bomba gibi. Zamanı gelince bom diye patlayıverecek bir bomba. Elbette bu da, yalnızca bir tahmin, biz net olarak bir şey bilmiyoruz. Doğrudan profesörden öğrenmedikçe de bilemeyiz. Eh, zamanımız iyice azaldı, buralarda konuşma faslını kessek diyorum, ama sen ne dersin? Buradan sonra da yapacak işlerimiz var.”</p>

  <p class="normal1">“Profesörün torununa ne oldu?”</p>

  <p class="normal1">“O kıza bir şey mi oldu?” diye sordu bücür, durumu tuhaf bulmuş gibi. “Biz bir şey bilmiyoruz. Her şeyi de gözetleyemeyiz herhalde. Yoksa o kızda gözün mü var?”</p>

  <p class="normal1">“Yok” dedim. Sanırım gözüm yoktu.</p>

  <p class="normal1">Bücür bakışlarını yüzümden ayırmadan kalkıp, masanın üzerindeki sigarasını ve çakmağını alarak pantolon cebine koydu. “Sanırım karşılıklı olarak birbirimizin durumunu anlamışızdır. Bir şeyler eklemek gerekirse, şu an bizim bir planımız var. Şöyle ki, şu an biz şifrecilerden çok daha fazla şey biliyoruz, yarışta önde gidiyoruz. Fakat bizim örgütsel gücümüz Fabrika ile karşılaştırıldığında çok zayıf. Onlar eğer tüm güçlerini bu işe verirlerse, biz herhalde yarış dışına itilir, ezilip gideriz. İşte bu yüzden, öyle bir durum söz konusu olmadan önce, bizim şifrecileri kontrolümüz altına almamız gerek. İşin bu kısmını anlayabiliyor musun?”</p>

  <p class="normal1">“Anlıyorum” dedim.</p>

  <p class="normal1">“Fakat şu anki gücümüzle bunu yapabilecek durumda değiliz. Hal böyle olunca, birilerinin gücünden yararlanmaktan başka çaremiz yok. Sen olsan kimin gücünden yararlanırsın?”</p>

  <p class="normal1">Sistem dedim.</p>

  <p class="normal1">“Bak işte!” dedi bücür, yine iriyarı olana. “Ben sana bu herif zeki demedim mi?!” Sonra tekrar bana döndü. “Fakat bunun için bir yem lazım. Yem olmadan hiç kimse oltaya gelmez. Seni yem olarak kullanacağız.”</p>

  <p class="normal1">“Pek hoşuma giden bir durum değil” dedim.</p>

  <p class="normal1">“Hoşuna gidip gitmemesi sorun değil” dedi bücür. “Biz de ölüm-kalım mücadelesi veriyoruz. Yeri gelmişken, bu sefer ben bir soru sorayım. Bu evde, senin için en önemli şey ne?”</p>

  <p class="normal1">“Öyle bir şey yok” dedim. “Önemli olan hiçbir şey yok. Hepsi ucuz şeyler zaten.”</p>

  <p class="normal1">“Bunu ben de anlayabiliyorum. Fakat kırılmasını istemediğin bir şeyler vardır muhakkak. Her ne kadar ucuz şeyler de olsa, sen burada yaşıyorsun.”</p>

  <p class="normal1">“Kırmak?” dedim, şaşırarak. “Kırmak derken, nasıl yani?”</p>

  <p class="normal1">“Kırmak, dağıtmak işte... Şu kapı gibi” diyen bücür, menteşelerinden kopan kapıyı gösterdi. “Yıkım için yıkım işte. Her şeyi yerle bir etmek yani.”</p>

  <p class="normal1">“Ne için?”</p>

  <p class="normal1">“Tek bir sözcükler açıklamak kolay değil. Üstelik açıklama yapılsa da yapılmasa da, yıkım yıkımdır. Kırılmasını, yıkılmasını istemediğin bir şey varsa söyle. Düşünelim.”</p>

  <p class="normal1">“Video cihazı” dedim, çaresizce. “Televizyon. Bu ikisi pahalıydı, hem de yeni aldım. Bir de raftaki viski stoğum.”</p>

  <p class="normal1">“Başka?”</p>

  <p class="normal1">“Deri ceketim ve yeni yaptırdığım üç parça takımım. Deri ceket Amerikan hava kuvvetleri tipi, yakasında kürk olanlardan.”</p>

  <p class="normal1">“Başka?”</p>

  <p class="normal1">Başka benim için önemli olan neler olabileceğini düşündüm. Başka bir şey yoktu. Önemli şeylerini evinin içine yığan tiplerden değilimdir.</p>

  <p class="normal1">“O kadar” dedim.</p>

  <p class="normal1">Bücür başını tamam anlamında salladı. İriyarı olanı da başını tamam anlamında salladı.</p>

  <p class="normal1">İriyarı olanı önce yüklüğü ve dolapları açarak evi dolaştı. Sonra yüklüğün içerisinden kas antrenmanı için kullandığım yaylı bar aletini çıkararak, sırt tarafına alıp, arkasında gerdi. Yayı o pozisyonda sonuna kadar gerebilen bir insanla, o ana kadar hiç karşılaşmamıştım. Müthiş bir şeydi.</p>

  <p class="normal1">Adam daha sonra aletin ucundan, beysbol oyuncuları gibi iki eliyle kavrayarak, yatak odasına geçti. Sandalyede öne doğru kaykılarak hareketlerini izlemeye başladım. İriyarı adam televizyonun önünde durup, barı omzuna doğru kaldırarak, beysbol vuruşu gibi bir hareketle televizyon ekranına geçiriverdi. Camın tuzla buz oluşunun sesiyle birlikte, yüzlerce flaş aynı anda patlamış gibi bir ses çıkararak, daha üç ay önce aldığım 27 cm televizyon karpuz gibi parçalanıverdi.</p>

  <p class="normal1">“Biraz dursana...” diyerek, yerimden kalkmaya yeltendiğim anda, bücür avcunu masanın üzerine vurarak beni durdurdu.</p>

  <p class="normal1">İriyarı adam, televizyondan sonra video cihazını kaldırarak, televizyonun köşesine birkaç kez tüm gücüyle çarpıverdi. Birkaç düğme havada uçuşurken, kabloların kısa devre yapmasıyla, aletten beyaz bir duman, kurtuluşa ulaşmış bir ruh gibi yükseliverdi. Video cihazının tam olarak tahrip edildiğinden emin olduktan sonra, adam ezik büzük haldeki cihazı yere bırakıp, bu kez cebinden sustalı bıçağını çıkardı. Basit bir sesle bıçağın ucu görünüverdi. Adam sonra, elbise dolabını açarak ikisini birlikte 200 bin yene aldığım Johnson’s pilot ceketimi ve Brook’s Brothers takım elbisemi paramparça ediverdi.</p>

  <p class="normal1">“Bu kadarı da olmaz” dedim bücüre. “Önemli şeylere dokunmayacağınızı söylemedin mi?”</p>

  <p class="normal1">“Öyle bir laf etmedim” dedi bücür, rahat bir ifadeyle. “Ben sana, senin için önemli olan şeyleri sordum. Tahrip etmeyeceğimizi söylemedim. Önemli şeyleri tabii ki tahrip edeceğiz. Bundan daha doğal ne olabilir ki?”</p>

  <p class="normal1">“Lanet olsun” diyerek, buzdolabından kutu bira çıkardım. Sonra bücürle birlikte, iriyarı adamın beğeniyle döşenmiş iki oda bir salon evi baştanbaşa tahrip edişini izledim.</p>
</body>
</html>
