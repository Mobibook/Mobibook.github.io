<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_37"><br class="calibre2" />
  37<br class="calibre2" />
  Haşlanmış Harikalar Diyarı</h1>

  <p><br class="chapter" /></p>

  <p class="kitapickapak1">Işık, yansımalar, temizlik</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Ne kadar süreyle uyuduğumu bilemiyorum. Birisi omzumu sarsıyordu. İlk hissettiğim koltuğun kokusu oldu. Sonra içimi birilerinin beni uyandırmış olmasına karşı duyduğum kızgınlık kapladı. Herkes, ama herkes, sonbahar çekirgeleri gibi uykumun bereketini çalıp gidiyordu.</p>

  <p class="normal1">Buna karşın, içimdeki bir şeyler kalkmam için beni zorluyordu. Uyuyacak zaman değil, dermiş gibi. O içimdeki şey her neyse, sanki kafama demir bir vazoyla vurup duruyordu.</p>

  <p class="normal1">“Uyan, lütfen” dedi kız.</p>

  <p class="normal1">Koltukta doğrulup, gözlerimi açtım. Üzerimde turuncu bir bornoz vardı. Kız beyaz bir erkek tişörtü giymişti, üzerime yüklenirmiş gibi omzumu sarsıyordu. Beyaz tişörtün altına yalnızca küçük beyaz bir külot giymiş haliyle, narin vücudu henüz olgunlaşmamış bir çocuk gibi duruyordu. Hafif bir rüzgârla ufalanıp gidecekmiş gibi bir hali vardı. Yediği o tabaklar dolusu İtalyan yemeği nereye gitmişti acaba? Bir de, kol saatim de bir yerlere gitmişti. Etraf karanlıktı. Gözlerime bir şey olmadıysa, henüz gün ağarmamış demekti.</p>

  <p class="normal1">“Masanın üstüne bak” dedi kız.</p>

  <p class="normal1">Masanın üstüne baktım. Masanın üzerinde ufak yılbaşı çamları gibi bir şey duruyordu. Fakat o şey yılbaşı çamı değildi. Yılbaşı çamı olmak için fazla küçüktü, üstelik henüz ekim ayındaydık. Yılbaşı çamı olmasına imkân yoktu. Bornozun yakalarını ellerimle tutarak, bakışlarımı ayırmadan masanın üstünde duran şeye baktım. O şey, benim oraya koyduğum kafatasıydı. Hayır, belki de kafatasını oraya kız koymuştu. Kafatasını hangimizin masanın üzerine koyduğumuzu anımsamıyordum. Hangimiz olduğu o kadar da önemli değildi. Nihayetinde masanın üzerinde yılbaşı çamı gibi ışıklar saçan şey benim getirdiğim tekboynuz kafatasıydı. Kafatasının üzerine nokta nokta ışıklar saçılmıştı.</p>

  <p class="normal1">O noktalar tek tek bakıldığında minnacık ışıklardı ve o kadar da güçlü bir ışık saçmıyorlardı. Yalnızca gökyüzünün tamamen açık olduğu bir gecedeki yıldızlar gibi kafatasının üzerine yayılmışlardı. Işıklar beyaz ve yumuşaktı. Her ışığın çevresi bulanık ışık halkalarıyla çevrilmişti. O halkalar buğunun arkasından görünürmüş gibiydi. Belki de o yüzden, ışıklar kafatasının üzerinde değilmiş de, kafatasından ayrı duruyorlarmış gibi bir görüntüsü vardı. Koltukta yan yana oturup uzunca bir süre sessizce ışıklardan oluşan o küçük denizi izledik. Kız kollarıyla göğsüme sımsıkı sarılmıştı, bense hâlâ ellerimle bornozun yakalarını tutuyordum. Gecenin derin saatleriydi, çevreden tek bir ses bile gelmiyordu.</p>

  <p class="normal1">“Bunda öyle bir düzenek mi var?”</p>

  <p class="normal1">Kafamı iki yana salladım. Kafatasıyla birlikte bir gece geçirmiştim, ama o zaman parlamaya başlamamıştı. Eğer o ışıklar fosfor ya da ışıldayan yosun gibi bir şeylerden kaynaklanıyorsa, arada sırada parlıyor olmalarına imkân yoktu. Karanlıkta mutlaka parlardı. Üstelik ikimiz uyumaya başlamadan önce kafatası parlamıyordu. Herhangi bir düzenek olması söz konusu değildi. İnsan sınırlarını aşan farklı bir şeyler olmalıydı. Hiçbir insani güç öylesine yumuşak ve sakin bir ışığı üretemez.</p>

  <p class="normal1">Kızın kollarını göğsümden usulca ayırarak ellerimi masanın üzerindeki kafatasına uzatıp, nazikçe tutarak kaldırıp dizlerimin üzerine koydum.</p>

  <p class="normal1">“Korkmuyor musun?” diye sordu kız, kısık bir sesle.</p>

  <p class="normal1">“Korkmuyorum” dedim. O kafatası bir yerlerde benimle bağlantılı olmalıydı. Hiçkimse kendi kendinden korkmaz.</p>

  <p class="normal1">Kafatasını avuçlarımla kaplayınca, yüzeyindeki ışıklardan kalan sıcaklığı hissettim. Parmaklarım bile o bulanık ışığın içine gömülmüş gibiydi. Gözlerimi kapatarak o hafif sıcaklığın içine on parmağımı gömdüğümde, çok farklı eski anıların içimde canlanmaya başladığını hissettim.</p>

  <p class="normal1">“Taklit olduğunu hiç sanmıyorum” dedi kız. “Mutlaka gerçek bir kafatasıdır. Uzak geçmişe ait bir belleği taşıyordur...”</p>

  <p class="normal1">Sessizce başımı yukarıdan aşağı salladım. Fakat oradan ne öğrenebilirdim ki? Bu ne olursa olsun, artık ışık saçıyordu ve avuçlarımın içerisindeydi. Bildiğim tek şey, o ışıkların bana bir şeyler anlatmaya çalışmak istermiş gibi olduğuydu. Rahatlıkla hissedebiliyordum. Olasılıkla bana bir ipucu vermeye çalışıyordu. O ipucu bir yandan yeni gelecek olan dünyaya, bir yandan da ardımda bırakıp geldiğim eski dünyaya aitmiş gibiydi.</p>

  <p class="normal1">Gözlerimi açıp parmaklarımı beyaza boyayan ışıklara bir kez daha baktım. O ışıkların ne anlama geldiğini kavrayamamıştım, ama orada kötü niyetlerin, düşmanlık yüklü unsurların olmadığını net olarak hissedebiliyordum. Avuçlarımın içini doldurmuş, avuçlarımın içinde olmaktan da haz duyuyormuş gibi bir hali vardı. Parmak uçlarımla o ışıkların oluşturduğu çizgilerin üzerinden hafifçe geçtim. Korkacak hiçbir şey yok, dedim içimden. Kendi kendimden korkmama hiçbir neden yoktu.</p>

  <p class="normal1">Kafatasını masanın üzerine geri bırakıp, parmak uçlarımla kızın yanağına dokundum.</p>

  <p class="normal1">“Çok sıcak” dedi kız.</p>

  <p class="normal1">“Işığın sıcaklığı” dedim.</p>

  <p class="normal1">“Ben de dokunabilir miyim?”</p>

  <p class="normal1">“Elbette.”</p>

  <p class="normal1">Kız bir süre ellerini kafatasının üzerine koyarak gözlerini kapattı. Kızın parmakları da benimle aynı şekilde beyaz ışıktan zarla kaplanmıştı.</p>

  <p class="normal1">“Bir şeyler hissediyorum” dedi kız. “Ne olduğunu bilemiyorum, ama bir yerlerde eskiden hissettiğim bir şeyler. Hava, ışıklar, sesler gibi. Açıklayamam gerçi.”</p>

  <p class="normal1">“Benim açıklamam da mümkün değil” dedim. “Susadım.”</p>

  <p class="normal1">“Bira mı istersin, yoksa su mu?”</p>

  <p class="normal1">“Bira daha iyi olur” dedim.</p>

  <p class="normal1">Kız buzdolabından bira çıkarıp bardakla birlikte oturma odasına getirene kadar, ben de koltuğun arkasına attığım kol saatimi bulup zamanı kontrol ettim. 4.16’yı gösteriyordu. Bir saatten biraz fazla bir zaman sonra gün ağarmış olacaktı. Telefonu alıp kendi evime telefon ettim. Hiç kendi evime telefon etmişliği olmadığından, telefon numaramı anımsamam biraz zaman aldı. Çıkan olmadı. Zili on beş kez çaldırdıktan sonra ahizeyi yerine bırakıp, numarayı yeniden çevirerek on beş kez daha çaldırdım. Sonuç aynıydı. Kimse çıkmadı.</p>

  <p class="normal1">O tombul kız yeraltında bekleyen dedesinin yanına dönmüş müydü acaba? Odama gelen şifrecileri Sistem’in adamları yakalayıp bir yerlere götürmüş müydü acaba? Her halükârda, kız her şeyi halletmiş olmalıydı. O kızın, karşısına ne çıkarsa çıksın, benim on katım daha iyi mücadele edeceğine kuşkum yoktu. Üstelik benim yarım yaşında olduğu halde. Ahizeyi yerine bıraktıktan sonra, o kızla bir daha asla karşılaşamayacağımı düşününce, içimi bir hüzün kapladı. Sanki oturmuş kapanan bir otelden koltukların, avizelerin taşınmasını izliyormuşum gibi bir his kapladı içimi. Pencereler bir bir kapatılıyor, perdeleri çekiliyordu.</p>

  <p class="normal1">Kafatasının üzerine saçılan ışıkları izleyerek, koltukta yan yana oturup biralarımızı içtik.</p>

  <p class="normal1">“O kafatası senden etkilendiği için mi parlıyor?”</p>

  <p class="normal1">“Bilmiyorum” dedim. “Fakat sanırım öyle. Belki ben olmayabilirim, ama bir şeyden etkilendiği kesin.”</p>

  <p class="normal1">Bira kutusundaki kalan birayı bardağıma boşalttıktan sonra zamana yayarak yavaş yavaş içtim. Günün ağarmasından önceki dünya, ormanın derinlikleri gibi sakin ve sessizdi. Yerde benim ve kızın giysileri dağınık halde duruyordu. Benim blazer ceketim, gömleğim, kıravatım ve pantolonum, kızın tek parça elbisesi, külotlu çorabı ve külotu. Çıkarılıp yere atılan giysilerin oluşturduğu yumak, sanki benim otuz beş yıllık yaşamımın özeti gibiydi.</p>

  <p class="normal1">“Neye bakıyorsun?”</p>

  <p class="normal1">“Giysilere” dedim.</p>

  <p class="normal1">“Neden?”</p>

  <p class="normal1">“Az öncesine kadar benim bir parçamdı. Senin giysilerin de senin bir parçandı. Fakat şimdi öyle değil. Farklı bir insanın farklı giysileri gibiler. Kendi giysilerimmiş gibi gelmiyor.”</p>

  <p class="normal1">“Belki de seks yüzündendir” dedi kız. “Seks sonrasında insanlar genelde iç muhasebeye girişirler çünkü.”</p>

  <p class="normal1">“Hayır, öyle değil” dedim, elimle boşalan bardağı sıkarak. “İç muhasebe yapıyor değilim. Yalnızca, dünyayı oluşturan küçük ayrıntılar dikkat çekici olmaya başladı, o kadar. Salyangoz, yağmur tentesi, hırdavatçının vitrini... Böyle şeyler nedense kafama takılıveriyor.”</p>

  <p class="normal1">“Giysileri toparlayayım mı?”</p>

  <p class="normal1">“Hayır, öyle kalsın. Öylesi kendimi daha rahat hissetmemi sağlıyor. Toplamasan da olur.”</p>

  <p class="normal1">“Salyangoz nereden çıktı şimdi?”</p>

  <p class="normal1">“Kuru temizlemecinin önünde salyangoz gördüm” dedim. “Sonbaharda salyangozların ortaya çıktığını bilmiyordum.”</p>

  <p class="normal1">“Salyangozlar yıl boyu olur.”</p>

  <p class="normal1">“Öyledir herhalde.”</p>

  <p class="normal1">“Avrupa’da salyangozların mitolojik anlamları vardır” dedi kız. “Kabukları karanlık dünyayı sembolize eder, salyangozların kabuklarından çıkması da güneş ışıklarının ortaya çıkışını. O yüzden insanlar salyangoz gördüklerinde içgüdüsel olarak kabuklarına vurup salyangozu dışarı çıkarmak isterler. Hiç yaptın mı?”</p>

  <p class="normal1">“Hayır” dedim. “Sen birçok şey biliyorsun.”</p>

  <p class="normal1">“Kütüphanede çalışınca öğreniyorsun işte.”</p>

  <p class="normal1">Masanın üzerinden Seven Star paketini alıp, birahaneden aldığım eşantiyon kibritle yaktım. Sonra yine yerdeki giysilere bakmaya başladım. Kadife tek parça elbisenin bel hizasından sonrası akordeon körüğü şeklinde kıvrılmış, ince kumaştan külot düşmüş bayrak gibi elbisenin üzerine konmuştu. Kolye ve kol saati koltuğun üzerine atılmış, omuz çantası odanın köşesindeki kahve masasının üzerine bırakılmıştı.</p>

  <p class="normal1">Kızın çıkarıp attığı giysiler, kızın kendinden daha fazla kendisiymiş gibi duruyordu. Belki benim giysilerim de benim kendimden daha fazla kendimmiş gibi duruyor da olabilirdi.</p>

  <p class="normal1">“Neden kütüphaneye girdin?” diye sordum.</p>

  <p class="normal1">“Kütüphaneleri severim de ondan” dedi kız. “Sakindir, bol bol kitap ve bilgi doludur. Bir bankada ya da dış ticaret şirketinde çalışmak istemedim, öğretmenlik de hoşuma gitmiyordu.”</p>

  <p class="normal1">Sigaranın dumanını tavana doğru üfleyip, dumanların yayılışını izledim.</p>

  <p class="normal1">“Benimle ilgili şeyleri bilmek ister misin?” diye sordu, kız. “Nerede doğdum, genç kızlığımı nerede yaşadım, hangi üniversiteye gittim, bekaretimi nerede yitirdim, hangi renkleri severim, gibi şeyleri.”</p>

  <p class="normal1">“Hayır” dedim. “Şimdi kalsın. Yavaş yavaş öğrenmek isterim.”</p>

  <p class="normal1">“Ben de seni yavaş yavaş tanımak isterim.”</p>

  <p class="normal1">“Deniz yakınında doğdum” dedim. “Tayfun geçtikten sonraki sabahlarda deniz kenarına gidince, sahile birçok şey vurmuş olurdu. Dalgalar getirirdi. Aklına hayaline getiremeyeceğin birçok şey bulurdun. Şişeler, terlikler, şapkalar, gözlük kutuları, masa ve sandalyeye varana kadar her şey olurdu. O şeylerin neden sahile vurduğuna hiç anlam veremezdim. Yine de o tür şeyleri bulmayı sevdiğim için tayfunun gelmesini dört gözle beklerdim. Herhalde başka bir sahile atılan şeyler dalgalara kapılıyor, sonra da yeniden karaya vuruyordu.”</p>

  <p class="normal1">Sigarayı kültablasında söndürüp, boş bardağı masanın üstüne bıraktım.</p>

  <p class="normal1">“Sahile vuran şeyler, her ne olursa olsun, hep tuhaf bir şekilde tertemiz olurdu. Kullanılamayacak ölçüde yıpranmış olurlardı, ama hepsi tertemizdi. Pisliğinden dokunamayacağın tek bir şey bile olmazdı. Deniz çok özel bir şey. Şimdiye kadarki yaşamıma dönüp baktığımda, hep o sahile vuran ıvır zıvır şeyleri anımsarım. Yaşantım da hep öyleydi işte. Ivır zıvır şeyleri toplayıp, kendimce temiz hale getirerek başka bir tarafa atıp durdum. Fakat kullanabileceğim bir yer olmadan. Durdukları yerde çürüdüler işte.”</p>

  <p class="normal1">“Fakat bu da bir tarz gerektirmez mi? Temiz tutmak için?”</p>

  <p class="normal1">“Fakat böyle bir tarzın ne gereği var ki? Tarz dediğin, salyangozda da olur. Ben yalnızca bir sahilden ötekine dolaşıp duruyorum. O sırada olan olayları çok iyi anımsıyorum, ama yalnızca anımsıyorum ve şu anki benle hiçbir bağları yok. Yalnızca anımsamaktan ibaret, fazlası değil. Temiz, ama kullanabileceğim bir yer yok.”</p>

  <p class="normal1">Kız elini omzuma koyarak koltuktan kalkıp mutfağa gitti. Sonra buzdolabını açarak şarap çıkarıp kadehine boşalttı, benim için çıkardığı birayla birlikte tepsiye koyarak geri döndü.</p>

  <p class="normal1">“Gün ağarmadan önceki karanlık saatleri severim” dedi kız. “Temiz ve işe yarayacağı bir yol olmadığı içindir mutlaka.”</p>

  <p class="normal1">“Fakat o saatler hemen geçiverir. Gün ağarır, gazete ve süt dağıtıcıları dolaşmaya, trenler hareket etmeye başlar.”</p>

  <p class="normal1">Kız koltuğumun altına kedi gibi sokularak battaniyeyi göğsüne kadar çekip şarabını içti. Bense yeni birayı bardağa boşaltıp elime alarak, masanın üzerindeki henüz ışıltılarını yitirmeyen kafatasına baktım. Kafatasının cılız ışıkları masanın üzerindeki bira kutusuna, kültablasına ve kibrit kutusuna vuruyordu. Kız da başını göğsüme yaslamıştı.</p>

  <p class="normal1">“Az önce senin mutfaktan çıkıp buraya gelişini izledim” dedim.</p>

  <p class="normal1">“Nasıldı?”</p>

  <p class="normal1">“Bacakların çok güzel.”</p>

  <p class="normal1">“Hoşuna gitti mi?”</p>

  <p class="normal1">“Hem de çok.”</p>

  <p class="normal1">Kız kadehini masanın üzerine bırakıp, dudaklarını kulağımın hemen altına yaklaştırdı.</p>

  <p class="normal1">“Biliyor musun?” dedi kız. “Birilerinin beni övmesi çok hoşuma gider.”</p>

  <p class="normal1">&nbsp;</p>

  <p class="normal1">Günün ağarmasıyla birlikte, kafatasının ışıltıları gün ışığıyla yıkanırmış gibi gitgide cılızlaştı, sonunda hiçbir farklılığı olmayan, beyaz bir kafatası haline dönüşüverdi. Koltuğun üzerinde birbirimize sarılmış halde, perdelerin arkasındaki dünyanın karanlığının sabah ışıklarının pençesine düşerek silinip gidişini izledik. Kızın sıcak nefesi omzumu nemlendirirken, koluma yapışan memeleri ise küçük, ama yumuşaktı.</p>

  <p class="normal1">Şarap bitince, kız o küçük zaman dilimi içerisine kıvrılıp sığışırmış gibi sessizce uykuya dalıverdi. Önce güneşin ışıkları komşu evin çatısına çakıldı kaldı, sonra kuşlar bahçeye gelip, uçuşup gittiler. Bir yerlerden televizyonun sabah haberleri duyulurken, bir yerlerde birisi arabasının motorunu çalıştırdı. Artık uykum yoktu. Kaç saat uyuduğumu tam olarak anımsamıyordum, ama uykum tamamen kaçmıştı ve içki sarhoşluğu da kalmamıştı. Kızın omzuma koyduğu başını usulca yana kaydırıp, koltuktan kalkarak mutfağa geçerek birkaç bardak su ve sigara içtim. Mutfakla oturma odası arasındaki kapıyı kapatıp, masanın üzerindeki radyodan FM yayını dinledim. Bob Dylan dinlemek isterdim, ama ne yazık ki Bob Dylan değil, onun yerine Roger Williams’ın “Kuru Yapraklar”ını çalıyorlardı. Sonbahardı çünkü.</p>

  <p class="normal1">Kızın evinin mutfağı benim mutfağıma çok benziyordu. Evyeli tezgâhı, aspiratörü, buzluklu buzdolabı, doğalgazlı termosifonu vardı. Genişliği, işlevleri ve kullanışlılığı, yemek yapma gereçlerinin türleri de aşağı yukarı benzer durumdaydı. Benim mutfağımdan farkı gazlı fırın yerine elektirikli fırın olmasıydı. Elektirikli kahve makinası da vardı. Kullanım amacına göre farklı bıçaklar da vardı, ama keskinlikleri arasında büyük farklılıklar vardı. Doğru düzgün bıçak bileyleyebilen kadın sayısı çok azdır. Yemek yapmak için kullanılan kâselerin tamamı elektrikli fırında kullanılabilir türden dayanıklı camdandı, tavalar güzelce silinmişti. Evyenin çöp süzgeci de tertemizdi.</p>

  <p class="normal1">Bir başkasının mutfağının neden bu kadar kafama takıldığını kendim de bilemiyordum. Bir başkasının yaşantısının ayrıntılarına burnumu sokmak gibi bir niyetim yoktu, ama doğal olarak mutfaktaki şeyler gözüme ilişiveriyordu. Roger Williams’ın “Kuru Yapraklar”ı bitince, Frank Chacksfield Orkestrası’ndan “New York Sonbaharı” çalmaya başladı. Bense sonbaharın sabah ışıkları altında raflarda dizili tencere, kâse ve çeşni şişelerine dalgın dalgın bakıyordum. Bu mutfak dünyamın tamamıymış gibiydi. Sanki William Shakespeare’den bir replik gibi. Dünya mutfaktır.</p>

  <p class="normal1">Parça bitince DJ kadın çıkarak “Artık sonbahar” dedi. Sonra sonbaharda ilk giyilen süveterin kokusu hakkında konuştu. John Updike’ın bir romanında o kokuyla ilgili güzel bir tasvir olduğunu söyledi. Sonraki parça Woody Herman’dan “Early Autumn” idi. Masanın üzerindeki mutfak saati 7.25’i gösteriyordu. 3 ekim, sabah 7.15. Pazartesi. Hava sanki keskin bir bıçak ağzıyla derinliklerine kadar oyulmuş gibi açıktı. Yaşamımı silkeleyip atmak için fazlasıyla güzel bir gündü.</p>

  <p class="normal1">Tencerede su kaynatarak, buzdolabında bulduğum domatesleri haşlayarak soydum, sarımsak ve bulduğum tüm sebzeleri içine doğrayarak domatesli sos yapıp, domates püresi ekleyerek, içine Strasbourg sosisi de koyarak güzelce haşladım. O arada ince ince lahana ve dolmabiber doğrayarak salata yaptım, kahve makinesinde kahve hazırladım, tost makinesinde ekmek kızarttım. Yemek hazır olunca kızı uyandırıp oturma odasındaki masanın üzerinden bardak ve boş şişeleri kaldırdım.</p>

  <p class="normal1">“Güzel kokuyor” dedi kız.</p>

  <p class="normal1">“Artık elbiselerimi giyebilir miyim?” diye sordum. Kadınlardan önce elbiselerimi giymemek uğurlarımdan birisidir. Medeni toplumda görgü olarak adlandırılıyor da olabilir.</p>

  <p class="normal1">“Elbette, buyur” dedi kız ve kendi tişörtünü çıkardı. Sabah ışıkları memelerinde ve karnında cılız gölgeler bırakıyor, ince tüylerini altın sarısına boyuyordu. Kız o halde, bir süre kendi vücuduna baktı.</p>

  <p class="normal1">“Fena değil, ne dersin?” dedi.</p>

  <p class="normal1">“Fena değil” dedim.</p>

  <p class="normal1">“Fazlalık et yok, karnım da kırışmamış. Tenimin dolgunluğu da yerinde. Bir süre daha idare eder” dedi kız, ellerini koltuğun arkasına koyup, bana dönerek. “Fakat böyle şeyler bir gün aniden kayboluveriyor. Öyle değil mi? İpin kopuvermesi gibi kayboluveriyor ve bir daha asla eski haline dönmüyor. Bu düşünceyi kafamdan silip atamıyorum.”</p>

  <p class="normal1">“Yemek yiyelim” dedim.</p>

  <p class="normal1">Kız yan odaya geçerek üzerine sarı renkte bir eşofman üstü, altına da rengi atmış bir mavi kot pantolon giydi. Sonra mutfak masasında karşılıklı oturup, ekmek, sosis ve salata yiyip, kahvelerimizi içtik.</p>

  <p class="normal1">“Sen gittiğin her evin mutfağına böyle hemen alışabiliyor musun?”</p>

  <p class="normal1">“Mutfağın özü hemen her evde aynıdır” dedim. “Bir şeyler hazırlar, bir şeyler yersin. Hiçbir yerde büyük farklılıklar yoktur.”</p>

  <p class="normal1">“Tek başına yaşamaktan bıktığın olmuyor mu?”</p>

  <p class="normal1">“Bilmem. Bir kez bile aklıma getirmedim. Beş yıl evli kaldım, ama şimdi, nasıl bir yaşam olduğunu bile anımsayamıyorum. Sanki hep tek başına yaşamış gibiyim.”</p>

  <p class="normal1">“Bir daha asla evlenmem dediğin oluyor mu?”</p>

  <p class="normal1">“Artık fark etmez” dedim. “Değişen bir şey yok. Girişi ve çıkışı olan köpek kulübesi gibi. Nereden girip nereden çıktığın pek fazla bir şeyi değiştirmez.”</p>

  <p class="normal1">Kız gülerek kâğıt peçeteyle dudağının kenarına yapışan domates sosunu sildi. “Evlilik yaşantısını köpek kulübesine benzeten ilk kişi sensin.”</p>

  <p class="normal1">Yemek bitince, kalan kahveyi ısıtıp, fincanlarımıza doldurdum.</p>

  <p class="normal1">“Domates sosu çok güzel olmuştu” dedi kız.</p>

  <p class="normal1">“Defne yaprağı ve keklikotu da olsa, daha güzel yapabilirdim” dedim. “On dakika kadar da az pişirdim.”</p>

  <p class="normal1">“Yine de güzeldi. Bu kadar uğraşılmış bir sabah kahvaltısına oturmayalı uzun zaman oldu” dedi. “Bugün için planın ne?”</p>

  <p class="normal1">Saatime baktım. Sekiz buçuktu.</p>

  <p class="normal1">“Dokuzda buradan çıkalım” dedim. “Bir parkta birlikte oturur, güneşlenerek bira içeriz. On buçuk olduğunda ben arabayla seni istediğin yere bırakır, sonra yola çıkarım. Sen ne yapacaksın?”</p>

  <p class="normal1">“Eve dönüp çamaşır yıkayacağım, temizlik yapacağım, sonra tek başıma seks anılarıma gömüleceğim. Fena değil, ne dersin?”</p>

  <p class="normal1">“Fena değil” dedim. Fena fikir değildi.</p>

  <p class="normal1">Ben evyede bulaşıkları yıkarken, kız şarkı söyleyerek duşunu aldı. Neredeyse hiç köpürmeyen organik gliserinle tabakları ve tencereleri yıkayıp, bezle silerek masanın üzerine dizdim. Sonra ellerimi yıkayarak, mutfakta bulduğum diş fırçasıyla dişlerimi fırçaladım. Sonra da banyoya gidip, kıza tıraş malzemesi olup olmadığını sordum.</p>

  <p class="normal1">“Yukarıdaki dolabın sağ kapağını açıp bakar mısın? Onun eskiden kullandığı malzeme hâlâ duruyordum sanırım” dedi.</p>

  <p class="normal1">Dolapta gerçekten de Gilette limonlu tıraş köpüğü ve Shick tıraş bıçağı vardı. Tıraş köpüğü yarıya kadar inmiş, kutunun ağzına kurumuş köpükler kabuk gibi yapışmıştı. Ölüm tıraş köpüğünü yarım bırakıp gitmek demek.</p>

  <p class="normal1">“Var mıydı?” diye sordu, kız.</p>

  <p class="normal1">“Vardı” dedim. Sonra tıraş köpüğünü, tıraş bıçağını ve kullanılmamış bir havlu alarak mutfağa dönüp, su kaynatarak tıraşımı oldum. Tıraşım bitince tıraş bıçağını ve sapını güzelce temizledim. Benim sakallarım ve ölü insanın sakalları evyede birbirine karışarak akıp gitti.</p>

  <p class="normal1">Kız giyinirken, ben de oturma odasındaki koltukta sabah baskısını okudum. Taksi şoförü sürüş halindeyken kalp krizi geçirip, viyadüğün korkuluklarına çarparak ölmüştü. Taksi müşterileri 32 yaşında bir kadın ve 4 yaşındaki kızıydı, ikisi de ağır yaralanmıştı. Bir belediye meclisinin öğlen yemeğinde çıkan istiridye kızartmasından zehirlenen iki kişi de ölmüştü. Dışişleri bakanı Amerika’nın yüksek faiz politikasına karşı şikâyetlerini dile getirmiş, Amerikan bankacılar toplantısı Orta ve Güney Amerika’ya verilecek kredilerin faiz oranlarını değerlendirmeye almış, Peru başbakanı Amerika’nın Güney Amerika’ya yönelik ekonomik saldırganlığını eleştirmiş, Batı Almanya başbakanı Japonya’yla olan dış ticaret dengesinin sağlanması gerektiğini vurgulamıştı. Suriye İsrail’i, İsrail de Suriye’yi eleştirmişti. Babasına şiddet uygulayan 18 yaşında oğlan hakkında bir analiz yazısı da vardı. Gazetede benim geriye kalan birkaç saatim için işime yarayacak hiçbir bilgi yoktu.</p>

  <p class="normal1">Kız bej keten pantolonun üzerine kahverengi kareli gömlekle aynanın önüne geçerek, fırçayla saçlarını düzeltmeye başladı. Ben de kıravatımı takarak ceketimi giydim.</p>

  <p class="normal1">“O tekboynuz kafatasını ne yapacaksın?” diye sordu, kız.</p>

  <p class="normal1">“Sana hediyem olsun” dedim. “Bir yerlere süs olarak koyarsın.”</p>

  <p class="normal1">“Televizyonun üstü nasıl olur acaba?”</p>

  <p class="normal1">Pırıltılarını çoktan yitiren kafatasını alıp oturma odasına geçerek, televizyonun üzerine koyup, şöyle bir baktım.</p>

  <p class="normal1">“Nasıl oldu?”</p>

  <p class="normal1">“Fena değil” dedim.</p>

  <p class="normal1">“Yine parlar mı acaba?”</p>

  <p class="normal1">“Parlar” dedim. Sonra bir kez daha kıza sarılarak, kokusunu kafamın içine iyice yerleştirdim.</p>
</body>
</html>
