<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <meta content="urn:uuid:31ced687-337e-476c-89b4-f45e8a1a01d0" name="Adept.expected.resource" />
</head>

<body class="calibre">
  <h1 class="kitapickapak2" id="calibre_toc_34"><br class="calibre2" />
  34<br class="calibre2" />
  Dünyanın Sonu</h1>

  <p><br class="chapter" /></p>

  <p class="kitapickapak1">Kafatası</p>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Uçan kuşları görebiliyordum. Kuşlar beyaza bürünmüş batı tepesinin eğimine paralel olarak alçaktan uçarak görüş alanımdan çıkıp gittiler.</p>

  <p class="normal1">Sobanın önünde oturmuş, ellerimi ve ayaklarımı ısıtırken, yaşlı adamın koyduğu çayı içiyordum.</p>

  <p class="normal1">“Bugün de rüya okumaya gidecek misin? Bu gidişle karın yüksekliği iyice artar, yokuştan inip çıkmak da tehlikeli bir hal alır. Bir gün ara versen olmaz mı?” dedi yaşlı adam.</p>

  <p class="normal1">“Esas bugün dinlenmeme imkân yok” dedim.</p>

  <p class="normal1">Yaşlı adam başını sallayarak odadan çıktıysa da, biraz sonra bir yerlerden bulduğu kar ayakkabılarıyla geri döndü.</p>

  <p class="normal1">“Bunları giy de git. Ayağında bunlar olursa, kar tutmuş yolda da kaymazsın.”</p>

  <p class="normal1">Ayakkabıları denedim, ayağıma tam oluyordu. Bu iyiye işaretti.</p>

  <p class="normal1">Saat gelince kaşkolümü boynuma sardım, eldivenlerimi taktım, yaşlı adamın şapkasını ödünç alarak başıma geçirdim. Sonra akordeonu güzelce kapatıp, paltomun içine yerleştirdim. O akordeon hoşuma gidiyordu, bir an bile yanımdan ayırmak istemiyordum artık.</p>

  <p class="normal1">“Dikkatli git” dedi yaşlı adam. “Şu sıralar senin için çok önemli. Sana bir şey olursa her şey boşa gider.”</p>

  <p class="normal1">“Biliyorum” dedim.</p>

  <p class="normal1">Tahmin ettiğim gibi, açılan çukurun içinde kar bir hayli birikmişti. Çukurun etrafındaki ihtiyarlar artık yoktu, aletlerini de güzelce toparlayıp götürmüşlerdi. Kar öyle yağmaya devam edecek olursa, ertesi sabaha kadar çukurun tamamen örtüleceği kesindi. Bir süre çukurun başında durup, uçuşarak çukura dolan kar tanelerine baktım ve sonra oradan ayrılarak yokuştan aşağı inmeye başladım.</p>

  <p class="normal1">Kar şiddetlenmişti, birkaç metre ilerisini görmek bile güçleşmişti. Gözlüğümü çıkararak cebime sokuşturup, kaşkolü gözlerimin altına kadar kaldırarak yokuştan indim. Ayaklarımın altında, kar ayakkabılarının çivileri içimi rahatlatan sesler çıkarıyor, arada sırada korudaki kuşların ötüşlerini duyuyordum. Kuşların kar karşısında neler hissettiklerini bilemiyordum. Acaba tekboynuzlar neler hissediyordu? Durmaksızın yağan karın altında neler hissediyor, neler düşünüyorlardı acaba?</p>

  <p class="normal1">&nbsp;</p>

  <p class="normal1">Kütüphaneye her zaman olduğundan bir saat daha erken varmıştım, ama kız sobalı odayı ısıtmış, beni bekliyordu. Kız paltoma yapışan karları silkeleyip, ayakkabımın çivilerinin arasında buzlaşan parçaları temizledi.</p>

  <p class="normal1">Dün de orada olduğum halde, kütüphanenin hali içimde özlem duygusunun kabarmasına yol açıyordu. Buzlu camlara yansıyan sarı ışıklar, sobadan yükselen tatlı sıcaklık, demlikten çıkan buharlar, kahve kokusu ve odayı köşe bucak dolduran eski zamanlara ait bellek ve kızın sakin, gereksiz tek noktası olmayan hareketleri bende uzun zaman önce yitirdiğim bir şeyi yeniden bulmuşum gibi duygular uyandırıyordu. Bedenimi gevşeterek, kendimi o havanın içine bıraktım. Sonra o sakin dünyayı sonsuza dek yitirmek üzere olduğumu aklımdan geçirdim.</p>

  <p class="normal1">“Yemeğini şimdi mi yersin? Yoksa biraz sonra mı?</p>

  <p class="normal1">“Yemek istemez. Karnım aç değil” dedim.</p>

  <p class="normal1">“Tamam. Karnın acıkırsa söylersin. Kahveye ne dersin?”</p>

  <p class="normal1">“İsterim. Teşekkürler.”</p>

  <p class="normal1">Eldivenlerimi çıkarıp sobanın askılığına takarak kurumaya bıraktım. Sonra sobanın önünde parmaklarımı tek tek ısıtarak, kızın sobanın üzerindeki demliği alışını, fincana kahve koyuşunu izledim. Kız bana fincanı uzatarak, kendisi de tek başına masanın başına geçip kahvesini içmeye başladı.</p>

  <p class="normal1">“Dışarıda feci bir kar var. Göz gözü görmüyor” dedim.</p>

  <p class="normal1">“Evet. Daha günlerce sürer. Havada biriken bulutlar taşıdığı karı tamamen boşaltana kadar.”</p>

  <p class="normal1">Sıcak kahveyi yarısına kadar içip, sonra fincanla birlikte gidip kızın karşısına oturdum. Fincanı masanın üzerine bırakarak, bir süre hiçbir şey söylemeden kızın yüzüne baktım. Onun yüzüne baktıkça, bir yerlere sürüklenip gidecekmişim gibi bir hisse kapılıyordum.</p>

  <p class="normal1">“Kar dindiğinde, herhalde senin şimdiye kadar hiç görmediğin kadar tutmuş olur” dedi kız.</p>

  <p class="normal1">“Fakat belki de o manzarayı hiç göremem.”</p>

  <p class="normal1">Kız bakışlarını fincandan ayırarak bana baktı.</p>

  <p class="normal1">“Neden ki? Karı herkes görebilir.”</p>

  <p class="normal1">“Bugün eski rüya okumayı bırakıp, konuşalım” dedim. “Çok önemli bir mesele var. Söylemek istediğim şeyler var, senin de anlatmanı isterim. Olur mu?”</p>

  <p class="normal1">Konuşmanın nereye gideceğini bilmediği halde, parmaklarını masanın üzerinde birbirinin arasından geçirerek ellerini birleştirip, dalgın bakışlarla yüzüme bakarak başını olur anlamında salladı.</p>

  <p class="normal1">“Gölgem ölmek üzere” dedim. “Sen de biliyorsun, ama bu kış çok sert geçiyor ve onun pek fazla dayanabileceğini sanmıyorum. An meselesi. Gölgem ölünce, ben de sonsuza kadar yüreğimi yitirmiş olacağım. O yüzden şimdi burada birçok karar vermem gerekiyor. Kendimle ilgili, seninle ilgili, her şeyle ilgili. Oturup düşünmek için pek fazla zamanım yok, ama uzun uzun düşünsem bile ulaşacağım sonuçlar pek farklı olmayacaktır. Sonuçlara ulaştım zaten.”</p>

  <p class="normal1">Kahvemi içerken, ulaştığım sonuçların doğru olup olmadığını bir kez daha aklımdan geçirdim. Yanlış değildi. Fakat hangi yolu seçersem seçeyim, birçok şeyi kesin olarak yitirecektim.</p>

  <p class="normal1">“Sanırım yarın öğleden sonra bu şehirden çıkıp gideceğim” dedim. “Nereden, ne şekilde çıkıp gideceğimi ben de bilmiyorum. Bunu gölgem söyleyecek. Gölgemle birlikte bu şehirden çıkıp, geldiğimiz eski dünyaya dönerek, orada yaşayacağız. Eskiden yaptığım gibi, gölgemi peşimden sürükleyerek, üzüntüler yaşayarak, sıkıntılar geçirerek yaşlanacağım ve öleceğim. Sanırım bana o dünya daha uygun. Yüreğimin peşine takılıp, sürüklenerek yaşayacağım. Olasılıkla sen bunu anlayamazsın.”</p>

  <p class="normal1">Kız bakışlarını ayırmadan yüzüme bakıyordu, ama bana bakmaktan ziyade yüzümün bulunduğu mekân parçasını izliyor gibiydi.</p>

  <p class="normal1">“Bu şehri sevmiyor musun?”</p>

  <p class="normal1">“Sen en başta ben eğer sükûnet arayarak bu şehre geldiysem, bu şehrin hoşuma gideceğini söylemiştin. Doğru, bu şehrin sakinliği ve huzuru hoşuma gidiyor. Dahası böylece yüreğimi yitirecek olursam, o sakinlik ve huzurun kusursuz bir hal alacağını da çok iyi biliyorum. Bu şehirde insanlara sıkıntı yaratacak hiçbir şey yok. Üstelik bu şehri yitirdiğim için ömrüm boyunca pişmanlık yaşayacağımı da çok iyi biliyorum. Fakat yine de bu şehirde kalamam. Çünkü yüreğim gölgemi, hayvanları feda ederek burada kalmama izin vermiyor. Nasıl bir huzur elde edecek olursam olayım, yüreğimi kandıramam. Bu yürek çok kısa bir zaman sonra yok olup gidecek olsa bile. Bu başka bir konu gerçi. Bir kez yitirilen şey, tamamen yok olup gitse bile, o kayıp sonsuza dek devam eder. Söylediklerimi anlayabiliyor musun?”</p>

  <p class="normal1">Kız uzunca bir süre sessizce parmaklarıma baktı. Fincandan yükselen buharlar da artık kesilmişti. Odada hareket eden tek bir şey bile yoktu.</p>

  <p class="normal1">“Bir daha buraya dönmeyeceksin öyleyse?”</p>

  <p class="normal1">Başımı evet anlamında salladım. “Buradan bir kez çıkılırsa, bir daha asla dönülemez. Bu kesin. Ben dönmeye kalksam bile, şehrin kapıları bana açılmaz herhalde.”</p>

  <p class="normal1">“Buna razı mısın?”</p>

  <p class="normal1">“Seni yitirecek olmak bana çok acı veriyor. Fakat seni seviyorum ve önemli olan bu duygunun şekli. Bunu doğal olmayan bir şekle sokmayı göze alarak, seni elde etmek istemiyorum. Öyle yapmaktansa, yaralı yüreğimle seni yitirmiş olmak çok daha iyi.”</p>

  <p class="normal1">Oda tekrar sessizliğe gömüldü, kömürlerin çatlarken çıkardığı sesler özel olarak yükseltilmiş gibi etrafta yankılandı. Sobanın askılığında paltom, kaşkolüm, şapkam ve eldivenlerim asılıydı. Hepsi de bana şehrin verdiği şeylerdi. Basit, ama her biri yürekle tanışmış giysilerdi.</p>

  <p class="normal1">“Yalnızca gölgenin kaçmasını sağlayıp, kendim tek başıma burada kalmayı da düşündüm” dedim, kıza. “Fakat bu durumda herhalde ormana sürgün edilirim ve bir daha asla seninle görüşemem. Çünkü sen ormanda yaşayamazsın. Ormanda yaşayabilenler gölgesi düzgün ölmeyen ya da içlerinde yürek taşıyan insanlar. Benim yüreğim var, ama senin yok. O yüzden beni istemeyi bile başaramıyorsun.”</p>

  <p class="normal1">Kız sessizce başını iki yana salladı.</p>

  <p class="normal1">“Evet, öyle. Benim yüreğim yok. Annemin vardı, ama benim yok. Annem yüreği var diye ormana sürgün edildi. Sana söylemedim, ama annemin ormana sürgün edilişini çok iyi anımsıyorum. Şimdi bile, arada sırada aklıma gelir. Eğer benim de yüreğim olsaydı, hiç ayrılmaz annemle birlikte ormanda yaşardım, derim. Eğer yüreğim olsa, ben de seni tam olarak arzulayabilirim.”</p>

  <p class="normal1">“Ormana sürgün edilsen bile mi? Bunu göze alarak mı yüreğinin olmasını istiyorsun?”</p>

  <p class="normal1">“Yüreğin yerinde durduğu sürece, gittiğin yer neresi olursa olsun, hiçbir şey kaybetmezsin, dediğini anımsıyorum annemin. Doğru mu bu?”</p>

  <p class="normal1">“Bilemiyorum” dedim. “Bunun doğru olup olmadığını bilemiyorum. Fakat senin annen doğru olduğuna inanıyordu herhalde. Sorun senin de aynı şeye inanıp inanamaman.”</p>

  <p class="normal1">“İnanmayı başarabilirim sanırım” dedi kız, doğrudan gözlerimin içine bakarak.</p>

  <p class="normal1">“İnanabilir misin?” diye sordum, şaşırarak. “Sen buna inanabilir misin?”</p>

  <p class="normal1">“Galiba” dedi kız.</p>

  <p class="normal1">“Baksana, iyice bir düşün. Bu çok önemli bir şey” dedim. “Her ne olursa olsun, bir şeye inanmak demek, bir yüreğinin olduğunu gösterir. Tamam mı? Sen bir şeye inanmaya kalkarsın. Belki de bu inancın ihanete uğrar. İhanete uğrarsın, ardından hayal kırıklığı gelir. Yürek böyle çalışır işte. Senin bir yüreğin var mı peki?”</p>

  <p class="normal1">Kız başını iki yana salladı. “Bilmiyorum. Ben yalnızca annemi düşünüyordum. Daha ilerisini düşünmedim. Yalnızca, inanabilirim belki dedim, o kadar.”</p>

  <p class="normal1">“Senin içinde yürekle bağlantısı olan bir şeylerin var olduğunu sanıyorum. Fakat bu çok sıkı hapsolmuş, dışarıya çıkamıyor. O yüzden şimdiye kadar surlara fark edilmeden gelebilmişsin.”</p>

  <p class="normal1">“Benim içimde yüreğin var olması demek, benim de annem gibi gölgemi tam olarak öldürememiş olmam mı demek?”</p>

  <p class="normal1">“Hayır, sanırım öyle değil. Senin gölgen burada öldü ve elmalığa gömüldü. Bu kayıtlarda da var. Fakat senin içinde annenle ilgili belleğini filtre olarak kullanan, o yüreğinin kırıntıları gibi bir şeyler kalmış olmalı ve seni sarsan şey de o. Eğer bunun peşine düşecek olursan da, mutlaka önemli bir şeylere ulaşırsın.”</p>

  <p class="normal1">Odadaki her türlü ses dışarıda uçuşan kar tarafından silinmiş gibi, doğallıktan uzak bir sessizlik hâkim oldu. Bir yerlerde surun nefesini tutarak bizim konuşmalarımızı dinlediği hissine kapıldım. Fazlasıyla sessizdi.</p>

  <p class="normal1">“Eski rüyalardan konuşalım” dedim. “Sizin günlük yaşamlarınızda ortaya çıkan, yürekle ilgili olabilecek her şey hayvanlar tarafından emiliyor, sonra da eski rüya haline geliyor değil mi?”</p>

  <p class="normal1">“Evet, öyle. Gölgelerimiz ölünce bizim yüreklerimiz geride parçası kalmayacak şekilde hayvanlara geçiyor.”</p>

  <p class="normal1">“Öyleyse ben eski rüyalardan senin yüreğini okuyabilirim.”</p>

  <p class="normal1">“Hayır, bu mümkün değil. Benim yüreğim tek parça halinde emilmiş değil çünkü. Yüreğim parçalara ayrılarak, farklı hayvanlar tarafından emildi ve o parçalar başka insanların yüreklerinin parçalarıyla ayırt edilemeyecek ölçüde karmaşık bir şekilde düğüm haline geldi. Sen o parçalardan hangisinin bana ait olduğunu, hangisinin başka insanlara ait olduğunu ayırt edemezsin. Mesela sen şimdiye kadar birçok eski rüya okudun, ama hangisinin bana ait olduğunu söyleyemezsin değil mi? Eski rüyalar öyledir işte. Hiç kimse çözemez. Karmaşa, karmaşa halinde yok olup gider.”</p>

  <p class="normal1">Söylediklerini çok iyi biliyordum. Her gün okuduğum halde, o eski rüyalarının bir parçasını bile anlayamamıştım. Artık geriye yirmi bir saatten başka zamanım kalmamıştı. O yirmi bir saat içerisinde kızın yüreğine ulaşmak zorundaydım. O ölümsüzlük şehrinde, tüm seçenekler yirmi bir saat gibi sınırlı bir zaman içerisine sıkıştırılmıştı. Gözlerimi kapatarak birkaç kez derin derin nefes aldım. Tüm sinirlerimi yoğunlaştırarak, durumu çözebilmek için bir ipucu arıyordum.</p>

  <p class="normal1">“Depoya gidelim” dedim.</p>

  <p class="normal1">“Depo?”</p>

  <p class="normal1">“Depoya gidip kafataslarına bakarak düşünelim. Belki iyi bir yol bulabiliriz.”</p>

  <p class="normal1">Kızın elinden tutarak masadan kalkıp, bankonun arkasına geçerek depoya geçilen kapıyı açtım. Kız lambanın düğmesine basınca, loş ışık raflarda sıralı sayısız kafatasını aydınlatıverdi. Kafatasları kalınca toz içerisinde, rengi atan beyazlıklarını loş karanlıkta belirginleştirmişlerdi. Ağızlarını aynı yöne doğru açmış, göz boşluklarıyla da aynı şekilde karşılarında bir şeye bakıyor gibiydiler. Onların kustuğu soğuk sessizlik, şeffaf bir sis haline gelmiş, depoyu kaplamıştı. Duvara yaslanarak, o kafatası sırasını bir müddet izledim. Soğuk hava tenime işlemeye başlamıştı, kemiklerim ince ince titriyordu.</p>

  <p class="normal1">“Benim yüreğimi okuyabileceğini gerçekten düşünüyor musun?” diye sordu kız, yüzümü süzerek.</p>

  <p class="normal1">“Sanırım senin yüreğini okuyabilirim” dedim, sakince.</p>

  <p class="normal1">“Ne şekilde?”</p>

  <p class="normal1">“Henüz bilemiyorum” dedim. “Fakat yapabileceğimden eminim. Hissedebiliyorum. Mutlaka iyi bir yolu olmalı. Ben de o yolu bulacağım.”</p>

  <p class="normal1">“Şu an ırmağa düşen yağmur damlasını bulmaya çalışıyorsun.”</p>

  <p class="normal1">“Bak şimdi, yürek yağmur damlasından farklı bir şeydir. Havadan yağmadığı gibi, başka şeylerden ayırt edilemeyecek bir şey de değildir. Eğer sen bana inanabiliyorsan, inan. Mutlaka bulacağım. Her şey burada ve aynı zamanda hiçbir şey yok. Dahası ben istediğim şeyi mutlaka bulurum.”</p>

  <p class="normal1">“Yüreğimi bul” dedi kız, bir süre sonra.</p>
</body>
</html>
