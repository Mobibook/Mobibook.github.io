<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>14</h2>

  <p>Nakata birkaç gün boyunca çevresi tahta perdeli o boş arsaya gitti. Yalnızca bir gün, yağmur çok şiddetli yağınca, evde kalıp basit ahşap oyma işleriyle uğraştıysa da, o gün dışında gün boyunca boş arsada otların arasında oturup kayıp alacalı kedinin ya da o tuhaf şapkalı adamın görünmesini bekledi. Fakat bir sonuç alamadı.</p>

  <p>Güneş batınca, kedileri kaybolanların evine gidip o günkü araştırma neticesini sözlü olarak rapor ediyordu. Kayıp kediyi bulmak için ne gibi bilgiler elde ettiğini, nerelere gittiğini, neler yaptığını. Araştırma talebinde bulunan kişi o günün ücreti olarak her seferinde 3 000 yen veriyordu. Nakata'nın günlük ücreti buydu. Kimin ne zaman tespit ettiği belli değildi, ama Nakata'nın kedi bulmaktaki ustalığı ağızdan ağıza tüm semte yayılmış ve aynı zamanda günlük 3 000 yen ücret de sabitlenmişti. Yalnız bir şart vardı. Sadece para değil, yanında bir şeyler de vermek gerekiyordu. Yiyecek ya da giysi olabilirdi. Bir de, kedinin bulunması durumunda, başarı ödülü olarak 10 000 yen ödeniyordu.</p>

  <p>Her gün her gün kedi arama işi çıkmadığından, aylık toplamda pek fazla bir şey tutmuyordu, ama devlete ödenmesi gereken harçları, ana babasından kalan (pek fazla bir şey olmayan) mirası ve çok az bir birikimi Nakata'nın yerine büyük kardeşi idare ediyordu ve büyükşehir valiliğinden de yaşlı özürlülere verilen yardım geliyordu. Yalnızca o yardımla bile, sıkıntı çekmeden yaşayabiliyordu. O yüzden kedi arama işinden aldığı ücretleri tamamen kendi zevki için kullanabiliyordu. Üstelik Nakata için bir hayli yüksek bir rakamdı bu (aslında, arada sırada yılanbalığı yemeye gitmekten başka bir şey aklına gelmiyordu). Artan parayı evindeki hasırın altında saklıyordu. Okuma yazma bilmeyen Nakata, ne bankaya ne de postaneye gidebiliyordu. Çünkü oralarda basit bir işlem için bile verilen forma adını adresini yazması gerekiyordu.</p>

  <p>Nakata kedilerle konuşabildiğini kendi özel sırrı olarak gizli tutuyordu. Onun kedilerle konuşabildiğini kediler dışında, yalnızca kendisi biliyordu. Başkalarının bunu duyması durumunda, Nakata'nın aklından zoru olduğunu sanabilirlerdi. Elbette pek de akıllı olmadığı bilinen bir gerçekti, ama pek akıllı olmamak ile aklından zoru olmak farklı şeylerdi.</p>

  <p>Onun yol kenarında oturup da kedilerle konuşmaya daldığı anlarda, tesadüfen oradan geçen insanlar bu manzaraya hiç aldırış etmiyorlardı. İhtiyar bir adamın oturup bir hayvana bir şeyler söylemesi hiç de tuhaf bir şey değildi. O yüzden, "Nakata Bey nasıl oluyor da kedilerin alışkanlıklarını ya da neler düşündüklerini anlayabiliyorsunuz? Sanki kedilerle konuşup anlaşabiliyormuşsunuz gibi," diyenler olduğunda da, Nakata hiç yanıt vermiyor, yalnızca neşeyle gülümsüyordu. Nakata ciddi ve görgülü bir adam olduğundan, çevredeki ev hanımları tarafından tutuluyordu. Yoksuldu, ama yıkanmayı ve çamaşır yıkamayı çok sevdiğinden, kedi aramasını isteyenler nakit ücret dışında, sık sık kullanılmayan neredeyse yeni durumdaki giysileri de çıkarıp veriyorlardı. Jack Nicklaus marka füme pembesi golf giysilerinin Nakata'ya yakıştığı pek söylenemezdi, ama elbette onun buna pek aldırış ettiği de yoktu.</p>

  <p>Nakata bu seferki talep sahibi Koizumi Hanım'a kapılarının önünde, son durumu ayrıntılı olarak rapor etti.</p>

  <p>"Sizin Susam'la ilgili olarak, nihayet bazı bilgiler edindim. Kavamura adlı bir bey, 2. Sokak civarındaki bir boş arsada birkaç gün önce Susam olması muhtemel bir alacalı kedi görmüş. Buradan iki cadde ötede bir yer. Yaşı, rengi, boynundaki tasması Susam'la tamamen aynıymış. Ben bir süre o boş arsayı gözetleyeyim diyorum. Yanıma sefertasımı alır, sabahtan akşama kadar orada beklerim. Hayır, lütfen endişelenmeyin. Zaten yapacak bir işim yok, yağmur da yağmadığı sürece sorun değil. Fakat eğer 'daha fazla aramaya gerek yok' düşüncesindeyseniz, lütfen söyleyin. Hemen aramayı bırakırım."</p>

  <p>Kavamura'nın insan değil de kahverengi çizgili bir kedi olduğunu belirtmemişti. Bunu söylemesi durumunda, konu içinden çıkılmaz bir hale gelirdi.</p>

  <p>Koizumi Hanım, Nakata'ya o günkü ücreti ödedi. İki küçük kızı çok sevdikleri alacalı kedi aniden ortadan kaybolunca mahzunlaşmış, önlerine konan yemekleri bile doğru dürüst yememeye başlamışlardı. "Kedi dediğiniz işte böyle bir gün ansızın ortadan kayboluverir" deseler de, kızları ikna etmeleri mümkün olmamıştı. Elbette, kadının kendi başına yollara düşüp de aramaya, ne hali ne de zamanı vardı. 3 000 yen kadarcık bir parayla her gün, hem de büyük gayret göstererek arayacak birini bulmaları gerçekten çok iyi olmuştu. Garip bir ihtiyardı ve garip bir konuşma tarzı vardı, ama kedi bulmadaki ustalığını herkes övüyordu, kötü bir adama da benzemiyordu. Daha dürüst konuşmak gerekirse, pek de öyle insanları kandırabilecek kadar akıllıymış gibi durmuyordu. Kadın, zarfa koyduğu o günkü ücretle birlikte, bir kabın içine yeni pişirdiği pilavın yanına haşlanmış yerelması koyarak Nakata'ya verdi.</p>

  <p>Nakata başını eğerek aldığı kabı üzerinden şöyle bir kokladıktan sonra teşekkür etti. "Teşekkür ederim. Yerelması en sevdiğim yemeklerden birisidir."</p>

  <p>"Umarım hoşunuza gider," dedi Koizumi Hanım.</p>

  <p>Boş arsayı gözetlemeye başlamasının üzerinden bir hafta geçmişti. Nakata o süre boyunca orada birçok kedi görmüştü. Kahverengi çizgili kedi Kavamura da her gün birkaç kez Nakata'nın yanına uğrayıp içtenlikle onunla sohbet ediyordu. Yaşlı adam da onu gördüğünde seviniyordu. Onunla havadan sudan konuşup büyükşehir valiliğinin verdiği yardımı anlattı. Fakat ilk başta olduğu gibi Kavamura'nın söylediklerinin tek kelimesini bile anlayamıyordu.</p>

  <p>"Kaldırıma düşmüş kiremit parçaları can sıkıcı," dedi Kavamura. Herhalde Nakata'ya bir şeyler anlatmaya çalışıyordu. Fakat ne anlatmaya çalıştığını, Nakata hiç anlayamamıştı. Anlayamadığını söyledi dürüstçe.</p>

  <p>Kavamura'nın yüzünde bunalmış gibi bir ifade oluştuysa da, bir ihtimal aynı şeyi başka sözcüklerle ifade etmeye çalıştı. "Kavamura, çığlıklar arasında kaldı."</p>

  <p>Bu, söyledikleri iyice anlaşılmazdı.</p>

  <p>"Keşke Mimi burada olsaydı," dedi Nakata içinden. Mimi olsa, Kavamura'nın alnına birkaç pati atar, daha anlaşılır şekilde konuşmasını sağlardı. Sonra da, mutlaka ne söylediğini anlaşılır bir şekilde tercüme ederdi. Çok akıllı bir kediydi. Fakat Mimi orada değildi. Mimi bakımsız arsalara gitmemeye kararlıydı. Diğer kedilerden pire kapmaktan bir hayli çekiniyor olmalıydı.</p>

  <p>Kavamura, Nakata'nın anlayamadığı birçok sözcüğü sıraladıktan sonra neşe içinde oradan ayrılıyordu.</p>

  <p>Başka kedilerin de, biri gidip diğeri geliyordu. Başlangıçta, onun orada olmasından tedirgin olup uzaktan rahatsız olduklarını belli eden bakışlarla Nakata'yı süzmüşlerdi, ama Nakata'nın oturduğu yerde hareket etmeden durduğunu, zararsız olduğunu anlayınca aldırış etmemeye başlamışlardı. Yaşlı adam her zamanki gibi kedileri güler yüzüyle selamlıyordu. Onları selamlıyor, kendini tanıtıyordu. Fakat kedilerin çoğu onun selamını donuk bakışlarla karşılamış, tek kelime bile yanıt vermemişlerdi. Görmüyormuş, duymuyormuş gibi davranmışlardı. Oraya gelen kediler, özellikle böyle davranmakta ustaydılar. "Herhalde, o güne kadar insanların feci davranışlarına maruz kalmışlardır," dedi Nakata kendi kendine. Her halükârda, Nakata onların sosyalliği üzerine laf söylemek niyetinde de değildi. Ne de olsa o, kedilerin arasında bir yabancıydı sonuçta. Onlardan bir şeyler isteyebilecek durumda değildi.</p>

  <p>Fakat içlerinde daha meraklı bir kedi vardı ve Nakata'nın selamını kısaca yanıtladı.</p>

  <p>"Sen konuşabiliyorsun demek," dedi kulağı kesik siyah-beyaz kedi, biraz tedirgince çevreyi kolaçan ederek. Biraz kaba bir konuşma tarzı vardı, ama karakterinde sorun yok gibiydi.</p>

  <p>"Evet. Ama sadece biraz," dedi Nakata.</p>

  <p>"Biraz bile olsa, büyük bir şey."</p>

  <p>"Adım Nakata," diyerek kendini tanıttı. "Kusura bakma, ama senin adın ne?"</p>

  <p>"Adım falan yok," dedi kedi terslermiş gibi.</p>

  <p>"Okava'ya ne dersin? Sana Okava diyebilir miyim?"</p>

  <p>"Ne dersen de. Keyfin bilir."</p>

  <p>"Peki, Okava Bey," dedi Nakata. "Benimle konuşmuş olmanın anısına, biraz kurutulmuş balık yer misin?"</p>

  <p>"Mükemmel olur. Kurutulmuş balık en sevdiğim şeydir."</p>

  <p>Nakata çantasından streç naylona sardığı kurutulmuş balığı çıkarıp, Okava'ya verdi. Nakata her zaman çantasında birkaç kurutulmuş balık hazır bulundururdu. Okava, balığı haz duyduğu her halinden belli olacak şekilde kıtır kıtır yedi. Başından kuyruğuna kadar, tek bir kırıntı bile bırakmayacak şekilde. Sonra da yüzünü güzelce yalayarak temizledi.</p>

  <p>"Sağolasın," dedi Okava. "Sana borçlandım. İstediğin bir yerini yalayabilirim."</p>

  <p>"Hayır, gerek yok. Düşünmen bile yeter. Şu an yalatmak istediğim bir yerim yok. Teşekkür ederim. Şey... Aslında, Okava Bey, bendeniz Nakata birilerinin isteği üzerine şu kediyi arıyorum. Erkek, alacalı bir kedi. Adı da Susam."</p>

  <p>Nakata çantasından Susam'ın renkli fotoğrafını çıkararak Okava'ya gösterdi.</p>

  <p>"Bir yerlerden, bu kedinin bu boş arsada görüldüğüne dair bilgi edindim. O yüzden, bendeniz Nakata günlerdir burada oturup Susam'ın ortaya çıkmasını bekliyorum. Okava Bey, bu Susam'ı görmüş olabilir misiniz acaba?"</p>

  <p>Fotoğrafa şöyle bir bakar bakmaz, Okava'nın yüzünde karanlık bir ifade belirdi. Kaşlarının arasındaki katmanları iyice şişkinleştirerek birkaç kez göz kırptı.</p>

  <p>"Bana bak. Senden kurutulmuş balık aldığım için minnettarım. Gerçekten de öyle. Fakat bu konuyla ilgili konuşamam. Konuşmam çok tehlikeli olur."</p>

  <p>Nakata bunu duyunca irkildi. "Konuşursan tehlikeli mi olur?"</p>

  <p>"Hem de çok. Bela bir iş. Fazla söze gerek yok, bu kediyi unut gitsin. Sen de mümkün olduğunca buraya pek yaklaşma. Bu uyarıyı tüm samimiyetimle yapıyorum. Bir faydam dokunamadığı için kusura bakma, ama uyarımı kurutulmuş balığa bir karşılık olarak kabul et."</p>

  <p>Okava bunları söyledikten sonra doğrulup çevreye şöyle bir göz attıktan sonra otların arasında gözden kayboldu.</p>

  <p>Nakata derin bir nefes alarak, çantasından termosunu çıkarıp buğday çayını ağır ağır içti. "Tehlikeli," demişti Okava. Fakat Nakata öyle bir yerde neyin tehlikeli olabileceğini çıkaramıyordu. Kendisi sadece kaybolan alacalı bir kediyi arıyordu. Bunun neresi tehlikeliydi acaba? Kavamura'nın anlattığı o tuhaf şapkalı "kedi avcısı adam" mıydı tehlikeli olan? Fakat Nakata insandı. Kedi değil. Bir insanın kedi avcısından korkması için bir neden yoktu.</p>

  <p>Fakat bu dünyada Nakata'nın aklına hayaline gelmeyen bir sürü iş vardı ve bunların çoğu da onun anlam veremediği nedenlerden dolayı meydana geliyordu. O yüzden, Nakata düşünmekten vazgeçti. Yetersiz bir beyinle ne kadar düşünürse düşünsün, başını ağrıtmaktan başka bir işe yaramayacaktı. Nakata çayını keyfine vara vara bitirdikten sonra, termosun kapağını kapatıp çantasına yerleştirdi.</p>

  <p>Okava otların arasında gözden kaybolduktan sonra, uzunca bir süre ortalıkta tek bir kedi bile görünmedi. Yalnızca, otların üzerinde kelebekler uçuşuyordu. Serçeler sürü halinde gelip sağa sola dağılarak oynaştıktan sonra, tekrar sürü halinde çekip gittiler. Birkaç kez başı önüne düşecek gibi olduysa da, her seferinde kendini toparladı. Güneşin konumuna bakarak, saati aşağı yukarı anlayabiliyordu.</p>

  <p>O köpek Nakata'nın karşısına çıktığında akşam saatleri yaklaşmıştı.</p>

  <p><br /></p>

  <p>Köpek, otların arasından aniden ortaya çıkıverdi. Sinsice, hiç ses çıkarmadan. Kocaman, siyah bir köpek. Nakata'nın oturduğu yerden bakınca köpekten ziyade, buzağıyı andırıyordu. Bacakları uzun, tüyleri kısa, kaslarıysa gergin ve dolgundu. Kulakları bıçak ucu gibi sivriydi, tasması yoktu. Nakata köpek türlerinden anlamazdı. Fakat karşısındakinin saldırgan, en azından gerektiğinde saldırgan olabilecek türde bir köpek olduğunu bir bakışta anlamıştı. Polis köpeği olarak kullanılan türde bir köpek.</p>

  <p>Bakışları keskin, yüzü ifadesizdi; yanaklarının kenarındaki sarkık etlerin arasından beyaz keskin dişleri görünüyordu. Dişlerinde kırmızı kan izleri vardı. Dikkatle bakınca ağzının çevresine et parçasına benzer bir şeylerin yapışmış olduğu anlaşılıyordu. Kıpkırmızı dili, dişlerinin arasından alev çıkarıyor gibi bir görüntü oluşturuyordu. Köpeğin iki gözü de, sorgulayıcı bakışlarını dosdoğru Nakata'ya yöneltmişti. Uzunca bir süre, köpek tek kelime etmeden ve kımıldamadan bekledi. Nakata da aynı şekilde, tek kelime söylemedi. Nakata köpeklerle konuşamazdı. Konuşabildiği hayvanlar kedilerdi. Köpeğin balçığa batmış cam bilyelere benzeyen gözlerindeki bakışlar soğuk ve donuktu.</p>

  <p>Nakata hafifçe nefes aldı. Korkmamıştı, ama şu an bir tehlikeyle karşı karşıya olduğunun farkındaydı tabii. Karşısındakinin (nedendir bilinmez) tehditkâr ve saldırgan bir hayvan olduğunu anlayabiliyordu. Fakat öylesi bir tehlike Nakata'nın üzerine çullansa bile, etkili olamazdı. Ölüm, Nakata'nın hayal gücünün sınırları dışında kalıyordu. Dahası, acı da bedenine ulaşana kadar, idrak yetisinin dışında kalan bir şeydi. O yüzden, o köpekle karşı karşıya kaldığında pek de korkmamıştı. Fakat yine de sorun yaratan bir şey vardı.</p>

  <p><i>Kalk ayağa!</i> Köpek emir veriyordu.</p>

  <p>Nakata nefesini tuttu. Köpek konuşuyordu. Daha doğrusunu söylemek gerekirse, köpek konuşmuyordu. Ağzı oynamamıştı. Köpek, ağzıyla ses çıkararak konuşmaktan başka bir yolla, söylemek istediklerini Nakata'ya iletiyordu.</p>

  <p><i>Kalk ayağa ve beni izle!</i> Köpek emrini tekrarladı.</p>

  <p>Nakata köpeğin söylediği gibi, oturduğu yerden kalktı. Köpekle normalde olduğu gibi tanışmayı aklından geçirdiyse de, bir an düşünüp vazgeçti. Köpek konuşabiliyor bile olsa, onunla tanışmasının bir işe yarayacağını sanmıyordu. Zaten bu köpekle konuşmak da içinden gelmiyordu. Elbette, ona bir isim vermek de. Ne kadar zaman harcarsa harcasın, herhalde bu köpekle dost olması mümkün değildi.</p>

  <p>Bir an Nakata'nın aklına, köpeğin Vali Bey'le bağlantılı olabileceği geldi. Onun para karşılığı kedi aramaya çıktığını öğrenince, yardımı kesmek için bu köpeği peşine takmış olabilirdi. Evet, Vali Bey'in bu kadar kocaman bir köpeği beslemesi hiç de tuhaf değildi. O zaman başına büyük bir bela almış demekti.</p>

  <p>Nakata ayağa kalkınca, köpek yavaşça yürümeye başladı. Nakata çantasını omzuna asıp köpeğin peşi sıra yola koyuldu. Köpeğin kısa kuyruğunun vücuduna birleştiği yerde iki iri hayası görünüyordu.</p>

  <p>Köpek boş arsayı dümdüz kat edip tahta perdenin aralığından dışarı çıktı. Nakata da ardından. Köpek bir kez bile dönüp arkasına bakmamıştı. Bakmasına da gerek yoktu; ayak seslerinden Nakata'nın arkasından gelip gelmediğini anlayabilirdi. Nakata, köpeğin peşi sıra yolda ilerledi. Mağazaların yoğun olduğu yere yaklaşınca, gelip geçen insanların sayısı da arttı. Çoğu, alışverişe çıkmış semt sakini ev hanımıydı. Köpek başını kaldırmış, dümdüz karşısına bakarak mağrur adımlarla ilerliyordu. Karşı taraftan gelen herkes, duruşundan ne kadar saldırgan olduğu belli olan köpeği görünce kenara kaçarak yolu açıyordu. Bisikletinden inerek, yolun karşısındaki kaldırıma geçenler de oldu.</p>

  <p>Öyle bir köpeğin ardı sıra yürüdükçe, Nakata'ya sanki insanlar kendisinden kaçıyorlarmış gibi geldi. Nakata'nın zincir bile takmadan köpeği dolaştırmaya çıkarmış olduğunu düşünmüş bile olabilirlerdi. Gerçekte de, suçlayıcı bakışlarını Nakata'ya yöneltenler de vardı. Bu onun için çok üzücü bir durumdu. Köpeğin peşi sıra kendi arzusuyla gitmediğini o insanlara açıklamak isterdi. Yalnızca, köpek Nakata'yı sürükleyip götürüyordu. Nakata güçsüzdü. Nakata aslında zayıf bir insandı.</p>

  <p>Köpek peşine taktığı yaşlı adamla birlikte uzunca bir yolu yürüdü. Birkaç kavşaktan geçip alışveriş semtini arkalarında bıraktılar. Kavşaklarda köpek kırmızı ışığa bile aldırış etmiyordu. Caddeler o kadar geniş olmadığı gibi, trafik de yoğun değildi. Arabalar pek hız yapmadıklarından, kırmızı ışıkta karşıdan karşıya geçmek o kadar da tehlikeli değildi. Köpeği gören sürücüler telaşla frene basıyorlardı. Köpek sivri dişlerini dışarı çıkararak, sürücülere dik dik bakarak, kırmızı ışık yandığı halde sürücülere kafa tutar gibi bir edayla ağır adımlarla karşıdan karşıya geçiyordu. Çaresiz, Nakata da peşinden. Köpek, ışıkların ne anlama geldiğini çok iyi biliyordu. Yalnız, görmezlikten geliyordu. Nakata bunu anlayabiliyordu. Köpek her konunda kendisi karar vermeye alışmıştı.</p>

  <p>Nereye kadar geldiklerini Nakata artık bilemiyordu. Yolun ortalarına kadar, alışık olduğu Nakano Semti'nin mahallelerindeydiler, ama bir köşeyi döndükten sonra aniden daha önce hiç görmediği bir yere çıktılar. Nakata endişelendi. Bu gidişle kaybolacak, evine dönemeyecekti. Belki de artık Nakano Semti'nde değillerdi. Nakata çevresine bakınıp tanıdık bir işaret bulmaya çalıştı. Fakat bir türlü bulamadı. Artık, Nakata'nın daha önce hiç görmediği bir semtteydiler.</p>

  <p>Köpek hiç oralı olmaksızın aynı adım aralıklarıyla ve aynı tavırla yürümeyi sürdürdü. Yüzü havada, kulakları dik, taşaklarını sarkaç gibi sallaya sallaya ve Nakata'nın peşinden gelebileceği bir hızda.</p>

  <p>"Şeyy... Buralar hâlâ Nakano Semti mi acaba?" diye sordu Nakata.</p>

  <p>Köpek yanıtlamadı. Dönüp arkasına bile bakmadı.</p>

  <p>"Senin Vali Bey'le alakan var mı acaba?"</p>

  <p>Yine yanıt yoktu.</p>

  <p>"Bendeniz Nakata yalnızca kayıp bir kediyi arıyorum. Küçük alacalı bir kediyi. Adı Susam."</p>

  <p>Sessizlik.</p>

  <p>Nakata vazgeçti. Köpekle konuşmak imkânsızdı.</p>

  <p><br /></p>

  <p>Sakin bir mahallenin bir köşesindeydiler. Büyük evler sıralanmıştı ve gelip geçen yoktu. Köpek o evlerden birine girdi. Bahçeyi çevreleyen eski tarz taş duvarların ortasında, son zamanlarda artık pek kalmayan çift kanatlı bir kapı vardı. Kanatlardan biri ardına kadar açıktı. Garajda kocaman bir araba duruyordu. Köpek gibi kapkara olan araba pırıl pırıl parlıyordu ve üzerinde tek bir toz zerresi bile yoktu. Evin kapısı da ardına kadar açıktı. Köpek duraksamaksızın kapıdan içeri girdi. Nakata eski spor ayakkabılarını çıkardı, yan yana burunlarını dışarıya çevirip koydu. Dağcı şapkasını çıkarıp çantasına sokuşturarak, pantolonuna yapışan ot parçalarını iyice sildikten sonra içeri girdi. Köpek durup Nakata'nın üstünü başını düzeltmesini beklediyse de, sonra yine aynı yürüyüşüyle pırıl pırıl cilalanmış zemin üzerinde ilerleyerek, misafir odası mıdır, çalışma odası mıdır bilinmez, Nakata'yı dip taraftaki odaya kadar götürdü.</p>

  <p>Odanın içi karanlıktı. Güneş batmak üzereydi ve bahçeye bakan pencerenin perdeleri sımsıkı kapatılmıştı. Işıklar da kapalıydı. Odanın dip tarafındaki kocaman masanın ardında bir adam oturuyor gibiydi. Fakat Nakata'nın gözleri karanlığa henüz alışamadığından, nerede neyin durduğunu anlaması güçtü. İnsan şeklindeki karanlık bir siluet, kes-yapıştır resim parçası gibi karanlığın ortasında duruyordu sadece. Nakata içeri girince, o siluet yavaşça açısını değiştirdi. Oradaki her kimse, döner koltuğunu oynatarak ondan tarafa dönmüş olmalıydı. Köpek orada durarak, yere çöküp gözlerini de kapadı. Sanki görevinin tamamlandığını söylemek istiyordu.</p>

  <p>"Merhaba!" dedi Nakata, o karanlık siluete doğru.</p>

  <p>Yanıt gelmedi.</p>

  <p>"Adım Nakata. Rahatsız etmek istemezdim."</p>

  <p>Yine yanıt yoktu.</p>

  <p>"Bendeniz Nakata, bu köpeğin isteği üzerine, peşine düşüp buraya kadar geldim. O yüzden, evinize de izinsiz girmiş oldum. Özür dilerim. Eğer mahsuru yoksa, böylece de geri dönmek niyetindeyim ama..."</p>

  <p>"Oradaki koltuğa otur," dedi bir erkek sesi. Sakin ama tok bir sesti.</p>

  <p>"Peki, oturayım," dedi Nakata. Sonra da oradaki tek kişilik koltuğa oturdu. Hemen yanında, o köpek kımıldamaksızın bir heykel gibi duruyordu.</p>

  <p>"Siz Vali Bey misiniz?"</p>

  <p>"Ona yakın bir şey," diye yanıtladı karşısındaki adam karanlığın içinden. "Eğer öyle düşünmen işleri kolaylaştıracaksa, öyle düşün. Fark etmez."</p>

  <p>Adam arkasını dönüp elini uzatarak, yerdeki lambaları yaktı. Eski tarz, sarı ışıklardı ama odanın tamamını görebilmek için yeterliydi.</p>

  <p>Karşısındaki adam siyah silindir şapkalı ve uzun boyluydu. Deri kaplı döner koltuğuna oturmuş, bacak bacak üstüne atmıştı. Etekleri uzun, kıpkırmızı dar bir ceket, içine de siyah yelek giymiş, ayaklarına da uzun siyah çizmeler geçirmişti. Pantolonu kar beyazıydı ve vücut hatlarına tam oturmuştu. Sanki uzun don gibi duruyordu. Tek elini kaldırıp şapkasının kenarını tutmuştu. Sanki bir bayanı selamlarmış gibi. Sol elinde yuvarlak tokmağı altından bir baston tutuyordu. Şapkasının şekline bakılırsa, adam Kavamura'nın sözünü ettiği "kedi avcısı" olmalıydı.</p>

  <p>Yüz şekli, giysileri kadar akılda kalıcı değildi. Genç değildi, ama o kadar yaşlı da değildi. Yakışıklı olmadığı gibi, çirkin de değildi. Kaşları kalın, yanakları sağlıklı olduğunu belli edecek şekilde pembeydi. Yüzü pürüzsüz, sakalsızdı. Gözlerini kısmış, dudaklarına soğuk bir gülümseme kondurmuştu. Akılda kalması güç bir surattı. Suratından ziyade, üzerindeki o giysiler çok daha fazla dikkat çekiyordu. Üzerinde başka kıyafetlerle çıkagelse, belki aynı insan olduğu bile anlaşılmayabilirdi.</p>

  <p>"Benim adımı biliyor olmalısın."</p>

  <p>"Hayır, bilmiyorum," dedi Nakata.</p>

  <p>Adam hayal kırıklığına uğramış gibiydi.</p>

  <p>"Bilmiyor musun?!"</p>

  <p>"Maalesef. Söylemekte geciktim kusura bakmayın, ama bendeniz Nakata pek akıllı değilimdir."</p>

  <p>"Bu kıyafetleri hiç görmedin mi?" diyen adam, koltuğundan kalkıp yan durdu ve dizini kırıp yürüyormuş gibi bir poz verdi. "Hâlâ mı anlamadın?"</p>

  <p>"Maalesef, özür dilerim. Hayır, bilemiyorum."</p>

  <p>"Tamam. Sen herhalde viski içmiyorsun," dedi adam.</p>

  <p>"Evet, bendeniz Nakata içki içmem. Sigara da içmem. Bendeniz Nakata büyükşehir valiliğinden yardım alacak kadar fakirim, öyle şeylere verecek param yok."</p>

  <p>Adam tekrar koltuğuna oturarak yine bacak bacak üstüne attı. Masanın üzerindeki bardağı alıp içindeki viskiden bir yudum aldı. Buzun cama çarpmasından çıkan şıkırtı duyuldu.</p>

  <p>"Ben istediğim kadar içerim. Sorun olmaz değil mi?"</p>

  <p>"Hayır. Bence kesinlikle sorun değil. Buyrun, için."</p>

  <p>"Teşekkürler," dedi adam. Sonra tekrar Nakata'yı baştan aşağı süzdü.</p>

  <p>"Yani, sen şimdi benim adımı bilmiyorsun."</p>

  <p>"Evet. Maalesef, bilmiyorum."</p>

  <p>Adamın dudakları hafifçe büküldü. Kısa bir andı, ama dudaklarındaki o soğuk tebessüm bir an bükülerek yok olup sonra tekrar eski yerine geri döndü.</p>

  <p>"Viski içenler bir bakışta anlarlar, ama neyse. Benim adım Johnnie Walker. Conii Volkır. Bu âlemdeki çoğu insan beni bilir. Böbürlenmiyorum, ama dünyaca ünlüyümdür. Ünlü heykeller gibi. Gerçek Johnnie Walker değilim. İngiltere'deki içki imalatçısı firmayla hiçbir alakam yok. Yalnızca, etiketlerindeki kılığı ve ismi izinsiz kullanıyorum. Belirli bir kılığa ve isme mutlaka ihtiyacım var çünkü."</p>

  <p>Bir an oda sessizliğe gömüldü. Nakata karşısındaki adamın söylediklerinin tek kelimesini bile anlamamıştı. Yalnızca adamın adının Johnnie Walker olduğunu kavrayabilmişti.</p>

  <p>"Johnnie Walker Bey, yabancı mısınız?"</p>

  <p>Johnnie Walker başını hafifçe yana eğdi. "Hmm. Senin için nasıl daha kolay olacaksa, öyle kabul et. Her ikisi de olur. Zaten her ikisiyim."</p>

  <p>Nakata adamın söylediklerini yine anlayamamıştı. Bu adamla konuşmak ile kedi Kavamura'yla konuşmak arasında hiçbir fark yoktu.</p>

  <p>"Hem yabancısınız hem de değil. O anlama mı geliyor?"</p>

  <p>"Evet, öyle."</p>

  <p>Nakata, bu sorunun üzerine daha fazla gitmek istemedi. "Peki... Johnnie Walker Bey, bendeniz Nakata'yı buraya kadar getirmesini bu köpeğe siz mi söylediniz?"</p>

  <p>"Evet öyle," diye net olarak yanıtladı Johnnie Walker.</p>

  <p>"Yani... Johnnie Walker Bey, bendeniz Nakata'yla bir işiniz mi var?"</p>

  <p>"Ondan ziyade, senin benimle bir işin var herhalde," dedi Johnnie Walker. Buzlu viskisinden bir yudum daha aldı. "Benim anladığım kadarıyla, sen günlerdir o boş arsada benim gelmemi bekliyormuşsun."</p>

  <p>"Evet efendim, öyle. Tamamen unutmuşum. Bendeniz Nakata pek akıllı değilimdir, her şeyi çabucak unuturum. Aynen söylediğiniz gibi. Bendeniz Nakata, zatıâliniz Johnnie Walker'a bir kediyi sormak niyetiyle o boş arsada bekliyordum."</p>

  <p>Johnnie Walker elinde tuttuğu siyah bastonunu siyah çizmesinin yanına vurdu. Hafifçe vurmuştu, ama çıkan tok ses odada yankılandı. Köpek hafifçe kulaklarını oynattı.</p>

  <p>"Gün batmak üzere ve med cezir de şiddetli. Sohbetimizi bir adım ileri götürmeye ne dersin?" dedi Johnnie Walker. "Senin bana sormak istediğin şu alacalı kedi Susam değil mi?"</p>

  <p>"Evet. Aynen öyle efendim. Bendeniz Nakata, Koizumi Hanım'ın ricası üzerine, son on gündür alacalı kedi Susam'ı arıyorum. Johnnie Walker Bey, Susam hakkında bir bilginiz var mı?"</p>

  <p>"O kediyi çok iyi biliyorum."</p>

  <p>"Nerede olduğunu da biliyor musunuz?"</p>

  <p>"Nerede olduğunu da biliyorum."</p>

  <p>Nakata dudakları aralanmış halde Johnnie Walker'ın yüzüne bakakaldı. Bakışlarını bir an adamın ipek şapkasına kaydırıp sonra tekrar yüzüne çevirdi. Johnnie Walker'ın dudakları kendinden emin bir şekilde kapalıydı.</p>

  <p>"Yakınlarda bir yerde mi?"</p>

  <p>Johnnie Walker başını birkaç kez yukarı aşağı salladı. "Evet, çok yakın bir yerde."</p>

  <p>Nakata bakışlarını odanın içinde dolaştırdı. Evet, odada kedi yoktu. Çalışma masası, adamın oturduğu döner koltuk, Nakata'nın oturduğu koltuk, iki koltuk daha, ayaklı lamba, kahve masası.</p>

  <p>"Peki," dedi Nakata, "o Susam'ı alıp götürebilir miyim?"</p>

  <p>"Bu sana bağlı."</p>

  <p>"Bana mı bağlı?"</p>

  <p>"Evet, tamamen sana bağlı," dedi Johnnie Walker tek kaşını biraz yukarı kaldırarak. "Senin tek bir kararınla Susam'ı yanında götürebilirsin. Koizumi Hanım da, kızları da sevinçten havalara uçarlar. Ya da asla götüremezsin. Öyle olursa da, herkes hayal kırıklığına uğrar. Herkesi hayal kırıklığına uğratmak istemezsin değil mi?"</p>

  <p>"Evet. Bendeniz Nakata insanları hayal kırıklığına uğratmak istemem."</p>

  <p>"Ben de aynı düşüncedeyim. Ben de insanları hayal kırıklığına uğratmak istemem. Bu çok doğal."</p>

  <p>"Öyleyse, bendeniz Nakata'nın ne yapması gerekiyor acaba?"</p>

  <p>Johnnie Walker elindeki bastonunu fırıl fırıl çevirdi. "Senden bir isteğim var."</p>

  <p>"Bu bendeniz Nakata'nın yapabileceği bir şey mi?"</p>

  <p>"Kendim yapamayacağım bir şeyi başkalarından istemem. Neticede, yapılamayacak bir iş istemek, zaman kaybından başka bir şey olmaz. Sence de öyle değil mi?"</p>

  <p>Nakata bir an düşündü. "Sanırım evet."</p>

  <p>"Öyleyse, benim senden isteyeceğim şey, senin yapabileceğin bir şey olacaktır."</p>

  <p>Nakata yine bir an düşündü. "Sanırım öyle olur."</p>

  <p>"Öncelikle genelgeçer kanı olarak... Her tez için bir antitez gerekir."</p>

  <p>"Nasıl yani?" dedi Nakata.</p>

  <p>"Tezin antitezinin olmadığı yerde bilimsel gelişme de olmaz," dedi Johnnie Walker bastonuyla çizmesine vurarak. Bu sefer çok daha tehdit edici bir şekilde şaklatmıştı. Köpek yine kulaklarını oynattı. "Asla olmaz."</p>

  <p>Nakata susmuştu.</p>

  <p>"Doğrusunu söylemek gerekirse, ben uzun zamandır senin gibi bir adam arıyordum," dedi Johnnie Walker. "Fakat bir türlü bulamamıştım. Fakat geçen gün tesadüfen senin bir kediyle konuştuğunu gördüm. Sonra kendi kendime, 'İşte aradığım adam bu,' dedim. Sonra buraya kadar zahmet etmene neden oldum. Bu şekilde gelmene yol açtığım için bağışlarsın umarım."</p>

  <p>"Sorun değil. Bendeniz Nakata'nın zaten bir işi yoktu," dedi Nakata.</p>

  <p>"Neyse. Seninle ilgili birkaç tez oluşturdum," dedi Johnnie Walker. "Elbette her biri için antitezlerim de var. Oyun gibi düşün. Tek başına oynanan bir zihin oyunu. Fakat her oyunda yenen ve yenilenin olması gerekir. Bu durumda ise, tezin haklılığının kanıtlanması gerekir. Bunları söylüyorum, ama büyük olasılıkla neden bahsettiğimi anlamıyorsundur."</p>

  <p>Nakata sessizce başını iki yana salladı.</p>

  <p>Johnnie Walker bastonuyla çizmesinin yanına iki kez vurdu. Bu işaret üzerine köpek ayağa kalktı.</p>
</body>
</html>
