<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>35</h2>

  <p>Sabah saat yedide telefon çaldığında derin bir uykudaydım. Rüyamda bir mağaranın derinliklerinde, elimde el feneriyle çömelmiş, karanlıkta bir şeyler arıyordum. O anda mağaranın girişinden, birilerinin bir ismi seslendiğini duydum. Benim adımdı. Uzaktan, hayal meyal duyuluyordu. Sesimi olabildiğince yükselterek yanıt verdim. Fakat oradaki her kimse, benim sesimi duyamıyordu herhalde. Israrla adımı sesleniyordu. Elimden bir şey gelmeyince ayağa kalkıp mağaranın girişine doğru yürümeye başladım. Aklımdan da "Bulmama çok az kalmıştı," diye geçiriyordum. Aynı zamanda da, içten içe o aradığım şeyi bulamayışıma seviniyordum. Orada uyandım. Çevreme göz gezdirerek bölük pörçük hale gelen bilincimi yavaş yavaş toparladım. Telefonun zilinin çaldığını fark ettim. Danışma masasındaki telefon çalıyordu. Sabahın taze ışıkları perdeden süzülerek odaya doluyordu. Saeki Hanım yanımda değildi. Yatakta yalnızdım.</p>

  <p>Üstümde tişört, altımda boxer külotumla yataktan çıkıp telefona kadar gittim. Bir hayli yavaş yürümüştüm, ama telefonun zili ısrarla çalmaya devam ediyordu.</p>

  <p>"Alo?"</p>

  <p>"Uyuyor muydun?" dedi karşı taraftaki ses. Oşima'ydı arayan.</p>

  <p>"Evet, yatıyordum," diye yanıtladım.</p>

  <p>"Tatil günü sabahın köründe uyandırdım, kusura bakma, ama ciddi bir sorunumuz var."</p>

  <p>"Ciddi bir sorun derken?"</p>

  <p>"Konunun ayrıntılarını sonra anlatırım, ama bir süreliğine şehirden uzaklaşsan iyi olacak. Şimdi çıkıp oraya geleceğim. Sen de, o arada toparlanırsın. Ben oraya ulaşınca, sen hemen otoparka gelip hiçbir şey söylemeden arabaya bineceksin. Anlaşıldı mı?"</p>

  <p>"Tamam," dedim.</p>

  <p>Odaya dönüp Oşima'nın söylediği gibi eşyalarımı toparlamaya başladım. Acele etmeme gerek yoktu. Beş dakikada hallolacak bir işti. Lavaboda yıkayıp kuruttuğum giysilerimi toparlayıp temizlik malzemelerimi, kitaplarımı ve günlüğümü sırt çantama tıkıştırdığım anda hazırlanmış oldum. Elbiselerimi giyip sonra dağınık yatağı düzelttim. Çarşafı gererek kırışıklarını düzeltip yastığı kabarttım, yorganı güzelce örttüm. Ardımda kalan tüm izleri sildim. Sonra koltuğa oturup yalnızca birkaç saat önce odada olan Saeki Hanım'ı düşünmeye başladım.</p>

  <p>Yirmi dakika sonra yeşil Mazda Roadstar otoparka girmeden önce, süt ve mısır gevreğiyle kahvaltımı aradan çıkardım. Kullandığım kapları yıkayıp yerlerine koydum. Dişlerimi fırçalayıp yüzümü yıkadım. Aynada yüzümü inceledim. Tam o sırada, otoparktan gelen motor sesini duydum.</p>

  <p>Arabanın üstünü açmak için hava çok uygundu, ama tentesi kapalıydı. Sırt çantamı omuzlayıp seri adımlarla arabanın yanına giderek yolcu koltuğuna oturdum. Oşima, sırt çantamı önceki sefer olduğu gibi, bagajın üstüne sağlam bir şekilde yerleştirdi. Oşima, Armani tarzı koyu güneş gözlükleri takmış, V yaka beyaz tişörtünün üzerine kareli keten gömlek giymişti. Beyaz kot pantolon, altında da lacivert kısa Convers ayakkabılar. Rahat, tatil gününü yansıtan bir giyim tarzı. Bana lacivert bir şapka uzattı. Üzerinde North Face amblemi vardı.</p>

  <p>"Şapkanı bir yerlerde bıraktığını söylemiştin değil mi? Bunu tak o zaman. Yüzünü gizlemek için bir parça işe yarar."</p>

  <p>"Teşekkür ederim," dedim. Sonra da şapkayı başıma geçirdim. Oşima yüzümü inceleyip ikna olmuş gibi başını salladı.</p>

  <p>"Güneş gözlüklerin vardı değil mi?"</p>

  <p>Başımı sallayarak cebimden koyu gök mavisi Revo güneş gözlüğümü çıkarıp taktım.</p>

  <p>"Çok haşin oldun böyle," dedi Oşima yüzüme bakarak. "Hmm... Şu şapkayı gölgeliği arkaya gelecek şekilde taksana."</p>

  <p>Söylediği gibi, şapkanın gölgeliğini arka tarafa çevirdim.</p>

  <p>Oşima bir kez daha başını salladı. "Şimdi oldu işte. İyi eğitim almış rap şarkıcıları gibi oldun."</p>

  <p>Sonra vites değiştirerek gaza yavaşça yüklenip arabayı hareket ettirdi.</p>

  <p>"Nereye gidiyoruz?" diye sordum.</p>

  <p>"Önceki yere."</p>

  <p>"Koçi'deki dağa mı?"</p>

  <p>Oşima başını salladı. "Evet. Yine uzun bir yolculuk yapacağız," dedi. Sonra arabanın müzikçalarını açtı. Mozart'ın neşeli orkestra müziği gelmeye başladı. Daha önce bir yerlerde dinlemiştim. Galiba Mozart'ın Posthorn Serenadı'ydı.</p>

  <p>"Dağda sıkıldın mı yoksa?"</p>

  <p>"Orası hoşuma gidiyor. Hem sakin hem de kitap okuyabiliyorum."</p>

  <p>"Tamam öyleyse," dedi Oşima.</p>

  <p>"Ciddi sorun dediğin ne peki?"</p>

  <p>Oşima ciddi bir yüz ifadesiyle dikiz aynasına baktı. Sonra, yüzüme bir bakış fırlatarak tekrar ileriye bakmaya başladı.</p>

  <p>"Öncelikle, polis beni yine aradı. Dün gece evime telefon geldi. Bu sefer seni bulmak konusunda bir hayli kararlı gibiydiler. Hava önceki seferden bir hayli farklıydı."</p>

  <p>"Fakat benim tanığım var. Değil mi?"</p>

  <p>"Elbette. Senin çok kesin bir tanığın var. Olay günü, sen gün boyunca Şikoku'daydın. Onların da bundan şüphesi yok. Fakat birileriyle suç ortaklığı yapmış olabilirsin. Öyle bir olasılık da var."</p>

  <p>"Suç ortaklığı mı?"</p>

  <p>"Bir suç ortağın olabilir. Bu kadar basit işte."</p>

  <p>Suç ortağı? Başımı iki yana salladım. "Bunu da nereden çıkarmışlar acaba?"</p>

  <p>"Polis her zamanki gibi pek fazla bir şey söylemedi. Onlar, başkalarına bir şey sorarlarken kurt gibi saldırırlar, ama bir şeyler söylemek konusunda da o ölçüde isteksiz olurlar. O yüzden, gece boyunca oturup internetten bilgi topladım. Biliyor muydun? Sırf bu olay için kurulmuş bir internet sitesi var artık. Üstelik orada bir hayli ünlü bir adamsın. Olayın anahtarını elinde tutan serseri ruhlu prenssin artık."</p>

  <p>Hafifçe omuzlarımı silktim. Serseri ruhlu prens?</p>

  <p>"Ne yazık ki, oralardaki bilgilerin nereye kadar gerçek, nereye kadar tahminden ibaret olduğunu anlamak mümkün değil. Fakat birçok bilgiyi üst üste getirince, durum aşağı yukarı anlaşılıyor. Polis şu anda bir adamı arıyor. Altmışlı yaşlarının ortalarında bir adam. O adam olayın olduğu akşam Nogata'daki alışveriş semtine yakın bir karakola giderek kendisinin az önce bir adamı öldürdüğünü itiraf etmiş. Bıçaklamış. Fakat adam anlaşılması imkânsız bir sürü şey de sıralayıvermiş. Bunun üzerine, karakolda görevli genç polis, kafayı yemiş bir ihtiyar diye pek ilgilenmemiş, doğru dürüst dinlemeden geçiştirmiş. Ancak olay ortaya çıkınca, o polis elbette ihtiyar adamı anımsamış ve çok feci bir hata yaptığının farkına varmış. İhtiyarın ne adını ne de adresini not almış çünkü. Amirlerinin durumu öğrenmesinin pek de iyi olmayacağını düşünerek çenesini kapalı tutmuş. Fakat bazı gelişmeler dolayısıyla, ne gibi gelişmeler olduğu bilinmiyor bu arada, gerçek açığa çıkmış. Polis de elbette ceza almış. Yazık, ömrü boyunca terfi de alamaz artık."</p>

  <p>Oşima vites düşürerek önümüzde giden Toyota Tercel'i geçip seri hareketlerle yeniden esas şeridimize döndü.</p>

  <p>"Polis, tüm olanaklarını seferber ederek o ihtiyarın kim olduğunu bulmuş. Özgeçmişi tam olarak bilinmiyor, ama zihinsel özürlüymüş. O kadar feci durumda değilmiş, ama biraz kaçık işte. Akrabalarının yardımı ve koruması altında yaşıyormuş. Tek başına. Fakat kaldığı apartman dairesinden ayrılmış. Polis nereye gittiğini araştırmaya başlayınca, otostop yapa yapa Şikoku'ya doğru gittiğini tespit etmiş. Bir şehirlerarası otobüs şoförü tanıma uyan bir ihtiyarın Kobe'de kullandığı otobüsüne bindiğini anımsıyormuş. Farklı bir konuşma tarzı varmış ve tuhaf şeyler anlatıyormuş. O yüzden de aklında kalmış. Yirmili yaşlarının ortalarında görünen genç bir adamla birlikteymiş. O ikisi Tokuşima İstasyonu terminalinde otobüsten inmişler. Tokuşima'da kaldıkları pansiyon da tespit edilmiş. Pansiyonu işleten kadının ifadesine göre, iki adam trenle Takamatsu'ya gideceklerini söylemişler. Böylece, o ihtiyarın izlediği rota ile senin bulunduğun yer çakışmış oluyor. Sen de, o ihtiyar da Nakano Semti'nden kalkıp doğrudan Takamatsu'ya geliyorsunuz. Tesadüf olamayacak kadar fazla ortak nokta var. Doğal olarak, polis de bu seferki olayı birlikte planlamış olabileceğinizi düşünüyor. Bu kez Emniyet Genel Müdürlüğü el atmış olaya. Şehirde her yeri didik didik arıyorlar. Senin bizim kütüphanede kaldığını daha fazla gizleyemem belki. O yüzden dağ kulübesine götürmeye karar verdim."</p>

  <p>"Nakano Semti'nde yaşayan zihinsel özürlü bir ihtiyar?"</p>

  <p>"Bir şey ifade ediyor mu?"</p>

  <p>Başımı iki yana salladım. "Hiçbir fikrim yok."</p>

  <p>"Adresine bakılırsa, sizin eve yakın bir yerde oturuyormuş. On beş dakikalık yürüme mesafesinde."</p>

  <p>"Bak Oşima, Nakano Semti kalabalık bir yerdir. Bizim komşu evde kimlerin oturduğunu bile bilmiyorum."</p>

  <p>"Neyse. Bak şimdi. Anlatacaklarım henüz bitmedi," dedi Oşima. Sonra yüzüme kısa bir bakış fırlattı. "Nogata'daki alışveriş semtine istavrit ve sardalyeleri o yağdırmış. En azından, o ilk gittiği polise havadan yüzlerce balık yağacağı kehanetinde bulunmuş."</p>

  <p>"Müthiş!" dedim.</p>

  <p>"Evet," dedi Oşima. "Aynı günün akşamı, Tokyo-Nagoya otobanındaki Fucikava mola yerinde havadan sülük yağmıştı bir de. O olayı anımsıyor musun?"</p>

  <p>"Anımsıyorum."</p>

  <p>"Bu bir dizi olay, elbette polisin dikkatini çekmiş. O nedeni belirlenemeyen olaylar ve gizemli ihtiyar arasında bir bağ olabileceğini düşünüyorlar. Adamın geçtiği rota ile olayların haritası tam örtüşüyor çünkü."</p>

  <p>Mozart'ın bestesi bitince başka bir Mozart bestesi başladı.</p>

  <p>Oşima ellerini direksiyondan ayırmadan, birkaç kez başını iki yana salladı. "Yalnız olay çok tuhaf bir şekilde gelişiyor. Zaten en başından tuhaf bir olaydı, ama iş içinden çıkılmaz bir hal almaya başladı. Önceden tahmin etmek imkânsız. Fakat kesin olan bir şey var. Artık olayın merkezi gitgide buralarda bir yerlere kaymaya başladı. Senin izlediğin rota ile o gizemli ihtiyarın rotası buralarda bir yerde çakışmak üzere."</p>

  <p>"Oşima, kalkıp başka bir şehre gitsem daha mı iyi olur?" dedim. "Bir şeyler olacaksa senin ve Saeki Hanım'ın başına bela olmak istemem."</p>

  <p>"Nereye gideceksin ki?"</p>

  <p>"Bilmiyorum. İstasyona kadar götürürsen orada düşünürüm. Neresi olursa olsun fark etmez."</p>

  <p>Oşima derin bir iç geçirdi. "Bunun pek iyi bir fikir olduğunu sanmıyorum. İstasyon polis kaynıyordur şimdi ve uzun boylu, on beş yaşlarında, omuzlarında sırt çantasını ve saplantılarını taşıyan, haşin bir delikanlıyı arıyorlardır."</p>

  <p>"Öyleyse, pek bakmadıkları uzak bir istasyona götür."</p>

  <p>"Fark eden bir şey olmaz. Seni nasıl olsa bulurlar."</p>

  <p>Bir şey söylemedim.</p>

  <p>"Bana bak şimdi. Senin için tutuklama kararı çıkarılmış değil. Seni istediğim yere götürürüm. Kanunsuz bir iş yapmıyorum. Zaten, daha esas adını bile bilmiyorum, Kafka Tamuracığım. Sen beni dert etme. Böyle görünsem de temkinli bir insanımdır. Kuyruğumu kolay kolay kıstırtmam."</p>

  <p>"Oşima," dedim.</p>

  <p>"Efendim?"</p>

  <p>"Hiç kimseyle suç ortağı değilim. Eğer gerçekten babamı öldürecek olsaydım, birilerinden yardım almazdım."</p>

  <p>"Farkındayım."</p>

  <p>Oşima trafik ışıklarında durup dikiz aynasını düzeltti. Limonlu şekerini ağzına atıp bir tane de bana uzattı. Ben de alıp ağzıma attım.</p>

  <p>"Sonra?"</p>

  <p>"Sonra ne?" diye soruma aynı soruyla yanıt verdi Oşima.</p>

  <p>"Öncelikle dedin ya konuşmaya başlarken. Benim neden dağ kulübesinde saklanmam gerektiğini söylerken. Öncesi olduğuna göre sonrası da vardır herhalde. Sanırım."</p>

  <p>Oşima gözlerini ayırmadan trafik ışıklarına bakıyordu. Fakat ışık bir türlü yeşile dönmüyordu. "Sonrası pek önemli bir şey değil. İlkiyle karşılaştırılınca."</p>

  <p>"Fakat öğrenmek isterim."</p>

  <p>"Mesele Saeki Hanım," dedi Oşima. Trafik ışığı nihayet yeşile dönünce gaza bastı. "Onunla yatıyorsun, değil mi?"</p>

  <p>Nasıl cevap verebileceğimi bilemedim.</p>

  <p>"Sorun o değil aslında. Kafana takma. Sezgilerim güçlü olduğu için anladım sadece. O güzel, çekici bir kadın. O... özel bir kadın. Birçok anlamda. Evet, aranızda çok büyük bir yaş farkı var, ama bu pek de sorun edilecek bir şey değil. Senin onun çekimine kapılmanı çok iyi anlayabiliyorum. Onunla sevişmek istiyorsun. Yap öyleyse. O seninle sevişmek istiyor. Yapsın öyleyse. Çok basit. Beni hiç ilgilendirmez. Sizin için iyi bir şeyse, benim için de iyi bir şey demektir."</p>

  <p>Oşima ağzının içindeki limon şekerini hafifçe dolaştırdı.</p>

  <p>"Fakat şu an için, Saeki Hanım'dan biraz uzak kalmalısın. Nakano Semti Nogata Mahallesi'ndeki kanlı olaydan bağımsız olarak."</p>

  <p>"Neden?"</p>

  <p>"O şu anda çok hassas bir noktada."</p>

  <p>"Hassas bir nokta derken?"</p>

  <p>"Saeki Hanım..." dedi Oşima. Doğru sözcüğü bulmaya çalıştığını hissedebiliyordum. "Basite indirgersek, Saeki Hanım ölüyor. Bunu ben anlayabiliyorum. Şu son zamanlarda çok güçlü hissediyorum bunu."</p>

  <p>Güneş gözlüklerimi kaldırıp doğrudan Oşima'nın yüzüne baktım. Yüzünü dosdoğru ön tarafa çevirmiş halde arabayı sürmeye devam ediyordu. Koçi'ye gidilen otobana henüz girmiştik. Araba şaşırtıcı bir şekilde, hız limitinin altında, normal şeritte ilerliyordu. Siyah bir Toyota Supra yanımızdan uğultuyla geçti.</p>

  <p>"Ölüyor derken?.." dedim. "Ölümcül bir hastalığı mı var? Ne bileyim, kanser ya da lösemi gibi?"</p>

  <p>Oşima başını iki yana salladı. "Belki öyledir. Belki de değildir. Onun sağlık durumu hakkında hiçbir bilgim yok. Belki de öyle bir hastalığı olabilir. Elbette olasılık dahilinde. Ancak benim kanımca, durum daha çok ruhsal boyutla ilgili. Yaşama arzusu gibi. Herhalde sorun öyle bir şeyden kaynaklanıyor."</p>

  <p>"Yaşama arzusunun kalmadığını mı söylemek istiyorsun?"</p>

  <p>"Evet. Yaşamaya devam etme arzusu kalmamış."</p>

  <p>"Saeki Hanım intihar edebilir mi sence?"</p>

  <p>"Sanırım etmez," dedi Oşima. "O yalnızca sakin sakin ölüme doğru yol alıyor. Belki de ölüm ona doğru yaklaşıyor."</p>

  <p>"Bir trenin istasyona yaklaşması gibi mi?"</p>

  <p>"Herhalde," dedi Oşima. Bir an sözünü yarıda kesip dudaklarını sımsıkı kapadı. "Dahası, Kafka Tamura, sen tam o anda ortaya çıktın. Buz gibi soğuk, Kafka gibi gizemli halinle. Sonra o ve sen birbirinizle yakınlaştınız ve... klasik tabirle, bir ilişkiniz oldu."</p>

  <p>"Ee?"</p>

  <p>Oşima bir anlığına ellerini direksiyondan ayırdı. "Hepsi bu kadar işte."</p>

  <p>Başımı yavaşça iki yana salladım. "Bence durum farklı. Sen sanırım, o trenin ben olduğumu düşünüyorsun."</p>

  <p>Oşima uzunca bir süre bir şey söylemedi. Nice sonra konuşmaya başladı. "Evet, öyle," diyerek kabul etti. "Aynen senin söylediğin gibi. Benim düşüncem öyle."</p>

  <p>"Benim Saeki Hanım'a ölümü taşıdığım anlamına geliyor öyleyse."</p>

  <p>"Fakat," dedi. "Ben bunun için seni suçlamıyorum. Daha ziyade iyi bir şey olduğunu düşünüyorum."</p>

  <p>"Neden?"</p>

  <p>Oşima bu sorumu yanıtlamadı. O suskunluğuyla, "Nedenini sen düşün," demek ister gibiydi. Belki de, neden aramak gereksizdi.</p>

  <p>"Baksana Oşima."</p>

  <p>"Söyle."</p>

  <p>"Ne yapmam gerektiğini bilemiyorum. Yönümü bile kaybetmiş durumdayım. Doğru olan ne, yanlış olan ne? İlerlemeli miyim, geriye mi dönmeliyim?"</p>

  <p>Oşima yine susuyordu. Bir yanıt gelmedi.</p>

  <p>"Ne yapmam gerekiyor benim?" diye sordum.</p>

  <p>"Hiçbir şey yapmasan da olur," diye kestirip attı.</p>

  <p>"Hiçbir şey mi?"</p>

  <p>Başını evet anlamında salladı. "İşte o yüzden seni dağa götürüyorum."</p>

  <p>"İyi de dağda ne yapabilirim ben?"</p>

  <p>"Rüzgârın sesini dinlersin," dedi. "Ben her zaman öyle yaparım."</p>

  <p>Söylediklerini düşünmeye başladım.</p>

  <p>Oşima elini uzatıp usulca elimin üstüne koydu.</p>

  <p>"Birçok şeyin seninle ilgisi yok. Benimle de ilgisi yok. Ne kehanetle ne de lanetle ilgili. Ne DNA'yla ne de düzensizlikle. Yapısalcılık yüzünden olmadığı gibi, üçüncü sanayi devrimi yüzünden de değil. Hepimizin böyle çöküp gitmesi, dünyanın kurgusunun çöküş ve yitim üzerine kurulu olmasından. Bizim varlığımız o prensibin gölgesinden başka bir şey değil. Rüzgâr eser. Hırçın rüzgârlar da vardır, insanın ruhunu okşayan rüzgârlar da. Fakat tüm rüzgârlar, gün gelir yitip gider. Rüzgâr cisim değildir. Havanın yer değiştirmesine verilen genel bir addır yalnızca. Kulak ver, bu metaforu anlamaya çalış."</p>

  <p>Ben de Oşima'nın elini sıktım. Yumuşak ve sıcaktı. Pürüzsüz, cinsiyetsiz, narin ve asildi.</p>

  <p>"Oşima," dedim, "benim bir süre Saeki Hanım'dan uzak kalmam gerekiyor öyleyse."</p>

  <p>"Evet, Kafka Tamura. Sen bir süreliğine Saeki Hanım'dan uzak kalırsan daha iyi olacak. Bence öyle. Onu kendi başına bırak. Akıllı, güçlü bir insandır. Uzun süre yalnızlığa katlanarak, ağır bir belleğin yükü altında ayakta durmaya çalışarak yaşamış. Birçok şeye tek başınayken sakince karar verebilir."</p>

  <p>"Yani ben çocuğum ve kafa karıştırıyorum, öyle mi?"</p>

  <p>"Hayır," dedi Oşima, yumuşak bir sesle. "Kesinlikle onu kastetmedim. Sen yapabileceğini yaptın. Yaptıklarının bir anlamı da vardı. Hem senin için hem de onun için. O yüzden, gerisini ona bırak. Böyle söyleyince biraz soğuk gelebilir, ama şu an Saeki Hanım için yapabileceğin hiçbir şey yok. Sen şimdi tek başına dağa gidip kendi işini yap. Senin için de, öyle bir dönem aslında."</p>

  <p>"Kendi işim?"</p>

  <p>"Kulak ver, Kafka Tamura," dedi Oşima. "Kulak ver. İstiridye gibi tüm dikkatinle."</p>
</body>
</html>
