<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>45</h2>

  <p>Gerçekten de "giriş"ten sonraki yolun yol olduğunu anlamak bir hayli güçtü. Yol tamamen yol olmaktan çıkmıştı demek daha doğru olur. Orman daha da yoğunlaşmış, devasa bir görünüm almıştı. Yürüdüğümüz yerin eğimi artmış, yüzeyini yoncalar ve otlar kaplamıştı. Gökyüzü tamamen görünmez olmuş, etraf akşam saatleri gibi kararmıştı. Örümcek ağları daha da kalınlaşmış, bitkilerin kokusu yoğunlaşmıştı. Orman insanların girişine tüm sertliğiyle karşı çıkıyor gibiydi. Fakat askerler tüfeklerini sırtlarına asarak önüme düşmüş, rahat rahat ilerliyorlardı. Şaşırtıcı ölçüde hızlı yürüyorlardı. İyice aşağılara sarkmış dalların altından geçip kayaların üzerinden neredeyse emekleyerek tırmandık, çukurların üzerinden atlayıp dikenli çalıları ustaca ayırarak aralarından geçtik.</p>

  <p>İki askeri kaybetmemek için var gücümle arkalarından gitmem gerekiyordu. Benim arkalarında olup olmadığımı bir kez bile dönüp de kontrol etmemişlerdi. Sanki benim gücümü ölçmeye, nereye kadar dayanabileceğimi öğrenmeye çalışıyorlardı. Hatta (nedendir bilmem) içimde bana sinirlendikleri gibi bir his bile oluşmuştu. Tek bir kelime bile etmiyorlardı. Kendi aralarında da konuşmuyorlardı. Hiç istiflerini bozmadan ilerliyorlardı yalnızca. Hiç konuşmadıkları halde, nöbetleşe biri öne geçiyor sonra yer değiştiriyorlardı. Askerlerin sırtlarına astıkları tüfekleri, gözümün önünde ritmik bir şekilde sağa sola salınıyordu. Sanki bir çift metronom gibiydiler. Sürekli o tüfeklere bakınca, gitgide hipnotize olduğumu hissediyordum. Bilincim başka bir yöne doğru, buzun üzerinde kayar gibi uzaklaşıyordu. Fakat onlardan geri düşmemek için tere batmış halde de olsa, ses çıkarmadan yürümeye devam ediyordum.</p>

  <p>"Çok mu hızlı yürüyoruz?" diye sordu sağlam yapılı olan asker arkasına dönerek.</p>

  <p>"Hayır," dedim. "Sorun yok. Geliyorum."</p>

  <p>"Sen gençsin. Gelirsin," dedi uzun boylu olanı önüne bakarak.</p>

  <p>"Biz bu yolu gidip gelmeye alıştığımız için, farkında olmadan hızlanıveriyoruz," dedi sağlam yapılı olan açıklama getirmek istercesine. "O yüzden, eğer sana hızlı gelirse söyle. Çekinecek bir şey yok. O zaman biraz yavaşlarız. Yalnız, gereğinden daha yavaş yürümek istemediğimizi de bilmeni isterim. Umarım anlamışsındır."</p>

  <p>"Yetişemeyecek gibi olursam, söylerim," diye yanıtladım. Kendimi zorlayarak düzenli nefes alıp verip güçlük çektiğimi anlamamalarına çalışıyordum. "Daha çok gidecek miyiz?"</p>

  <p>"Pek kalmadı," dedi uzun boylu olan.</p>

  <p>"Çok az kaldı," diye ekledi diğeri.</p>

  <p>Fakat söylediklerine pek güvenmemem gerektiğine dair bir his oluşmuştu içimde. Onların kendilerinin de söylediği gibi, bulunduğumuz yerde zamanın önemi yoktu.</p>

  <p>Bir süre daha sessizce yürümeye devam ettik. Fakat yürüyüş hızları, beni önceki kadar zorlamıyordu. Galiba sınav sona ermişti.</p>

  <p>"Bu ormanda zehirli yılanlar gibi tehlikeli hayvanlar yok mudur?" diye aklıma takılıp duran soruyu sordum.</p>

  <p>"Zehirli yılan..." dedi uzun boylu gözlüklü asker arkasına bakmadan. Sürekli önüne bakarak konuşuyordu. Her an önüne önemli bir şey çıkabilirmiş gibi bir tedirginlik içinde. "Şimdiye kadar hiç aklıma bile getirmedim."</p>

  <p>"Olabilir," dedi sağlam yapılı olan, dönüp bana bakarak. "Gördüğümü hatırlamıyorum, ama belki de vardır. Fakat olsa bile bizimle alakası yok."</p>

  <p>"Söylemek istediğimiz," dedi uzun boylu olan her zamanki yavaş konuşma tarzıyla, "bu ormanın sana zarar verme niyeti yok."</p>

  <p>"O yüzden zehirli yılan gibi şeylerden endişe etme," dedi sağlam yapılı olan. "Bu seni rahatlattı mı?"</p>

  <p>"Evet," dedim.</p>

  <p>"Ne zehirli yılanlar ne zehirli örümcekler ya da böcekler, ne de zehirli mantarlar... Burada sana zarar verebilecek hiçbir öteki yok," dedi uzun boylu asker, yüzü önüne dönük halde.</p>

  <p>"Öteki?" diye sordum. Belki de yorulduğumdan, o sözcük bana hiçbir anlam ifade etmemişti.</p>

  <p>"Öteki işte. Başkaları yani," dedi. "Hiçbir öteki, burada sana zarar veremez. Ne de olsa, burası ormanın en derin yeri. Hiç kimse, hatta sen kendin bile, burada kendine zarar veremezsin."</p>

  <p>Söylediklerini anlamaya çalışıyordum. Fakat yorgunluk ve ter, manzaranın sürekli aynı olmasından kaynaklanan hipnotize etki yüzünden düşünce yetim zayıflamıştı. Hiçbir şeyi derli toplu düşünebilecek durumda değildim.</p>

  <p>"Askerken, bıktırana kadar süngüyle düşmanın karnını deşme talimi yaptırmışlardı," dedi sağlam yapılı olan. "Sen, süngü nasıl saplanır, biliyor musun?"</p>

  <p>"Hayır," dedim.</p>

  <p>"Önce süngüyü düşmanın karnına saplayacaksın, sonra da yana doğru döndüreceksin. Sonra da, karnını iyice deşeceksin. Artık düşmanın, acı içinde ölümü beklemekten başka çaresi kalmaz. Öyle bir ölüm hem uzun sürer hem de feci bir şeydir. Fakat sadece saplayıp da geri çekersen, bu sefer düşman doğrulduğu gibi senin bağırsaklarını deşiverir. Biz öyle bir dünyadaydık işte."</p>

  <p>Bağırsaklar. Bunun labirentin metaforu olduğunu öğretmişti Oşima. Kafamın içinde birçok şey birbirine karışmış, bulanıklaşmaya başlamıştı. Neyin ne olduğunu ne olmadığını ayırt edemiyordum artık.</p>

  <p>"Neden bir insanın başka bir insana böylesine zalimce bir şey yapmak zorunda kalacağını anlayabiliyor musun?" diye sordu uzun boylu asker.</p>

  <p>"Hayır," diye yanıtladım.</p>

  <p>"Ben de anlayamıyorum," dedi uzun boylu asker. "Karşımdaki ister Çin askeri ister Rus askeri, isterse Amerikan askeri olsun, karnını deşmek gibi bir isteğim asla olmadı. Fakat nihayetinde öyle bir dünyaya adım atmıştık bir kere. Yanlış anlamanı istemem, biz ikimiz zayıf insanlar değiliz. Hatta çok da iyi iki askerdik, sanırım. Ama böylesi bir şiddet arzusuna dahil edilmeye katlanamadık sanıyorum. Sen de, zayıf bir insan değilsin, yanlış mı?"</p>

  <p>"Kendim pek anlayamıyorum," dedim dürüstçe. "Fakat biraz olsun daha güçlü olmak için çabalıyorum."</p>

  <p>"Bu önemli işte," dedi sağlam yapılı asker dönüp bana bakarak. "Hem de çok önemli. Güçlü olmak azmiyle çabalamak."</p>

  <p>"Senin güçlü bir insan olduğunu, başka biri söylemese bile rahatlıkla anlardım," dedi uzun boylu olan. "Bu yaşta, buraya kadar gelebilmiş olman bile yeterli."</p>

  <p>"Çok sağlamsın," dedi sağlam yapılı olan.</p>

  <p>İki asker orada durdular. Uzun boylu olan gözlüğünü çıkarıp parmaklarıyla burnunun kıyılarını ovaladıktan sonra, gözlüğünü tekrar taktı. Ne nefesleri hızlanmış ne de terlemişlerdi.</p>

  <p>"Susadın mı?" diye sordu uzun boylu asker.</p>

  <p>"Biraz," dedim. Aslında, boğazım feci halde kurumuştu. Mataramı koyduğum sırt çantasını yolda atmıştım çünkü. Beline taktığı alüminyum matarasını çıkararak bana uzattı. O ılık sudan birkaç yudum içtim. Su, sanki vücudumun her noktasına yayılmıştı. Mataranın ağzını silip geri verdim. "Teşekkürler," dedim. Uzun boylu asker de sessizce başını salladı.</p>

  <p>"Buradan sonra bayır başlıyor," dedi sağlam yapılı asker.</p>

  <p>"Hiç durmadan ineceğiz, yuvarlanma sakın," dedi uzun boylu asker.</p>

  <p>Sonra birlikte, insanın ayakta durmakta bile güçlük çekeceği yokuştan aşağı dikkatli adımlarla inmeye başladık.</p>

  <p>O uzun ve dik yokuşu ortalarına kadar inip de, geniş bir kaya çıkıntısının etrafından dönerek ormandan çıktığımızda o dünya bütün manzarasıyla karşımızda duruyordu.</p>

  <p>İki asker orada durarak, dönüp yüzüme baktılar. Hiçbir şey söylemediler. Fakat hiçbir şey söylemeseler bile, gözleri her şeyi anlatıyordu. <i>O yer burası. Buraya gireceksin.</i> Ben de durup o dünyaya baktım.</p>

  <p>Doğal şekillerin ustaca kullanılarak açıldığı düz bir yaylaydı. Orada ne kadar insan yaşadığını anlamam mümkün değildi. Fakat yerin ölçeğine bakılırsa pek fazla olmadığı belliydi. Birkaç sokak ve o sokaklar boyunca sıralanmış binalar vardı. Küçük sokaklar ve küçük binalar. Sokaklarda insan yoktu. Binaların hiçbir albenisi yoktu, dış görünüşlerinin estetiğinden ziyade rüzgârdan ve yağmurdan korunmak amacıyla yapıldıkları belliydi. "Kasaba," diyecek kadar büyük değildi. Dükkânlar yoktu, halka açık büyük binalar yoktu, tabelalar yoktu. Yalnızca aynı büyüklükteki, aynı şekillerdeki binalar, yan yana sıralanmış ve bir yerleşim yeri oluşturmuştu. Hiçbir binanın bahçesi, sokaklarda da tek bir ağaç yoktu. Sanki "Yeşillik arayan etraftaki ormana gitsin" düşüncesi hâkim gibiydi.</p>

  <p>Hafif bir rüzgâr esiyordu. Ormanın arasından geçen rüzgâr, çevremdeki ağaç dallarını hışırdatıyordu. O sıradan hışırtı sesi, yüreğimin yüzeyinde izler bırakıyor gibiydi. Bir ağacın gövdesine elimi dayayıp gözlerimi kapadım. O izler bir şifreye de benziyordu. Fakat henüz ne anlama geldiğini anlayamıyordum. Hiç bilmediğim bir yabancı dil gibiydi. Kendimi zorlamaktan vazgeçerek gözlerimi açıp oradaki yeni dünyaya tekrar baktım. Yokuşun ortasında askerlerle birlikte durup o dünyaya baktıkça, yüreğimdeki izlerin değişmeye başladığını hissedebiliyordum. O değişimlerle birlikte şifre yeniden kurgulanıyor, metafor dönüşmeye başlıyordu. Kendimden uzaklaşmış, havada süzülüyor gibiydim. Bir kelebek olmuş, dünyanın kıyılarında uçuyordum. O kıyıların dış tarafında kütle ve boşluğun tek vücut haline geldiği bir mekân vardı. Geçmiş ve gelecek, kesintisiz ve sonsuz bir düğüm oluşturmuştu. Orada, henüz hiç kimsenin okumadığı göstergeler, hiç kimsenin duymadığı akortlar vardı.</p>

  <p>Askerler tek kelime etmeden tekrar yürümeye başlayınca, ben de sessizce peşlerine takıldım. Yokuştan indikçe, o yer daha da yaklaşıyordu. Taşlarla örülmüş duvarlar arasından geçen bir dere yol boyunca akıyordu. İnsanın içini rahatlatan bir su şırıltısı duyuluyordu. Temiz, berrak bir suydu. Orada her şey saf ve sadeydi. Yer yer ince elektrik direkleri vardı ve birinden diğerine elektrik kabloları geçiyordu. Herhalde elektrik oraya kadar geliyordu. Elektrik? Tabii ki tuhaftı.</p>

  <p>Bu yerin dört tarafı yüksek yeşil surlarla çevriliydi. Gökyüzünü ise kurşuni bulutlar tamamen kapatmıştı. Askerlerle birlikte bir sokaktan geçiyorduk, ama hiç kimseyle karşılaşmadık. Etraf sessizliğe gömülmüştü, tek bir ses çıkmıyordu. Belki de insanlar evlerine kapanmış, nefeslerini tutarak bizim geçişimizi izliyorlardı.</p>

  <p>İki asker beni binalardan birine götürdüler. Oşima'nın dağ kulübesiyle aynı büyüklükteydi ve şaşırtıcı ölçüde de ona benziyordu. Sanki biri model alınarak diğeri yapılmış gibi. Ön tarafında verandası vardı ve bir de sandalye konulmuştu. Düz çatılı bir yapıydı, çatısından şöminesinin bacası çıkarılmıştı. Oşima'nın kulübesinden farkı, içeride oturma odası ile yatak odasının ayrı olması, bu evde lavabo ve elektriğin bulunmasıydı. Mutfağında buzdolabı vardı. Pek fazla büyük olmayan, eski tip bir elektrikli buzdolabı. Tavandan lamba da sarkıyordu. Televizyon da vardı. Televizyon?</p>

  <p>Yatak odasındaki tek kişilik gösterişsiz yatak, her an kullanılmaya hazırdı.</p>

  <p>"Buraya alışana kadar, burada kalacaksın," dedi sağlam yapılı olan. "Pek uzun sürmez herhalde. Şimdilik idare et."</p>

  <p>"Az önce de söylediğim gibi burada zaman o kadar önemli bir sorun değildir," dedi uzun boylu olan.</p>

  <p>"Hem de hiç önemli değildir," diye ekledi sağlam yapılı olan.</p>

  <p>Sonra birbirlerine baktılar.</p>

  <p>"Küçük bir rüzgâr enerjisi jeneratörümüz var, ormanın içinde. Elektrik oradan geliyor. Orada her zaman rüzgâr eser," diye açıklamaya başladı uzun boylu olan. "Elektrik olmasa biraz sıkıntılı olur."</p>

  <p>"Elektrik olmasa buzdolabı kullanamayız, buzdolabı olmayınca da yiyecekleri koruyamayız," dedi sağlam yapılı olan.</p>

  <p>"Olmasa şansımıza küser, bir şekilde idare etmeye çalışırız gerçi..." dedi uzun boylu olan. "Olursa da rahatlık elbette."</p>

  <p>"Eğer karnın acıkırsa, buzdolabından istediğin her şeyi alıp yiyebilirsin. Pek ahım şahım bir şeyler yok ama..." dedi sağlam yapılı olanı.</p>

  <p>"Burada et yoktur, balık da yok. Kahve, içki hiç yok," dedi uzun boylu olan. "Başlangıçta biraz zor olabilir, ama hemen alışırsın."</p>

  <p>"Yumurta, peynir ve süt var," dedi sağlam yapılı olanı. "Hayvansal protein bir ölçüde gerekli çünkü."</p>

  <p>Uzun boylu olan ekledi. "Öyle şeyleri burada üretemiyoruz. Başka yerden getirmek gerekiyor. Mal takası yoluyla hallediyoruz."</p>

  <p>Başka yer?</p>

  <p>Uzun boylu olan başını salladı. "Evet. Burası dünyadan tamamen soyutlanmış bir yer değil. Elbette, başka yerler de var. Sen de yavaş yavaş öğrenirsin artık."</p>

  <p>"Akşam olunca birileri gelip yemeğini yapar," dedi sağlam yapılı olan. "Eğer o zamana kadar canın sıkılırsa, televizyon izle istersen."</p>

  <p>Televizyonda program yayını mı var?</p>

  <p>"Eh, ne çıkar bilmem," dedi uzun boylu olan, biraz canı sıkılmış bir ifadeyle. Sonra başını yana eğerek, sağlam yapılı olana baktı.</p>

  <p>Sağlam yapılı olan da başını yana eğdi. Ne diyeceğini bilemez gibi bir ifade vardı yüzünde. "Aslında televizyonun ne olduğunu pek bilmiyoruz. Şimdiye kadar bir kez bile izlemedik."</p>

  <p>"Yeni gelenler için işe yarayabilir diye, bir televizyon da var işte," dedi uzun boylu olan.</p>

  <p>"Fakat mutlaka bir şeyler izleyebilirsin," dedi sağlam yapılı olan.</p>

  <p>"Neyse. Şimdilik burada dinlenmene bak," dedi uzun boylu olan. "Bizim yine nöbet yerimize dönmemiz gerek."</p>

  <p>"Getirdiğiniz için teşekkürler."</p>

  <p>"Teşekküre gerek yok, kolay işti," dedi sağlam yapılı olan. "Hem senin ayakların diğerlerinden çok daha sağlam çıktı. Bizi doğru dürüst takip bile edemeyen birçok insan oldu. Hatta sırtımızda getirdiğimiz bile oldu. Seni getirmek çok kolay oldu."</p>

  <p>"Burada görmek istediğin biri olduğunu söylemiştin değil mi? Yanılmıyorsam," dedi uzun boylu asker.</p>

  <p>"Evet."</p>

  <p>"Sanırım, kısa süre içinde görüşürsün," dedi uzun boylu olan. Sonra da başını birkaç kez yukarıdan aşağıya salladı. "Burası dar bir dünyadır."</p>

  <p>"Umarım, çabuk alışırsın," dedi sağlam yapılı olan.</p>

  <p>"Bir kez alıştın mı, rahat bir yerdir burası," dedi uzun boylu asker.</p>

  <p>"Çok teşekkür ederim."</p>

  <p>İkisi aynı anda hazırola geçerek selam durdular. Derken tüfeklerini yine sırtlarına takarak dışarı çıktılar. Sonra hızlı adımlarla sokaktan geçip geldiğimiz yöne doğru uzaklaştılar. O ikisi, herhalde gece gündüz demeden o girişte nöbet tutuyordu.</p>

  <p>Mutfağa gidip buzdolabının içine göz attım. Domates ve peynir kalıbı vardı. Yumurta da vardı. Turp ve havuç da. Büyükçe bir porselen kapta süt ve tereyağı. Rafta ekmek görünce, ucunu kesip tadına baktım. Biraz sertti, ama tadı pek de fena değildi.</p>

  <p>Mutfakta evye ve musluk da vardı. Musluğu açtım, su geliyordu. Temiz, soğuk bir su. Elektrik olduğuna göre herhalde kuyudan elektrikli pompayla çekiliyordu. Bir bardak su içtim.</p>

  <p>Pencerenin yanına gidip dışarıya baktım. Gökyüzünde hiçbir değişiklik yoktu, hâlâ kurşuni bulutlar vardı ama yağmur yağacakmış gibi durmuyordu. Uzunca bir süre pencereden dışarı bakmaya devam ettim, ama yoldan geçen tek bir kişi bile olmadı. Kasaba tamamen ölü gibiydi ya da bir nedenden dolayı insanlar bana görünmek istemiyorlardı.</p>

  <p>Pencerenin yanından ayrılarak sandalyeye oturdum. Düz ve sert bir sandalyeydi. Toplam üç sandalye vardı ve masayı çevreleyecek şekilde konulmuştu. Kare şekilli bir masaydı ve kat kat vernik çekildiği belli oluyordu. Odayı çevreleyen kireç duvarlarda ne bir resim ne bir fotoğraf ne de takvim vardı. Yalnızca beyaz bir duvar. Tavandan tek bir ampul sarkıtılmıştı. Etrafında şemsiye şekilli basit bir avizesi vardı. Avize iyice sararmıştı.</p>

  <p>Oda güzelce temizlenmişti. Parmağımı sürttüğümde masada ve pencerenin pervazında tek bir toz zerresi bile yoktu. Pencere camları da aynı şekilde tertemizdi. Tencereler, tabaklar ve diğer mutfak gereçleri de yeni değildi, ama özenli kullanılmıştı ve tertemizdi. Tezgâhın kıyısında eski tip elektrikli bir ocak vardı. Kontrol etmek için düğmesini çevirdim. Spiraller hemen kırmızılaşıp ısınmaya başladı.</p>

  <p>Masa ve sandalyeler hariç tutulursa kalın ahşap çerçeveli renkli televizyon odadaki tek mobilyaydı. On beş, yirmi yıllık olmalıydı. Uzaktan kumandası yoktu. Sanki bir yerlere atılmış, oradan alınarak da buraya getirilmiş gibi duruyordu (Kulübenin içindeki elektrikli eşyaların tamamı büyük çöp toplama yerinden getirilmiş gibiydi. Pis değillerdi ve işe yarar haldeydiler, ama hepsinin rengi atmıştı ve eskiydiler). Açtığımda, televizyonda eski bir film gösteriliyordu: <i>Neşeli Günler.</i> İlkokuldayken öğretmenimizin götürdüğü sinemada büyük ekranda izlemiştik. Çocukluğumda izlediğim az sayıdaki filmden biriydi (çevremde sinemaya götürmek lütfunda bulunacak bir yetişkin olmadığı için). Asık suratlı baba yani Albay Trapp, işi dolayısıyla Viyana'ya gider, ev öğretmeni Maria da çocukları dağa pikniğe götürür. Sonra çayırlarda oturup gitarını çalarak masum şarkılar söyler. Ünlü bir sahneydi. Televizyonun önüne oturup kendimi kaptırarak o filmi izledim. Eğer çocukluğumda yanımda Maria gibi biri olsaydı yaşamım çok daha farklı olabilirdi (o filmi ilk izlediğimde de aynı şeyleri düşünmüştüm). Söylememe hiç gerek yok, ama öyle biri asla karşıma çıkmadı.</p>

  <p>Sonra yeniden gerçekliğe döndüm. Neden o an, öyle bir yerde oturmuş ciddi ciddi <i>Neşeli Günler</i> filmini izliyordum acaba? Her şeyden öte, neden <i>Neşeli Günler?</i> Kasabadaki insanlar yayını uydu anteni kullanarak mı alıyorlardı acaba? Herhalde bant yayını olmalıydı. Çünkü kanalları kurcaladığımda <i>Neşeli Günler'</i>den başka bir şey yoktu. Diğer kanallardan yalnızca kum fırtınası sesi geliyordu. O beyaz tonlarındaki ekran ve parazit sesi, aklıma ilk olarak kum fırtınasını getirmişti.</p>

  <p><i>Edelweiss</i> şarkısı başladığında televizyonu kapattım. Sessizlik odaya geri döndü. Boğazım kurumuştu, mutfağa giderek buzdolabından büyük kaptaki sütü çıkarıp içtim. Koyu ve taze bir süttü. Tadı marketlerde satılan sütten farklıydı. O sütten bardak bardak içerken, bir an François Truffaut'nun <i>400 Darbe</i> filmini anımsadım. Filmde öyle bir sahne vardı. Genç Antoine evden kaçıyor, karnı acıkıyor, sabahın erken saatlerinde evlerden birinin kapısına bırakılan sütü çalıyor, hızlı adımlarla kaçarken bir yandan da sütü içiyordu. O büyük şişeyi tamamen bitirmesi zaman alıyordu. Hüzün verici, acıklı bir sahneydi. Bir şeyleri yemek ya da içmenin o kadar hüzün verici, acıklı olabileceğine insan inanamıyordu. O film de, çocukluğumda izlediğim az sayıdaki filmlerden biriydi. İlkokulda ödev olarak o filmi seçmiş ve sinemaya da tek başıma gitmiştim. Trenle İkebukuro'ya kadar gitmiş, sinemadan çıkınca da hemen süt alıp içmiştim. İçmeden duramazdım.</p>

  <p>Sütü içtikten sonra feci halde uykumun geldiğinin farkına vardım. Kendimi kötü hissettirecek kadar feci bir uyku bastırmıştı. Kafamın çalışma hızı düşmüş, trenin istasyonda durması gibi durmuş, sonunda da hiçbir şey düşünemez hale gelmişti. İliklerim gitgide katılaşıyor gibiydi. Yatak odasına gidip âdeta sürünerek ayakkabılarımı ve pantolonumu çıkardım, yatağa uzandım. Sonra yüzümü yastığa gömüp gözlerimi kapadım. Yastıkta güneş ışığı kokusu vardı. Özlediğim bir kokuydu. Yavaş yavaş içime çekip geri bıraktım. Uykunun gelip beni bulması pek fazla zaman almadı.</p>

  <p><br /></p>

  <p>Uyandığımda ortalık zifiri karanlıktı. Gözlerimi açıp tamamen yabancı gelen o karanlığın içinde, o an nerede olduğumu düşündüm. İki askerin eşliğinde ormandan geçmiş, içinden dere geçen küçük bir kasabaya gelmiştim. Belleğim yavaş yavaş yerine geliyor, görüntüler berraklaşıyordu. Kulaklarımda bildiğim bir melodi yankılanıyordu: <i>Edelweiss.</i> Mutfak tarafından tencere tıkırtısı geliyordu. Yatak odasının kapısının aralığından süzülen ışıklar, odanın zemininde düz çizgiler oluşturuyordu. Işığın eski bir ampulden çıktığı belli oluyordu.</p>

  <p>Yataktan kalkmaya çalıştım, ama her yanım uyuşmuştu. Homojen biçimde, vücudumun her yanı. Derin bir nefes alıp tavana baktım. Tabakların birbirine dokunduğunda çıkardığı tıkırtıları duyabiliyordum. Birinin telaşlı adımlarla gidip gelirken ahşap zeminde çıkardığı sesleri de duyabiliyordum. Benim için yemek hazırlıyor olmalıydı. Nihayet yataktan doğrulup yere basmayı başardım. Ağır ağır pantolonumu, çoraplarımı ve ayakkabılarımı giydim. Kapı kolunu usulca çevirip kapıyı açtım.</p>

  <p>Mutfakta bir kız yemek yapıyordu. Sırtı bana dönük halde, yüzünü tencereye yaklaştırmış tadına bakıyordu, kapıyı açtığımı fark edince yüzünü kaldırıp bana döndü. Komura Kütüphanesi'nde her gece odama gelip duvardaki resme bakan kızdı. Evet, on beş yaşındaki Saeki Hanım. Üzerinde her zamanki kıyafetleri vardı. Uçuk mavi uzun kollu tek parça elbise. Sadece saçlarını tokayla tutturma şekli farklıydı. Beni görünce yüzünde hafif ama sıcak bir gülümseme belirdi. Çevremdeki her şey sanki altüst oluyormuş gibi sarsıldığımı sandım bir an. Şekli olan her şey önce darmadağın oluyor, sonra tekrar eski şeklini alıyordu. Fakat karşımdaki ne bir halüsinasyondu ne de bir hayalet. Gerçekliği olan, uzandığımda dokunabileceğim bir vücut halinde karşımdaydı. Bir akşam saati, gerçek bir mutfakta benim için gerçek yemek hazırlıyordu. Göğüsleri hafifçe dolgun, boynu porselen beyazlığındaydı.</p>

  <p>"Uyandın mı?" diye sordu.</p>

  <p>Sesim çıkmıyordu. Henüz kendimi toparlayamamıştım.</p>

  <p>"Çok derin uyuyormuş gibi bir halin vardı," dedi kız. Sonra arkasını dönerek yemeğin tadını kontrol etmek için tekrar tencereye eğildi. "Eğer uyanmasaydın sadece yemeği bırakıp gitmek niyetindeydim."</p>

  <p>"Bu kadar derin uyuyacağımı sanmamıştım," dedim nihayet ses çıkarmayı başararak.</p>

  <p>"Ormandan geçip de geldin. Olacak o kadar," dedi. "Karnın acıktı mı?"</p>

  <p>"Bilemiyorum ama sanırım aç."</p>

  <p>Ona dokunmak istiyordum. Gerçekten dokunmanın mümkün olup olmadığını anlamak için. Fakat yapamıyordum. Orada öylece durmuş, ona bakıyordum. Vücudunun hareketleriyle çıkan seslere kulak vermiştim.</p>

  <p>Tencerede hazırladığı haşlama sebze yemeğinden beyaz bir tabağa koyarak masaya getirdi. Derince bir kaba domates ve yeşilliklerle salata hazırlamıştı. Kocaman da bir ekmek. Yemek, haşlama patates ve havuçtan oluşuyordu. Özlediğim bir kokuydu aslında. O kokuyu ciğerlerime çekince, gerçekten acıktığımın farkına vardım. Önce bu açlık meselesini halletmem gerekiyordu. Üzeri çiziklerle dolu çatal ve kaşıkla yemeğimi yerken, o da biraz uzağa yerleştirdiği sandalyeye oturup yemek yiyişimi izledi. Sanki bu işinin önemli bir parçasıymış gibi çok ciddi bir yüz ifadesiyle. Arada sırada da elini saçlarına götürüyordu.</p>

  <p>"On beş yaşındaymışsın," dedi.</p>

  <p>"Evet," dedim ekmeğe tereyağı sürerken. "On beş yaşıma yeni girdim."</p>

  <p>"Ben de on beş yaşındayım," dedi.</p>

  <p>Başımı salladım. Az kalsın, "Biliyorum," diyecek oldum. Fakat böyle bir şeyi söylemek için henüz erkendi. Sessizce yemeğime devam ettim.</p>

  <p>"Bir süre, burada yemeklerini ben hazırlayacağım," dedi. "Temizliği yapar, çamaşırı da yıkarım. Elbise dolabında yedek giysiler var, istediğini giyebilirsin. Yıkanacakları sepete koyarsan, gerisini ben hallederim."</p>

  <p>"Bu görevi kim veriyor?"</p>

  <p>Gözlerini ayırmadan yüzüme baktı. Yanıt yoktu. Sorum sanki geçeceği devreyi şaşırmış, bilinmez bir mekâna savrulup öylece de silinip gitmiş gibiydi.</p>

  <p>"Adın ne senin?" diye başka bir soru sordum.</p>

  <p>Hafifçe başını iki yana salladı. "Bir adım yok. Burada adımız yoktur."</p>

  <p>"Fakat bir adın olmazsa seni çağıramam."</p>

  <p>"Çağırmana gerek yok," dedi. "İhtiyacın olduğunda ben burada olurum."</p>

  <p>"Burada benim de bir ada ihtiyacım yok herhalde"</p>

  <p>Başını salladı. "Zaten, sen sensin, başka biri değilsin ki. Sen sensin değil mi?"</p>

  <p>"Sanırım, öyleyim," dedim. Fakat emin değildim. Ben, gerçekten ben miydim acaba?</p>

  <p>Gözlerini ayırmadan yüzüme bakmaya devam ediyordu.</p>

  <p>"Kütüphaneyi anımsıyor musun?" diye sordum cesaretimi toparlayarak.</p>

  <p>"Kütüphane?" diyerek başını iki yana salladı. "Hayır, anımsamıyorum. Kütüphane uzakta. Buradan çok uzakta. Fakat burada değil."</p>

  <p>"Kütüphane var mı?"</p>

  <p>"Evet. Fakat o kütüphanede kitap yok."</p>

  <p>"Kütüphanede kitap yoksa ne var peki?"</p>

  <p>Yanıtlamadı. Yalnızca başını hafifçe yana eğip öylece de kaldı. O sorum da, yine yanlış bir devreye kapılmıştı.</p>

  <p>"Sen hiç gittin mi oraya?"</p>

  <p>"Çok eskiden," dedi.</p>

  <p>"Fakat kitap okumak için değil. Öyle mi?"</p>

  <p>Başını salladı. "Çünkü orada kitap yok."</p>

  <p>Bir süre daha hiçbir şey söylemeden yemeğimi yemeye devam ettim. Haşlamayı yedim, salatayı yedim, ekmeğimi yedim. O da hiçbir şey söylemeden, yemek yiyişimi yine ciddi bir yüz ifadesiyle izledi.</p>

  <p>"Yemek nasıl olmuştu?" diye sordu yemeğimi bitirir bitirmez.</p>

  <p>"Çok güzeldi. Hem de çok."</p>

  <p>"Et ve balık olmadığı halde mi?"</p>

  <p>Boş tabağı gösterdim. "Bak, tertemiz yaptım."</p>

  <p>"Ben yaptım."</p>

  <p>"Çok güzel olmuştu," diye tekrarladım. Üstelik gerçekten de güzel olmuştu.</p>

  <p>O karşımda durdukça göğsüme buzdan bir bıçak saplanmaya çalışılıyormuş gibi bir acı hissediyordum. Çok şiddetli bir acıydı, ama şiddetli olmasına seviniyordum. O buzdan acı sayesinde kendi varlığımdan emin olabiliyordum. O acı, bir çapa gibi beni oraya demirliyordu. Sandalyesinden kalkıp su kaynatarak sıcak bir çay yaptı. Sonra, ben masada yaptığı çayı içerken boşalttığım tabakları mutfağa götürüp evyede yıkamaya başladı. Gözlerimi ayırmadan, arkasından onu izliyordum. Bir şeyler söylemek istiyordum. Fakat onun önünde, tüm sözcüklerin sözcük olma işlevlerini yitirdiğinin farkına vardım. Belki de sözcükleri birbirine bağlayan anlam, oradan silinip gitmişti. Ellerime baktım. Sonra pencerenin dışında ay ışığı altında ışıldayan kızılcık ağacını anımsadım. Göğsüme saplanan donmuş bıçaklar oradaydı.</p>

  <p>"Seni yine görebilir miyim?" diye sordum.</p>

  <p>"Elbette," diye yanıtladı. "Az önce söyledim ya, ihtiyacın olduğunda ben burada olurum."</p>

  <p>"Aniden bir yerlere gidivermezsin değil mi?"</p>

  <p>Yanıt vermeden, anlamsız gözlerle bana baktı. "Zaten nereye gideceğim ki," der gibi bir ifadeyle.</p>

  <p>"Daha önce seninle karşılaşmıştım," dedim yine son bir cesaretle. "Başka bir yerde, başka bir kütüphanede."</p>

  <p>"Sen öyle diyorsan öyledir," diyerek elini saçlarına götürüp tokasının yerinde olup olmadığını kontrol etti. Sesinden hiçbir duygu sezinlenemiyordu. Söylediklerimle hiç ilgilenmediğini bana anlatmaya çalışıyordu sanki.</p>

  <p>"Sonra seni bir kez daha görebilmek için geldim buraya. Seni ve bir başka kadını görebilmek için."</p>

  <p>Başını kaldırıp ciddi bir yüz ifadesiyle aşağı doğru salladı. "Ormandan geçerek."</p>

  <p>"Evet. Seninle ve bir diğer kadınla mutlaka görüşmek istiyordum."</p>

  <p>"İşte burada beni buldun."</p>

  <p>Başımı salladım.</p>

  <p>"Söyledim ya," dedi. "İhtiyacın olduğunda burada olurum."</p>

  <p>Bulaşıkları yıkamayı bitirince yiyecekleri koyduğu kapları bir çantaya yerleştirip omzuna astı.</p>

  <p>"Yarın sabah yine görüşürüz," dedi. "Umarım buraya çabuk alışırsın."</p>

  <p>Kapının önünde durup az ilerideki karanlığın içinde kayboluşunu izledim. Kulübede yine yalnız kalmıştım. Kapanmış bir çemberdeydim. Zaman orada önemli bir unsur değildi. Orada kimsenin adı yoktu. Ben ihtiyaç duyduğum sürece, o oradaydı. Orada on beş yaşındaydı. Herhalde sonsuza dek de öyle kalacaktı. Fakat ben ne olacaktım? Ben de orada sonsuza dek on beş yaşında mı kalacaktım? Yoksa orada yaşın da mı bir önemi yoktu?</p>

  <p>Kız gözden kaybolduktan sonra da, tek başıma kapının önünde durup amaçsızca dışarıdaki manzaraya bakmaya devam ettim. Gökyüzünde ne ay vardı ne de yıldızlar. Binaların bazılarında ışık yanıyordu. Pencerelerinden dışarı süzülüyordu. Benim kaldığım kulübedeki gibi cılız, sarı ışıklar. Fakat yine kimsecikler görünmüyordu. Yalnızca ışıklar. Evlerin dışında koyu bir karanlık. O karanlığın ötesinde, karanlık bir yokuş olduğunu ve ormanın kasabayı çevreleyecek şekilde yükseldiğini biliyordum.</p>
</body>
</html>
