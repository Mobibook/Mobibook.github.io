<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>30</h2>

  <p>İki adam çitin üzerinden aşarak, tapınağın korusuna girdiler. Albay Sanders, ceketinin cebinden küçük bir el feneri çıkarıp önlerini aydınlattı. Korunun içinde dar bir patika vardı. Pek o kadar büyük bir koru değildi, ama korudaki ağaçların hepsi yıllanmış, kalınlaşmış, birbirine karışan dallar, patikanın üzerini iyice örtmüştü. Bastıkları yerden güçlü bir ot kokusu geliyordu.</p>

  <p>Albay Sanders yine öne düşmüştü, ama öncekinden farklı olarak ağır adımlarla ilerliyordu. Temkinli adımlarını tek tek atarak yürüyordu. Hoşino da arkasındaydı.</p>

  <p>"Amca, yahu. İnsanın ödünü patlatacaksın buralarda," dedi genç adam Albay Sanders'ın beyaz sırtına bakarak. "Hayalet gibisin."</p>

  <p>"Saçmalayıp durma. Biraz sessiz olamaz mısın?" dedi Albay Sanders arkasına bile dönmeden.</p>

  <p>"Tamam, tamam."</p>

  <p>"Nakata Amca şimdi ne yapıyordur acaba?" diye geçirdi aklından genç adam. Herhalde yatağının içinde mışıl mışıl uyuyordu. Bir kez uykuya daldı mı, ne olursa olsun uyanmayan tiplerdendi Nakata. Deliksiz uyku sözcüğü, onun karakterini yansıtan anahtar sözcüklerdendi. Fakat o uzun uykusu boyunca, Nakata ne rüya görmüştü acaba? Genç adamın tahmin sınırlarını aşıyordu bu.</p>

  <p>"Amca, uzak mı daha?"</p>

  <p>"Az kaldı," dedi Albay Sanders.</p>

  <p>"Baksana, amca," dedi genç adam.</p>

  <p>"Ne var?"</p>

  <p>"Sen gerçekten Albay Sanders mısın?"</p>

  <p>Albay Sanders genzini temizledi. "Aslında değilim. Yalnızca Albay Sanders kılığında dolaşıyorum."</p>

  <p>"Ben de öyle düşünmüştüm," dedi genç adam. "Peki, amca, aslında nesin sen?"</p>

  <p>"Bir adım yok."</p>

  <p>"Bir adının olmaması sıkıntı yaratmıyor mu?"</p>

  <p>"Hiç sorun değil. Adım yok, bir şeklim de yok."</p>

  <p>"Osuruk gibi yani."</p>

  <p>"Öyle de denebilir. Şekilsiz şeyler, her kılığa girebilir."</p>

  <p>"Eh."</p>

  <p>"Ben de Albay Sanders gibi, kapitalist dünyanın sembollerinden biri sayılabilecek, akılda rahat kalan bir kılığa girdim. Miki Fare de olabilirdi, ama Disney telif haklarının peşinden koşarken çok inatçı oluyor. Dava edilmek istemem."</p>

  <p>"Üstelik, Miki Fare karı bulmaz insana."</p>

  <p>"Eh, orası öyle elbette."</p>

  <p>"Zaten, Albay Sanders kılığı, senin karakterine çok daha uygun be amca."</p>

  <p>"Benim karakter diye bir şeyim yoktur. Duygularım da yoktur. 'Şu an gözünüze görünüp konuşuyor olabilirim, ama ne Tanrı'yım ne de Buda. Normalden tek farkım, insanlardan farklı bir yüreğimin olması.' "</p>

  <p>"Bu ne şimdi?"</p>

  <p>"Akinari Ueda'nın <i>Ay Işığı ve Yağmur Öyküleri</i> eserinden bir parça. Okumadığına bahse girerim."</p>

  <p>"Ve bahsi kazanırsın."</p>

  <p>"Şu an geçici olarak insan kılığındayım, ama ne Tanrı'yım ne de Buda. Zaten, duygularım olmadığı için, yüreğim diğer insanlardan farklı hareket eder. O anlamda işte."</p>

  <p>"Tamam," dedi genç adam. "Tam anlayamadım, ama neticede sen ne insansın, ne Tanrı ne de Buda'sın, yani."</p>

  <p>" 'Ne Tanrı'yım ne de Buda. İkisi de değilim. O yüzden insanın iyi kötü yargılarını ne dinlerim ne de uyarım.' "</p>

  <p>"Yine anlamadım."</p>

  <p>"Tanrı ya da Buda olmadığım için, insanın iyiliği, kötülüğü hakkında bir yargıda bulunmam gerekmez. Ayrıca, bu iyilik ve kötülük kavramlarıyla tanımlanan şeyler de beni ilgilendirmez. Yaklaşık olarak bu anlamda."</p>

  <p>"Yani sen iyilik ve kötülüğü aşmış durumdasın."</p>

  <p>"Hoşinocuğum, öyle dersen, yağcılığa kaçar biraz. İyiliği ve kötülüğü aşmış değilim. Yalnızca alakam yok. Neyin iyi neyin kötü olduğu beni ilgilendirmez. Benim aradığım, sahip olduğum işlevleri tam anlamıyla işe yarar hale getirmek. Konuya çok pragmatik yaklaşırım. Bir anlamda, tarafsız bir varlığım."</p>

  <p>"İşlevleri tam anlamıyla işe yarar hale getirmek ne demek?"</p>

  <p>"Okula gitmedin mi sen?"</p>

  <p>"Eh, liseyi bitirdim, ama endüstri meslek lisesiydi. Zaten ben de her gün motosikletle dolaşıp duruyordum."</p>

  <p>"Nesnelerin olması gereken işlevini yerine getirmesini sağlayacak şekilde idare etmek demek. Benim görevim iki dünya arasındaki karşılıklı ilişkinin düzende kalmasını sağlamak. Nesneleri düzgün sıralamasında tutmak. Önce sebep sonra sonuç gelir. Anlamların birbirine karışmamasını sağlarım. Şimdiki zamanın öncesine geçmişi getirmeye çalışırım. Şimdiki zamanın sonrasına ise geleceği. Eh, ufak tefek kaymalar olabilir elbette. Dünyada mükemmel olan hiçbir şey yoktur Hoşinocuğum. Neticede bütçe dengede olduğu sürece, ben de ağzımı açmam. Böyle görünsem de, aslında geniş düşünen bir adamımdır. Geniş düşünmek yerine, daha ağır bir terminolojiyle 'sürdürülebilir bilginin tespit aşamasının atlanması' diyebilirim, ama iş buraya gelecek olursa, konu iyice uzar. Zaten, nasıl olsa sen de anlamazsın, beni sinir edersin. Ezcümle, söylemek istediğim, her konuya durup dururken burnumu sokmam. Fakat bütçe dengesi bozulursa, sorunumuz var demektir. Sorumluluklar, baş belası haline geliverir."</p>

  <p>"Pek anlayamadım, ama o kadar ağır sorumlulukları olan bir insansan neden tutup da Takamatsu'nun arka sokaklarında pezevenklik yapıyorsun amca?"</p>

  <p>"Ben insan değilim. Kaç defa söyleyeceğim?"</p>

  <p>"Her neysen işte."</p>

  <p>"Pezevenklik yapmamın nedeni Hoşinocuğum, seni buraya kadar getirebilmekti. Biraz yardımını isteyeceğim. O yüzden biraz olsun keyif yapasın istedim. Bir tür ayin olarak."</p>

  <p>"Yardımımı mı isteyeceksin?"</p>

  <p>"Bak şimdi. Az önce söylediğim gibi, benim özel bir şeklim yok. Saf anlamıyla metafiziksel, kavramsal bir nesneyim. Her şekle girebilirim, ama somut bir kütlem yok. Gerçekte bir iş yapmak için, mutlaka somut kütle gerekir."</p>

  <p>"Bu durumda, o somut kütle ben oluyorum."</p>

  <p>"Aynen öyle," dedi Albay Sanders.</p>

  <p><br /></p>

  <p>Karanlık korunun içindeki patikada dikkatle ilerleyerek kalın bir meşe ağacının altında duran küçük bir sunağa ulaştılar. Yosunların kapladığı sunakta ne bir heykelcik ne de süs vardı. Oraya öylece atılmış, yağmurun insafına terk edilmiş, tüm insanlar tarafından unutulmuş gibi duruyordu. Albay Sanders el fenerini o sunağa doğrulttu.</p>

  <p>"Taş bu sunağın içinde. Aç kapısını."</p>

  <p>"Olmaz," dedi genç adam, başını iki yana sallayarak. "Bir sunağın kapısı gece vakti gelişigüzel açılmaz. Çarpılırım. Burnum, kulaklarım düşüverir sonra."</p>

  <p>"Bir şey olmaz. Ben öyle diyorum. Aç. Çarpılmazsın. Ne kulağın düşer ne de burnun. Olmadık yerde, bağnazlığın tutuyor senin de."</p>

  <p>"Öyleyse sen kendin açsana amca. Bu işe bulaşmak gibi bir niyetim yok."</p>

  <p>"Amma laftan anlamaz bir adam çıktın sen be! Az önce söyledim ya, benim kütlem yok. Soyut bir kavramdan başka bir şey değilim. Kendi başıma hiçbir şey yapamam. Seni de o yüzden getirdim buraya kadar. Onun için kampanya fiyatına üç posta attırtmadım mı?"</p>

  <p>"Eh, gerçekten de harikaydı... Ancak, bir türlü içimden gelmiyor. Küçüklüğümden beri, dedem hep 'Ne olursa olsun tapınaklara karşı suç işleme,' derdi."</p>

  <p>"Dedeni unut. Olmadık yerde Gifulu bağnazlığını çıkarma ortaya. Buna zamanımız yok."</p>

  <p>Hoşino kendi kendine söylenerek de olsa, korka korka sunağın kapısını açtı. Albay Sanders el feneriyle içeriyi aydınlattı. İçeride gerçekten, eski, yuvarlak bir taş vardı. Nakata'nın söylediği yuvarlak lokum gibi bir taş. Büyüklüğü de uzunçalar plak ebatlarındaydı.</p>

  <p>"O taş bu mu şimdi?"</p>

  <p>"Evet, öyle," dedi Albay Sanders. "Al haydi."</p>

  <p>"Dur bakalım amca. O zaman hırsızlık olur."</p>

  <p>"Olmaz. Böyle bir taşın ortadan kaybolduğunu kimse anlamaz, anlasa bile aldırış etmez."</p>

  <p>"İyi de, bu taş bir anlamda tanrılara ait. Kafamıza göre alıp götürdük diye kızmasınlar sonra."</p>

  <p>Albay Sanders kollarını göğsünde kavuşturup dik bakışlarını Hoşino'nun yüzüne yöneltti. "Tanrı dediğin ne peki?"</p>

  <p>Bu soru üzerine genç adam biraz düşündü.</p>

  <p>"Tanrı'nın nasıl bir yüzü vardır? Ne yer, ne içer?" diyerek Albay Sanders sorularını sürdürdü.</p>

  <p>"İşin orasını ben bilmem. Tanrı Tanrı'dır. Her yerde Tanrı vardır, yaptığımız her şeyi görür. Yaptıklarımızın iyi mi, kötü mü olduğuna o karar verir."</p>

  <p>"Öyleyse, futbol hakemi gibi bir şey."</p>

  <p>"Öyle de diyebilirsin belki."</p>

  <p>"Yani ne şimdi? Tanrı şort pantolon giyip ağzında düdük, uzatmaları hesaplayan bir şey mi yani?"</p>

  <p>"Amma dalgacıymışsın be amca," dedi Hoşino.</p>

  <p>"Japonya'nın tanrısı ile yabancı ülkelerin tanrısı akraba mı, yoksa düşman mı?"</p>

  <p>"Ne bileyim ben!"</p>

  <p>"Bak Hoşinocuğum. Tanrı dediğin, ancak insanın bilincinde var olur. Özellikle Japonya'da tanrı dediğin esnek bir kavramdır. Bunun kanıtı olarak da, savaştan önce tanrı olan imparator, işgal ordusu komutanı Mc Arthur'un 'Bırak artık bu tanrılığı canım' direktifi üzerine, 'Tamam, artık normal bir insanım,' diyerek, 1946 yılından beri tanrı olmaktan çıkmıştır. Tanrı dediğin, işte böyle ayarlanabilir bir şeydir. Ağzında ucuz piposu, gözünde güneş gözlükleriyle dolaşan bir Amerikan askerinin küçük bir direktifiyle, varoluş şeklini değiştirebilen bir şeydir. İşte öylesine postmodern bir şeydir. Var olduğunu düşünürsen vardır. Yok, dersen de yoktur. Öyle bir şeyi neden aklına takıyorsun?"</p>

  <p>"Tamam..."</p>

  <p>"Neyse, çıkar şimdi şu taşı. Tüm sorumluluk bana ait. Ne Tanrı'yım ne de Buda, ama bağlantılarım sağlamdır onlarla. Çarpılmaman için gerekeni yaparım."</p>

  <p>"Gerçekten de tüm sorumluluk senin, tamam mı?"</p>

  <p>"İkiletme," dedi Albay Sanders.</p>

  <p>Hoşino ellerini uzatıp taşı sanki mayın tutarmış gibi usulca yakalayıp kaldırdı.</p>

  <p>"Bir hayli ağırmış."</p>

  <p>"Taşlar ağır olur. Peynirden farklıdır."</p>

  <p>"Hayır, öyle değil. Normal bir taştan daha ağır nedense," dedi Hoşino. "Peki, ne yapacağım şimdi bunu?"</p>

  <p>"Götür, başucuna koy yeter. Gerisi kendiliğinden hallolur."</p>

  <p>"Nasıl yani? Bunu pansiyona kadar taşıyacak mıyım şimdi?"</p>

  <p>"Ağır geliyorsa taksiye bin be adam!" dedi Albay Sanders.</p>

  <p>"Fakat kimseye sormadan alıp götürmek doğru bir şey mi acaba?"</p>

  <p>"Bak Hoşinocuğum. Her kütle sürekli hareket halindedir. Yeryüzü, zaman, kavramlar, aşk, yaşam, adalet, kötülük... Her şey ama her şey, akışkan bir geçiş anındadır. Tek bir yerde, tek bir şekilde sonsuza kadar kalabilen hiçbir şey yoktur. Uzayın kendisi de, başlı başına kocaman bir Karakedi kargocusudur."</p>

  <p>"Ee?"</p>

  <p>"Taş da, geçici olarak taş şeklinde orada durur yalnızca. Sen bu taşın hareketliliğine ufacık bir katkıda bulundun diye, değişen hiçbir şey olmaz."</p>

  <p>"Tamam da, amca, bu taş neden o kadar önemli? O kadar değerli bir taşmış gibi de durmuyor."</p>

  <p>"Doğrusunu söylemek gerekirse, bu taşın kendisinin bir anlamı yok. Koşullar bir şeyleri gerekli kılıyordu, tesadüfen de o şey bu taş oldu. Rus yazar Anton Çehov çok güzel söylemiş. 'Eğer öyküde bir tabanca geçiyorsa, sonunda mutlaka patlaması gerekir,' diye. Ne demek istediğini anlayabiliyor musun?"</p>

  <p>"Hayır."</p>

  <p>"Anlaman da imkânsız," dedi Albay Sanders. "Anlayamayacağını biliyordum, ama kibarlık olsun diye sordum işte."</p>

  <p>"Teşekkürler."</p>

  <p>"Çehov şunu demek istemiş. Gereklilik bağımsız bir kavramdır. Mantık, ahlâk ve anlamdan ayrı olarak söz konusu olur. Görev ve işlev birbirini tamamlar. Görev itibariyle gereksiz olan bir şeyin, bulunmasının da anlamı yoktur. Görev itibariyle gerekli olan bir şey de, mutlaka bulunmalıdır. Buna dramaturji denir. Mantık, ahlâk ve anlam kendi başlarına bir bünye olarak değil, ilişkisellik içinde var olurlar. Çehov dramaturjinin ne olduğunu çok iyi anlıyordu."</p>

  <p>"Hiçbir şey anlamadım, amca. Bana çok ağır geldi."</p>

  <p>"Kucağındaki taş, Çehov'un sözünü ettiği 'tabanca' işte. Patlaması gerekir. O anlamda, önemli bir taş. Özel bir taş. Fakat kutsal bir anlamı yok. O yüzden çarpılırım diye endişelenmene de gerek yok."</p>

  <p>Yüzünü buruşturdu Hoşino. "Bu taş, tabanca mı şimdi?"</p>

  <p>"Nihayetinde metafor anlamda. Gerçekten mermi fırlatacak değil elbette. Korkma."</p>

  <p>Albay Sanders ceketinin cebinden eşarp büyüklüğünde bir mendil çıkararak Hoşino'ya verdi. "Bunun içine sar. Eh, pek fazla insanın görmesi de doğru olmaz."</p>

  <p>"Haklıyım işte! Çalıyoruz neticede, değil mi?"</p>

  <p>"Ne diyorsun sen? Duyan da bir şey var zanneder. Çalmıyoruz. Önemli bir amaç için, geçici olarak ödünç alıyoruz."</p>

  <p>"Tamam tamam. Anlaşıldı. Dramaturjiye uygun olarak yalnızca maddenin gerekli hareketi yapmasını sağlıyoruz, değil mi?"</p>

  <p>"Aynen, öyle," dedi Albay Sanders başını sallayarak. "Anlamışsın ya işte!"</p>

  <p>Hoşino lacivert bezin içine bohçaladığı taşı kucaklayıp korunun içinden geçen patikadan geri döndü. Albay Sanders el feneriyle genç adamın bastığı yerleri aydınlatıyordu. Taş göründüğünden daha ağırdı ve yolda bir kaç kez dinlenip nefesini düzenlemesi gerekti. İki adam korudan çıkınca, birilerine görünmemek için tapınağın bahçesini hızla geçip büyük caddeye çıktılar. Albay Sanders elini kaldırarak gelen ilk taksiyi çevirip genç adamı bindirdi.</p>

  <p>"Götürüp başucuma koyacağım değil mi?" dedi genç adam.</p>

  <p>"Evet. Bu yeterli olur. Gereksiz yere düşünüp zihnini meşgul etme. Önemli olan taşın orada durması," dedi Albay Sanders.</p>

  <p>"Amca, sana teşekkür etmem gerek. Taşın yerini söylediğin için."</p>

  <p>Albay Sanders neşeyle gülümsedi. "Teşekküre gerek yok. Ben yalnızca yapmam gerekeni yaptım. İşlevleri işler hale getirdim. Fakat hoş hatundu değil mi, Hoşinocuğum?"</p>

  <p>"Evet, süperdi."</p>

  <p>"Ne güzel."</p>

  <p>"Fakat o kız kütlesi olan bir şeydi değil mi? Tilki ya da ne bileyim, soyut bir şey, yani kafa karıştıracak bir şey değildi umarım."</p>

  <p>"Ne tilkiydi ne de soyut. Gerçek kütlesi olan bir seks makinesi. Katıksız şehvet dörtçekeri. Bulana kadar canım çıktı. İçin rahat olsun."</p>

  <p>"Rahatladım," dedi genç adam.</p>

  <p><br /></p>

  <p>Hoşino kucakladığı bohçanın içindeki taşı Nakata'nın başucuna koyduğunda saat gecenin birini geçmişti. Kendi başucuna koymaktansa, Nakata'nın başucuna koyması çarpılma olasılığını biraz olsun azaltacak gibi gelmişti. Nakata tam da tahmin ettiği şekilde, kütük gibi uyuyordu. Genç adam taşın görünebilmesi için bohçayı açtı. Sonra pijamalarını giyerek, hazır bekleyen yer yatağına girdiği gibi uykuya dalıverdi. Şort giymiş, bacakları kıllı bir tanrının sahada koşarak, ağzındaki düdüğü öttürüp durduğu kısa bir rüya gördü.</p>

  <p>Nakata ertesi sabah saat beş bile olmadan uyandığında, önce başucundaki taş ilişti gözüne.</p>
</body>
</html>
