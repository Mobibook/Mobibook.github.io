<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>47</h2>

  <p>Günün ağarmasından biraz sonra uyandım. Elektrikli ocakta kaynattığım suyla çay yapıp içtim. Pencerenin önündeki sandalyeye oturup dışarıyı izlemeye başladım. Yolda yine kimsecikler yoktu ve hiç ses duyulmuyordu. Sabahın erken saatlerinde güne başlayan kuşların sesi de duyulmayacak gibiydi. Çevresi yüksek dağlarla kaplı bir yer olduğundan sabah geç geliyor, akşam karanlığı da erken iniyordu. Doğu tarafındaki dağın uçları hafifçe aydınlanmıştı yalnızca. Saati kontrol etmek için yatak odasına geçip başucuma koyduğum kol saatime baktım. Durmuştu. Dijital saatin gösterge paneli silinmişti. Emin olmak için düğmelerini kurcaladım, ama hiç yararı olmadı. Pilinin bitmiş olması imkânsızdı. Fakat ben uyurken, nedense saat çalışmayı bırakmıştı. Kol saatimi yastığın üzerine bırakıp o saati normalde taktığım sağ bileğimi ovaladım. Orada, zamanın pek de önemi yoktu.</p>

  <p>Dışarıdaki kuşların olmadığı manzarayı izleyerek "Keşke bir kitap okuyabilsem," diye geçirdim aklımdan. Kitap da yoktu. Harflerin basılı olduğu, kitap şeklindeki herhangi bir şey olabilirdi. Elime alıp sayfalarını çevirerek, harflere bakıp durmam bile yeterli olurdu. Fakat tek bir kitap bile yoktu. Hayır, basılı hiçbir şey yoktu. Odaya bir kez daha yavaşça göz gezdirdim. Fakat görebildiğim kadarıyla tek bir yazı bile yoktu.</p>

  <p>Yatak odasındaki dolabı açıp içindeki giysilere baktım. Giysiler güzelce katlanmış, raflara yerleştirilmişti. Hiçbiri yeni değildi. Rengi solmuş, kumaşları fazla yıkanmaktan iyice yumuşamıştı. Fakat çok temizdiler. Sıfır yaka tişört ve iç çamaşırı, çoraplar. Yakalı gömlek. Pamuklu kumaştan pantolon. Hepsi de tam olarak olmasa bile, aşağı yukarı beden olarak bana uygundu. Hiçbirinde desen yoktu. İstisnasız hepsi tek renkti. Dünyada bir kez bile desenli giysi olmamıştı sanki. Şöyle bir baktığım kadarıyla, hiçbirinde üretici firma etiketi de yoktu. Üzerlerinde hiç yazı da yoktu. O zamana kadar giydiğim ter kokusu sinmiş tişörtü çıkarıp raftaki gri tişörtü giydim. Güneş ve sabun kokuyordu.</p>

  <p>Bir süre sonra, ne kadar sonraydı bilemiyorum, kız geldi. Kapıyı hafifçe tıklatıp yanıt beklemeden kapıyı açıp içeri girdi. Kapıda kilit namına şey yoktu. Kızın omzunda yine bez çantası vardı. Arkasında görünen hava artık iyice aydınlanmıştı.</p>

  <p>Akşam olduğu gibi yine mutfağa geçerek, küçük siyah bir tavada yumurta yemeği yapmaya başladı. Yağı kızdırdığı tavaya yumurta kırınca, o dünyaya ait olmayan bir hışırtı çıkmaya başladı. Taze yumurta kokusu kulübeyi kaplayıverdi. Ancak eski filmlerde görülebilen, kütük gibi duran ekmek kızartıcısında ekmek kızarttı. Yine uçuk mavi elbisesini giymiş, saçlarını yine tokayla ensesinde toplamıştı. Pürüzsüz, güzel bir teni vardı. Narin, porselen gibi duran kolları sabah ışıkları altında ışıltılar saçıyordu. Ardına kadar açık pencereden, sanki dünyanın mükemmelliğini pekiştirmek istermiş gibi, minik bir arı girdi içeriye. Kız yemekleri masaya taşıdıktan sonra yakınımdaki sandalyeye oturup yiyişimi izlemeye başladı. Sebzeli omletimi, taze tereyağı sürdüğüm kızarmış ekmek dilimini yedim. Bitki çayımı da içtim. O ise, ne bir şey yedi ne de içti. Her şey, akşamın bir tekrarıydı yalnızca.</p>

  <p>"Buradaki insanlar, yemeklerini kendileri yapıyorlar değil mi?" diye sordum. "Gerçi, benim yemeğimi, sağolasın sen yapıyorsun."</p>

  <p>"Yemeğini kendisi yapanlar da var, başkasına yaptıranlar da," dedi. "Genelde buradaki insanlar pek bir şey yemezler."</p>

  <p>"Pek yemezler mi?"</p>

  <p>Başını salladı. "Arada sırada yemeleri yeter. Arada sırada canları çektiğinde yerler."</p>

  <p>"Yani, şu an benim yediğim gibi yemezler mi, diğer insanlar?"</p>

  <p>"Bir gün boyunca hiçbir şey yemeden durabilir misin?"</p>

  <p>Başımı iki yana salladım.</p>

  <p>"Buradaki insanlar gün boyu hiçbir şey yemeseler bile sıkıntıya düşmezler. Aslında, sık sık yemek yemeyi bile unuturlar. Bazen günlerce."</p>

  <p>"Fakat ben henüz buraya alışık olmadığım için, biraz yemem lazım."</p>

  <p>"Herhalde," dedi kız. "O yüzden, benim senin için yemek yapmam gerekiyor."</p>

  <p>Yüzüne baktım. "Benim buraya alışmam, ne kadar sürer?"</p>

  <p>"Süre?" diye tekrarladı. Sonra başını yavaşça iki yana salladı. "Bilemiyorum. Sorun süre değil. Zaman ve miktardan bağımsız olarak, zamanı geldiğinde alışmış olursun."</p>

  <p>Masanın başında konuşuyorduk. Ellerini masaya koymuştu. Sırtları düzgün bir çizgi oluşturacak şekilde. Düzgün, kendinden emin on parmak. Kaşlarının hassas hareketlerine bakarak, göz kırpışını saydım. Kâküllerinin hafif hafif salınışına baktım. Ondan gözlerimi ayıramıyordum.</p>

  <p>"Zamanı derken?"</p>

  <p>Yanıtladı. "Bir şeyleri kesip aldığın ya da kaldırıp attığın olmaz mı hiç? Bizse atmayız, kendi içimizde özümseriz."</p>

  <p>"Ben, kendi içimde özümseyeceğim."</p>

  <p>"Evet.</p>

  <p>"Sonra?" diye sordum. "Ben, kendi içimde özümseyeceğim, peki sonra ne olacak?"</p>

  <p>Başını hafifçe yana yatırarak bir süre düşündü. Çok doğal bir hareketti. O hareketiyle, dümdüz kâkülleri de o tarafa doğru yattı.</p>

  <p>"Herhalde, artık sen tamamen sen olursun," dedi.</p>

  <p>"Yani şimdilik ben tamamen ben değilim."</p>

  <p>"Şimdi de, sen yeterince sensin," dedi ve biraz düşündü. "Fakat benim söylediğim o durumdan biraz farklı. Sözcüklerle doğru düzgün ifade edemeyeceğim ama..."</p>

  <p>"Eğer gerçekte o hale gelmezsem, anlayamam. Öyle mi?"</p>

  <p>Başını salladı.</p>

  <p>Ona bakmak acı vermeye başlayınca gözlerimi kapattım. Sonra hemen tekrar açtım. Hâlâ orada olduğundan emin olmak için.</p>

  <p>"Burada herkes ortak bir yaşam mı sürüyor?"</p>

  <p>Yine biraz düşündü. "Eh, herkes burada birlikte yaşıyor ve bazı şeyler de ortak. Sözgelimi banyo, elektrik santralı, takas yeri... Öyle şeyler için sanırım bazı ufak tefek kurallar var. Fakat pek ağır şeyler değil. Düşünmeye gerek kalmadan, bir bakışta anlaşılacak şeyler. Tek tek sözcüklere dökmeye gerek kalmadan, karşı tarafa iletilebilecek şeyler. O yüzden benim sana 'şöyle yaparsan iyi olur,' ya da 'şöyle yapma,' diye öğretebileceğim neredeyse hiçbir şey yok. En önemli şey, bizim her birimizin kendimizi burayla bir bütün haline getirmiş olmamız. Öyle olduğu sürece de sorun çıkmaz."</p>

  <p>"Kendinizi burayla bir bütün haline getirmek derken?"</p>

  <p>"Yani, sen ormanın içindeyken, ormanla aranda hiçbir boşluk kalmayacak şekilde ormanla bütünleşirsin. Yağmurun altındayken, yağmurla. Sabah olduğunda sabahla. Benimle birlikteyken, benimle. Böyle işte. Basite indirgersek."</p>

  <p>"Şimdi, sen benimle beraberken, aramızda hiçbir boşluk kalmayacak şekilde benimle bütünleşmiş halde misin?"</p>

  <p>"Evet."</p>

  <p>"Nasıl bir duygu acaba? Yani senin tamamen sen olman ve benimle bütünleşmiş olman."</p>

  <p>Başını kaldırıp yüzüme baktı. Sonra, tokasını eliyle yokladı. "Benim ben olmam ve arada hiçbir boşluk kalmayacak şekilde seninle bir bütün olmam çok doğal ve bir kez alıştın mı, çok kolay bir şey. Havada uçmak gibi."</p>

  <p>"Sen havada uçabiliyor musun?"</p>

  <p>"Misal olarak söyledim," diyerek gülümsedi. Gülümsemesinde derin bir anlam saklı olmadığı gibi abartı da yoktu. Gülümsemek için oluşturulmuş bir gülümseme. "Yani, havada uçmanın nasıl bir şey olduğunu, gerçekten uçmadan anlayamazsın ya, onunla aynı işte."</p>

  <p>"Neticede, bu çok doğal bir şey ve düşünmeye gerek yok."</p>

  <p>Başını salladı. "Evet. Çok doğal, sakin, sessiz ve düşünmeyi gerektirmeyen bir şey. Boşluksuz bir şey."</p>

  <p>"Sana çok mu soru soruyorum?"</p>

  <p>"Hayır, hayır," dedi. "Keşke daha fazla açıklama yapabilsem."</p>

  <p>"Senin bir belleğin var mı?"</p>

  <p>Başını iki yana salladı. Sonra ellerini tekrar masanın üstüne koydu. Bu sefer avuç içleri yukarıda kalmıştı. O avuç içlerine kısa bir bakış fırlattı. Ancak, gözlerindeki ifadede önemli bir değişiklik olmadı.</p>

  <p>"Benim belleğim yok. Zaman önemli olmadığından, belleğin de bir önemi yok. Elbette dün akşamı anımsıyorum. Senin için buraya gelip haşlama sebze yemeği yaptım. Sen de güzelce yedin. Değil mi? Ondan önceki günü de bir nebze anımsıyorum. Fakat daha öncesini pek bilemiyorum. Zamanla bütünleşmiş haldeyim. Bir şey ile hemen yanındaki başka bir şey arasındaki farkı bulamıyorum."</p>

  <p>"Bellek burada pek önemli bir sorun değil."</p>

  <p>Neşeyle gülümsedi. "Evet. Bellek burada pek önemli bir sorun değil. Bellek benim için yalnızca, kütüphanelerin yaptığı bir iş."</p>

  <p>O gittikten sonra, ellerimi gerçek güneş ışıklarının altına tuttum. Pencere çerçevesinin şeklini almış yerdeki aydınlık kısma beş parmağımın gölgesi net olarak düştü. O minik arı, uçarak dolaşmaktan yorulmuş, gidip pencerenin pervazına konmuştu. Sanki benimle aynı şekilde, ciddi ciddi bir şeyleri düşünüyor gibiydi.</p>

  <p><br /></p>

  <p>Güneş tam tepeyi geçtikten bir süre sonra o, benim kaldığım yere geldi. Fakat genç kız olarak değil. Kapıyı hafifçe vurarak giriş kapısını açtı. Bir an genç kız hali ile o anki halini ayırt edemedim. Işığın küçük bir açı değişimiyle, belki de rüzgârın esiş şekline göre, her şey basitçe değişiveriyor gibiydi. Bir an genç kız haline geliyor, sonraki an Saeki Hanım oluveriyordu sanki. Fakat aslında böyle bir şey olmuyordu. Karşımdaki her şeyiyle Saeki Hanım'dı.</p>

  <p>"Merhaba," dedi Saeki Hanım çok doğal bir ses tonuyla. Sanki kütüphanenin koridorunda karşılaşmışız gibi. Uzun kollu lacivert bir bluz, yine dizlerine kadar gelen lacivert bir etek giymişti. İnce gümüş kolyesi ve kulaklarında inci küpeleri. Topukları verandanın ahşap zemininde tok sesler çıkarıyordu. O seslerde, bulunduğumuz yere uygun olmayan bir tını yüklüydü.</p>

  <p>Girişte durmuş halde, belirli bir uzaklıktan bana bakıyordu. Sanki gerçekten ben olup olmadığımı anlamaya çalışır gibi. Fakat elbette gerçekten ben bendim. Onun gerçek Saeki Hanım olması gibi.</p>

  <p>"İçeri girip çay içmez misiniz?" dedim.</p>

  <p>"Teşekkürler," dedi Saeki Hanım. Sonra, o an karar vermiş gibi bir hareketle kulübenin içine adımını attı.</p>

  <p>Mutfağa gidip elektrikli ocağın düğmesini açıp su kaynattım. O esnada nefes alış verişlerimi düzenlemeye çalışıyordum. Saeki Hanım ise yemek masasına oturdu. Az öncesine kadar genç kızın oturduğu aynı sandalyeye.</p>

  <p>"Bu halimizle, kütüphanedekinden pek farkımız yok."</p>

  <p>"Gerçekten de," dedim. "Kahve yok, Oşima da yok gerçi."</p>

  <p>"Bir de, tek bir kitap bile yok," dedi Saeki Hanım.</p>

  <p><br /></p>

  <p>İki bitki çayı yaparak kupalara koyup masaya götürdüm. Masanın iki tarafında karşılıklı oturuyorduk artık. Açık pencereden kuş sesleri geliyordu. Arı, pencerenin camı üzerinde uyukluyordu.</p>

  <p>Önce Saeki Hanım başladı konuşmaya: "Şu an burada olmam da, doğrusunu söylemek gerekirse hiç de kolay olmadı. Fakat ne pahasına olursa olsun seni görüp konuşmak istedim."</p>

  <p>Başımı salladım. "Geldiğiniz için teşekkürler."</p>

  <p>Her zamanki gülümsemesi dudaklarındaydı. "Bu, benim sana söylemem gereken bir söz," dedi. Gülümsemesi, genç kızın gülümsemesiyle hemen hemen aynıydı. Saeki Hanım'ın gülümsemesinde biraz daha derinlik vardı yalnızca. O ufacık fark bile, yüreğimde fırtınalar kopmasına yetiyordu.</p>

  <p>Saeki Hanım, kupayı iki avcunun arasında tutuyordu. Bense kulaklarındaki beyaz küçük inci küpelere bakıyordum. O da bir şeyler düşünüyordu. Her zamanki haliyle karşılaştırıldığında düşünmesi zaman aldı.</p>

  <p>"Belleğimi tamamen yaktım," dedi sözcükleri tane tane özenle seçermiş gibi. "Her şey duman olup havaya karıştı. O yüzden uzun süre çok fazla şey tutamam aklımda. Yani her şeyi. Sen de dahil olmak üzere. O yüzden, bir an önce seninle buluşup konuşmak istedim. Henüz, birçok şey aklımdayken."</p>

  <p>Başımı çevirip pencere camındaki arıya baktım. Gölgesi, pencereden gelen ışığın yerde açtığı aydınlığın ortasında bir nokta gibi duruyordu.</p>

  <p>"Önce en önemli olanla başlayayım," dedi Saeki Hanım sakin bir ses tonuyla. "Her şey için çok geç olmadan, buradan çık. Ormandan çıkıp buradan giderek asıl yaşantına dön. Çok geçmeden giriş kapanacak çünkü. Bana bunu yapacağına dair söz ver."</p>

  <p>Başımı iki yana salladım. "Saeki Hanım hiç anlamıyorsunuz. Benim dönebileceğim bir dünyam yok. Doğduğumdan beri sevildiğimi, istendiğimi hiç hatırlamıyorum. Kendimden başka kime güvenebileceğimi de bilmiyorum. Senin sözünü ettiğin 'asıl yaşantı'mın da, benim için hiçbir anlamı yok."</p>

  <p>"Yine de, geri dönmen lazım."</p>

  <p>"Orada beni bekleyen hiçbir şey olmasa bile mi? Orada olmamı isteyen hiç kimse olmasa bile mi?"</p>

  <p>"Yanılıyorsun," dedi. "Ben istiyorum. Orada olmanı."</p>

  <p>"Fakat sen orada olmayacaksın, öyle değil mi?"</p>

  <p>Saeki Hanım iki elinin arasındaki kupaya baktı. "Evet. Maalesef, ben artık orada değilim."</p>

  <p>"Peki Saeki Hanım. Oraya dönmüş halimden ne bekliyorsun?"</p>

  <p>"Senden beklediğim yalnızca bir şey var," dedi Saeki Hanım. Sonra yüzünü kaldırıp dosdoğru gözlerime baktı. "Beni anımsamanı istiyorum. Yalnızca senin anımsaman yeter. Başkalarının unutması hiç umurumda değil."</p>

  <p>Aramızdaki boşluk, bir an derin bir sessizlikle kaplandı. İçimde bir soru kabarmaya başlamıştı. Öyle ki, boğazımı tıkayıp nefes alıp vermemi güçleştirecek kadar büyümüştü. Fakat bir gayretle yutmayı başardım.</p>

  <p>"Bellek o kadar önemli bir şey mi?" diye başka bir soru sordum.</p>

  <p>"Duruma göre değişir," dedi. Sonra gözlerini hafifçe kapattı. "Duruma göre her şeyden çok daha önemli olabilir."</p>

  <p>"Fakat sen kendininkini yaktın."</p>

  <p>"Artık işime yaramasına imkân yoktu çünkü." Saeki Hanım ellerini masanın üstünde aynı hizada yan yana getirdi. Genç kızın yaptığı gibi. "Tamura, senden bir ricam var. O resmi yanında götür."</p>

  <p>"Kütüphanede kaldığım odadaki sahil resmini mi?"</p>

  <p>Saeki Hanım, başını evet anlamında salladı. "Evet, <i>Sahilde Kafka.</i> O resmi senin almanı istiyorum. Nereye götürürsen götür. Bundan sonra gittiğin herhangi bir yere."</p>

  <p>"Fakat o resim birilerinin malı değil mi?"</p>

  <p>Başını iki yana salladı. "Benim. O, Tokyo'daki üniversiteye giderken bana hediye etmişti. O günden sonra bir kez bile yanımdan ayırmadım, nereye gidersem gideyim odama astım. Komura Kütüphanesi'nde çalışmaya başlayınca, geçici olarak o odaya astım sadece. En başta durduğu yere. Sonra Oşima'ya o resmi sana verdiğime dair bir mektup yazıp kütüphanedeki masamın çekmecesine bıraktım. Zaten o resim baştan beri senindi."</p>

  <p>"Benim miydi?"</p>

  <p>Başını salladı. "Sen o resimdesin çünkü. Ben de orada oturup seni izlemiştim. Çok eskiden, sahilde. Gökyüzünde bembeyaz bulutlar vardı, mevsimlerden de yazdı."</p>

  <p>Gözlerimi kapattım. Yaz mevsiminde sahildeyim. Denizci iskemlesinde oturuyorum. O pütür pütür yağlıboya tuvalini tenimde hissedebiliyorum. Denizin kokusunu ciğerlerime çekebiliyorum. Dalgaların sesi geliyor. O sesler zamanın akışına kapılmış gibi, hızlanıyor, yaklaşıyor. Birisi biraz uzakta bir yerde resmimi yapıyor. Yanında uçuk mavi kısa kollu tek parça elbise giymiş bir kız oturmuş, bana bakıyor. Başında beyaz kurdeleli hasır bir şapka var. Parmaklarıyla kumda şekiller çiziyor. Dümdüz saçlar ve uzun, narin parmaklar. Piyanist parmakları. Güneşin ışıkları altında, porselen gibi düzgün kolları parlıyor. Düz dudaklarının iki kenarına doğal bir gülücük kondurmuş. Ona âşığım. O da bana âşık.</p>

  <p>Bellek bu işte.</p>

  <p>"O resmin hep sende kalmasını istiyorum," dedi Saeki Hanım.</p>

  <p>Ayağa kalkıp pencereye yaklaştı. Sonra dışarıya baktı. Güneş az önceye oranla biraz daha yatıklaşmıştı. Arı uyuklamaya devam ediyordu. Saeki Hanım ellerini kaldırmış, siperlik gibi kullanarak uzaklara bakıyordu. Sonra, benden tarafa döndü.</p>

  <p>"Artık gitmem gerekiyor," dedi.</p>

  <p>Kalkıp yanına gittim. Kulağı boynuma değiyordu. Küpesinin sertliğini hissedebiliyordum. Avuçlarımı açarak sırtına bastırdım. Orada yazan bir işareti dokunarak anlamaya çalışır gibi. Saçları yanaklarımı okşuyordu. Kollarıyla bana sımsıkı sarıldı. Parmak uçları sırtıma gömüldü, zaman dedikleri duvara tutunmaya çalışırcasına. Deniz kokusu geliyordu. Sahilde parçalanan dalgaların sesi geliyordu. Birisi adımı sesleniyor. Uzak, çok uzak bir yerlerden.</p>

  <p>"Sen benim annem misin?" diye sorabildim nihayet.</p>

  <p>"Bunun yanıtını artık anlamış olmalısın," dedi Saeki Hanım.</p>

  <p>Evet, yanıtını artık biliyordum. Fakat ne o ne de ben sözcüklere dökebiliyorduk. Sözcüklere döktüğümüz anda anlamını yitiriverecekti çünkü.</p>

  <p>"Çok eskiden, terk etmemem gereken bir şeyi terk ettim," dedi Saeki Hanım. "Her şeyden çok daha fazla sevdiğim bir şeyi. Zaman gelir de, ya kaybedersem diye korktum. O yüzden terk ettim. Elimden alınmasını, bir nedenle kaybolmasını beklemektense kendim terk ettim. Elbette, asla dinmeyen bir öfke de vardı içimde. Fakat yaptığım yanlıştı. Asla terk etmemeliydim."</p>

  <p>Bir şey söylemiyordum.</p>

  <p>"Sen de, seni asla terk etmemesi gereken kişi tarafından terk edildin. Tamura, beni affedebilir misin?"</p>

  <p>"Seni affetme hakkım var mı?"</p>

  <p>Omzumun üstündeki başını defalarca salladı. "Eğer, korku ve öfke sana engel olmayacaksa."</p>

  <p>"Saeki Hanım, eğer buna hakkım varsa ben seni affediyorum," dedim.</p>

  <blockquote style="margin: 20px 0 20px 40px; border: none; padding: 0px;">
    <p>"Anne," diyorsun, "ben seni affediyorum." Sonra, yüreğinin içinde donmuş kalmış bir şey sesler çıkarmaya başlıyor.</p>
  </blockquote>

  <p>Saeki Hanım sessizce kollarını indirdi. Sonra saçlarını topladığı tokayı çıkarıp hiç tereddüt etmeden sol kolunun iç kısmına batırdı. Çok seri ve sert bir hareketle. Sağ elini tokayı batırdığı yerin yakınındaki damarın üstüne bastırdı. Açılan yaradan kan gelmeye başladı. İlk damla yere düştü, kütlesinden beklenmeyecek bir ses çıkararak. Sonra, hiçbir şey söylemeden kolunu bana doğru uzattı. Yere kanından bir damla daha düştü. Başımı eğerek, dudaklarımı yaraya yapıştırdım. Kanı dilime bulaştı. Gözlerimi kapatıp o kanı emdim. Emdiğim kanı ağzımın içine çektikten sonra, yavaşça yuttum. Kanı boğazımdan derinlere doğru süzüldü. O kan yüreğimin kurumuş dokusunda yavaş yavaş yayılıyordu. O kanı ne kadar istediğimin farkına ilk kez varıyordum. Çok uzak bir dünyadaydım. Aynı zamanda bedenim oradaydı. Öylece, onun bütün kanını emmeyi bile aklımdan geçirdim. Fakat bu mümkün değil. Dudaklarımı kolundan ayırıp yüzüne baktım.</p>

  <p>"Elveda, Kafka Tamura," dedi Saeki Hanım. "Asıl yerine dön ve yaşamaya devam et."</p>

  <p>"Saeki Hanım," dedim.</p>

  <p>"Evet?"</p>

  <p>"Yaşamanın ne anlama geldiğini bilemiyorum."</p>

  <p>Ellerini vücudumdan ayırdı. Sonra yüzüme baktı. Elini uzatıp parmağıyla dudaklarıma dokundu.</p>

  <p>"Resme bak," dedi sakin bir sesle. "Benim yaptığım gibi. Hep o resme bak."</p>

  <p>Sonra çıkıp gitti. Kapıyı açıp arkasına bakmaksızın dışarı çıktı, kapıyı kapattı. Pencereye gidip ardından baktım. Hızlı adımlarla binalardan birinin gölgesinde kayboluverdi. Elim pencerede, bir süre gözden kaybolduğu yere bakakaldım. Belki söylemeyi unuttuğu bir şey vardır, döner gelir, diye. Fakat Saeki Hanım dönmedi. Geride kalan tek şey çukur gibi bir boşluktu.</p>

  <p>Uyuyan arı uyanıp çevremde dolaşmaya başladı. Sonra, aklına bir şey gelmiş gibi açık pencereden çıkıp gitti. Güneş ortalığı aydınlatmaya devam ediyordu. Saeki Hanım'ın masada bıraktığı kupasında, hâlâ biraz bitki çayı vardı. O kupaya hiç dokunmadan, öylece bıraktım. O kupa, zamanı gelince unutulacak belleğin ilk kırıntısı gibiydi.</p>

  <p><br /></p>

  <p>Üzerimdeki tişörtü çıkarıp ter kokan eski tişörtümü giydim. Ölü haldeki kol saatimi alıp sol bileğime taktım. Oşima'nın verdiği şapkayı siperliği enseme gelecek şekilde başıma taktım. Gök mavisi güneş gözlüklerini gözüme yerleştirdim. Uzun kollu gömleğimi giydim. Mutfağa giderek musluk suyundan bir bardak doldurup içtim. Bardağı evyeye bırakıp arkama dönüp odada göz gezdirdim. Masa oradaydı, sandalyeler de. Masada yarım kalmış çay kupası. Gözlerimi kapatıp yalnızca bir kez derin bir nefes aldım. "Bunun yanıtını artık biliyorsun," demişti Saeki Hanım.</p>

  <p>Kapıyı açıp evden dışarı çıktım. Kapıyı kapattım. Verandanın merdivenlerinden indim. Gölgem yere vuruyordu. Sanki bacaklarıma sarılıp kalmış başka biri gibi. Güneş hâlâ tepeye yakındı.</p>

  <p>Ormanın girişindeki iki asker, ağaç gövdesine yaslanmış beni bekliyordu. Beni gördüklerinde tek bir soru bile sormadılar. Aklımdaki düşüncenin ne olduğunu zaten biliyor gibiydiler. Önceki sefer olduğu gibi, tüfeklerini sırtlarına almışlardı. Uzun boylu asker dudaklarının arasına bir ot parçası kıstırmıştı.</p>

  <p>"Giriş hâlâ açık," dedi uzun boylu asker dudaklarının arasındaki otu bırakmadan. "En azından, az öncesine kadar açıktı."</p>

  <p>"Geldiğimiz zamanki hızımızda yürümemiz sorun olmaz değil mi?" dedi sağlam yapılı olan. "Bize ayak uydurabilir misin?"</p>

  <p>"Sorun yok. Gelirim."</p>

  <p>"Oraya vardığımızda, giriş artık kapalı olursa senin için de pek iyi olmaz," dedi uzun boylu olan.</p>

  <p>"O durumda, geri dönmüş olmanın bir anlamı kalmaz," dedi diğeri.</p>

  <p>"Buradan ayrılmak istediğine emin misin?" diye sordu, uzun boylu olan.</p>

  <p>"Eminim."</p>

  <p>"Öyleyse acele edelim."</p>

  <p>"Dönüp arkana bakmazsan iyi edersin," dedi sağlam yapılı olan.</p>

  <p>"Evet. İyi edersin," dedi uzun boylu asker de.</p>

  <p>Sonra bir kez daha ormanın içine daldık.</p>

  <p>Yamaçtan yukarı çıkarken, yalnızca bir kez arkama dönüp kısa bir bakış fırlattım. Arkama dönmememin iyi olacağını söylemişti uzun boylu asker. Fakat arkama dönüp bakmadan yapamazdım. Orası, kasabayı görebileceğim son noktaydı. O noktayı geçince, ağaçlardan oluşan duvar araya girecek ve oradaki dünya, benim yaşamımdan ebediyen silinecekti.</p>

  <p>Sokaklarda yine kimsecikler yoktu. Düzlüğü boydan boya aşan temiz dere, sokaklar boyunca küçük binalar. Eşit aralıklarla sıralanmış elektrik direkleri yerin üzerinde koyu gölgeler oluşturmuştu. Bir an orada donakaldım. Ne pahasına olursa olsun, oraya geri dönmek geçti aklımdan. "En azından akşama kadar kalayım," dedim kendi kendime. Akşam olunca, genç kız bez torbası omzunda kulübeye gelecekti. Ben ihtiyaç duyarsam, o orada olacaktı. Yüreğim ısınmaya başlamış, güçlü bir mıknatıs beni geri çekmeye başlamıştı. Ayaklarım kurşun gibi ağırlaşmış, kımıldamıyordu. Orayı geçtiğim andan itibaren, onu bir kez daha görme şansım kalmayacaktı. Olduğum yerde kaldım. Zaman da durmuştu. Önüm sıra ilerleyen askerlerin ardından seslenmeye kalktım. "Ben dönmüyorum, karar verdim, burada kalıyorum," diye. Fakat aklımdan geçen cümle seslere dönüşmedi. Sözcükler yaşamdan silinmişti sanki.</p>

  <p>O an iki boşluk arasında sıkışıp kalmıştım. Neyin doğru neyin yanlış olduğunu ayırt edemiyordum. Ne istediğimi bile bilmiyordum. Ne ileri gidebiliyordum ne de geriye. Öğütülmüş kemik gibi duran beyaz kumlar beni içine çekmeye başlamıştı. Fakat bir yerlerden Saeki Hanım bana sesleniyordu. "Senin yine de geri dönmen lazım," diyordu Saeki Hanım çok net bir şekilde. "Benim istediğim bu. Senin orada olman."</p>

  <p>Sihir çözüldü. Yeniden tek parça haline geldim. Ilık kan, vücudumda yeniden akmaya başladı. Saeki Hanım'dan emdiğim kan. Bir sonraki an, askerlerin peşine takılmış yürüyordum. O çıkıntının çevresini dolaştığımda, dağların arasındaki o küçük dünya görüş alanımdan çıkıverdi. Rüyaların arasındaki yerini aldı. Sonra tüm dikkatimi ormandan geçmeye verdim. Yolumu kaybetmemeye. Yoldan ayrılmamaya. Bu her şeyden önemliydi.</p>

  <p><br /></p>

  <p>Giriş açıktı. Akşama henüz vakit vardı. İki askere teşekkür ettim. Tüfeklerini indirip önceki sefer olduğu gibi düz kayanın üzerine oturdular. Uzun boylu askerin dudaklarının arasında yine o ot parçası vardı. Yine nefes alışverişleri hiç değişmemişti.</p>

  <p>"Süngüyü nasıl kullanman gerektiğini unutma," dedi uzun boylu asker. "Düşmanına saplar saplamaz, yana doğru bükeceksin. Sonra da karnını deşeceksin. Sen yapmazsan, düşmanın kalkıp aynısını sana yapar. Dışarıdaki dünya öyle bir yer işte."</p>

  <p>"Fakat sadece bundan ibaret değil," dedi sağlam yapılı olan.</p>

  <p>"Tabii ki," dedi uzun boylu asker. Sonra hafifçe öksürerek genzini temizledi. "Ben yalnızca karanlık tarafını anlattım."</p>

  <p>"Üstelik iyi-kötü ayrımı son derece zordur," dedi sağlam yapılı olan.</p>

  <p>"Ama mutlaka yapman gerekir," dedi uzun boylu olan.</p>

  <p>"Herhalde," dedi sağlam yapılı olan.</p>

  <p>"Bir şey daha," dedi uzun boylu olan. "Buradan ayrılınca, gideceğin yere varana kadar asla arkana dönmemelisin."</p>

  <p>"Bu çok önemli," dedi sağlam yapılı olan.</p>

  <p>"Az önce ucu ucuna sıyırdın," dedi uzun boylu olan. "Ancak, bu seferki çok daha ciddi bir durum. Oraya varana kadar, asla dönüp arkana bakma."</p>

  <p>"Asla," dedi sağlam yapılı olan.</p>

  <p>Bir kez daha teşekkür edip iki askere veda ettim.</p>

  <p>Ayağa kalkıp topuklarını birleştirerek esas duruşta asker selamı verdiler. Onlarla bir daha asla karşılaşmayacaktım. Bundan adım gibi emindim. Onlar da çok iyi biliyorlardı. Öylece ayrıldık.</p>

  <p>Askerlerden ayrıldıktan sonra Oşima'nın dağ kulübesine tek başıma nasıl döndüğümü hiç anımsamıyorum. Yoğun ormanın içinde ilerlerken, sürekli aklımda başka şeyler vardı. Fakat yolumu kaybetmedim. Hayal meyal anımsadığım tek şey, yol üzerinde naylon sırt çantasını bulup içgüdüsel bir hareketle elimi uzatarak alıp sırtıma attığımdı. Aynı şekilde, pusula, nacak ve sprey boyayı da buldum. Yolumun üzerindeki ağaçların üzerinde bıraktığım işaretlerin karşıma çıktığını da anımsıyorum. Kocaman bir kelebeğin arkasında bıraktığı fosforlu izlermiş gibi duruyorlardı.</p>

  <p>Kulübenin önündeki açıklıkta durup gökyüzüne baktım. Kendimi toparladığımda çevremin doğal seslerle kuşatıldığını gördüm. Kuşların sesi, derenin şırıltısı, rüzgârda yaprakların hışırtısı... Hepsi cılız seslerdi. Sanki kulaklarımdaki tıkaçlar aniden çıkarılmış gibi, o sesleri tüm canlılığıyla duyabiliyordum. Hepsi birbirine bağlanmış, yumak oluşturmuş haldeydi, ama nedense her sesi net bir şekilde diğerlerinden ayırabiliyordum. Sol bileğime taktığım saate baktım. Saat çalışmaya başlamıştı. Yeşil paneldeki dijital rakamlar, sanki hiçbir şey olmamış gibi değişmeye devam ediyordu. 4.16... Artık o anı yaşıyordum.</p>

  <p>Kulübeye girip elbiselerimi çıkarmadan yatağa uzandım. O yoğun ormandan geçip geldiğim için vücudum şiddetle dinlenmek istiyordu. Sırtüstü yatıp gözlerimi kapattım. Bir arı pencere camının üzerinde uyukluyordu. Genç kızın kolları, sabah ışıkları altında porselen gibi parlaktı. "Misal vermek için söyledim," diyordu.</p>

  <p>"Resme bak," diyordu Saeki Hanım. "Benim yaptığım gibi."</p>

  <p>Genç kızın parmaklarının arasından bembeyaz zaman kumları akıyordu. Parçalara ayrılan dalgaların sesi geliyordu. Yükseliyor, alçalıyor, parçalara ayrılıyorlardı. Yükseliyor, alçalıyor, parçalara ayrılıyorlardı. Sonra, bilincim loş bir koridorun derinliklerine doğru sürüklendi.</p>
</body>
</html>
