<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>48</h2>

  <p>"Vay canına!" dedi genç adam.</p>

  <p>"Şaşıracak bir şey yok Hoşinocuğum," dedi kara kedi kibir yüklü ses tonuyla. "İyi de, senin zaten canın sıkılmıyor muydu? Baksana, almışsın karşına taşı sabahtan akşama kadar konuşuyorsun."</p>

  <p>"Tamam da, insanların dilini nasıl konuşuyorsun sen?"</p>

  <p>"İnsanların dilini konuşmuyorum ki."</p>

  <p>"Tam olarak anlayamadım. Peki o zaman, nasıl oluyor da anlaşabiliyoruz böyle? Bir kedi ve bir insan?"</p>

  <p>"Şu an ikimiz dünyaların sınırındayız. O yüzden ortak bir dil kullanıyoruz. Durum bundan ibaret."</p>

  <p>Genç adam bir an düşündü. "Nasıl dünyaların sınırı? Ortak dil ne?"</p>

  <p>"Anlayamıyorsan kendini yorma hiç. Açıklaması uzun sürer," diyen kedi sıkıntısını atmaya çalışır gibi kuyruğunu birkaç kez salladı.</p>

  <p>"Sakın sen Albay Sanders olmayasın?" dedi genç adam.</p>

  <p>"Albay Sanders?" dedi kedi canının sıkıldığı ses tonundan anlaşılacak şekilde. "Öyle birini tanımıyorum. Ben benim. Normal bir kediyim işte."</p>

  <p>"Adın var mı?"</p>

  <p>"Eh, bir adım var elbette."</p>

  <p>"Ne peki?"</p>

  <p>"Tonton," dedi kedi sıkılarak.</p>

  <p>"Tonton?" dedi genç adam. "Ton balığının tonu mu?"</p>

  <p>"Evet," dedi kedi. "Doğrusunu söylemek gerekirse, bu yakınlardaki bir balıkçı bakıyor bana. Bir de köpeği var. Onun adı da Yunus."</p>

  <p>"Ee, benim adımı önceden biliyordun öyleyse."</p>

  <p>"Sen ünlü bir adamsın, Hoşinocuğum," dedi kara kedi Tonton. Sonra bir an gülümsedi. Hoşino, bir kedinin güldüğünü ilk kez görüyordu. Fakat o gülümseme hemen kaybolarak kedi tekrar ciddiyetini takındı.</p>

  <p>Kedi sözlerini sürdürdü. "Kediler her şeyi bilir. Nakata'nın dün öldüğünü de, bu evde çok önemli bir taş olduğunu da biliyoruz. Bu civarda meydana gelip de benim bilmediğim hiçbir şey olamaz. Çok uzun yaşadım çünkü."</p>

  <p>"Oo!" dedi genç adam şaşırarak. "Baksana, böyle ayaküstü konuşmak biraz tuhaf oluyor. İçeri gel istersen."</p>

  <p>Kedi korkuluğun üstünde hiç istifini bozmadan başını iki yana salladı. "Ben böyle iyiyim. İçeride olunca pek rahat edemiyorum. Hem hava da güzel. Burada konuşalım."</p>

  <p>"Benim için hiç fark etmez," dedi genç adam. "Karnın aç mı? Yiyecek bir şeyler olacaktı."</p>

  <p>Kedi başını iki yana salladı. "Söylemesi ayıptır, yemek konusunda sıkıntı çekmiyorum. Hatta az yemeye dikkat ediyorum desem daha doğru olur. Eh, balıkçı kedisi olunca, kolesterol de artıyor elbette. Şişmanlarsam yüksek yerlere tırmanıp inmem eziyetli olur."</p>

  <p>"Peki Tonton," dedi genç adam. "Buraya, bir işin için mi geldin?"</p>

  <p>"Evet," dedi kedi. "Şu an sıkıntıdasındır herhalde. Tek başına kalmışsın, bir de o taş üstüne kalmış."</p>

  <p>"Haklısın. Aynen öyle. O yüzden hiçbir yere de kımıldayamıyorum."</p>

  <p>"Eh, ben de biraz yardım edeyim dedim."</p>

  <p>"Çok makbule geçer," dedi genç adam. "Sen de bir pati vermiş olursun."</p>

  <p>"Sorun taş," dedi Tonton. Sonra başını sallayarak üzerine yaklaşan sinekleri kovaladı. "Taşı eski haline getirirsen, görevin sona erer. İstediğin yere gidebilirsin ondan sonra. Öyle değil mi?"</p>

  <p>"Evet, öyle. Giriş taşını bir kapatırsam, konu kapanmış olacak. Nakata Amca'nın söylediği gibi, bir kez açılan bir şeyin mutlaka kapatılması gerekir. Kural böyle."</p>

  <p>"Tamam işte, ne yapman gerektiğini de ben söyleyeyim."</p>

  <p>"Ne yapılması gerektiğini biliyor musun?" diye sordu genç adam.</p>

  <p>"Elbette biliyorum," dedi kedi. "Az önce söyledim ya, kediler her şeyi bilir. Köpeklerden farklıyızdır."</p>

  <p>"Peki ne yapmam gerekiyor?"</p>

  <p>"O şeyi öldüreceksin," dedi kedi sakin bir ses tonuyla.</p>

  <p>"Öldürmek?" dedi genç adam.</p>

  <p>"Evet Hoşinocuğum. O şeyi öldüreceksin."</p>

  <p>"O şey ne?"</p>

  <p>"Gerçekten gördüğünde anlarsın. O şey bu, dersin," dedi kara kedi. "Fakat gerçekten görmeden anlayamazsın. Zaten, belirli bir şekli yoktur. Zamana göre şekil değiştirir."</p>

  <p>"İnsan mı peki?"</p>

  <p>"İnsan değil. İşte bu kesin."</p>

  <p>"Peki nasıl bir şekli var?"</p>

  <p>"Bunu bilmiyorum," dedi Tonton. "Daha demin söyledim ya. Bir görüşte anlarsın. Görmezsen anlayamazsın. Açık ve net."</p>

  <p>Hoşino derince iç çekti. "Peki o şey aslında ne?"</p>

  <p>"Bunu bilmene gerek yok," dedi kedi. "Açıklaması çok zor, hem de senin bilmemen daha iyi olur. Neyse. O şey şu anda sakin. Karanlık bir yere çekilmiş, nefesini tutmuş çevresini kolluyor. Fakat sürekli öyle sakin kalmaz. Pek yakında çıkar ortaya. Herhalde bugün. Mutlaka da önünden geçmeye çalışacak. Bin yılda bir rastlanır bir şans."</p>

  <p>"Bin yılda bir rastlanır bir şans. Nasıl yani?"</p>

  <p>"Bin yılda bir rastlanacak, kolay kolay ele geçmeyen bir fırsat yani," diye açıkladı kara kedi. "Sen yalnızca sabırla bekle, sonra da öldür gitsin. Böylece konu kapanır. Sonra da, istediğin yere gidersin."</p>

  <p>"O şeyi öldürmek başımı yasalarla belaya sokmaz umarım."</p>

  <p>"Yasalardan pek anlamam," dedi kedi. "Nihayetinde, bir kediyim. Fakat o şey insan olmadığına göre yasalarla alakası da olmamalı. Ne olursa olsun, o şeyi öldürmek gerek. O kadarını benim gibi bir ev kedisi bile rahatça anlayabilir."</p>

  <p>"Fakat nasıl öldüreceğim? Büyüklüğü ne, şekli nasıl, hiçbir şey bilmiyorum. Bu durumda nasıl öldüreceğimi nasıl planlayayım?"</p>

  <p>"Hiç fark etmez. İstersen çekiçle öldür. Bıçak sapla. Boğazla istersen. Isır parçala. Nasıl istersen öyle yap, fark etmez. Gebert gitsin, yeter. Bütün önyargılarını kabart, gözünü kırpmadan canını al. Zaten sen orduda değil miydin? Milletin vergileriyle tüfek atmayı da öğrendin değil mi? Süngü kullanmayı da öğrenmişsindir. Asker değil misin? Nasıl öldüreceğini ben mi öğreteceğim sana?"</p>

  <p>"Orduda öğrendiğim, savaşta neler yapılacağıydı," dedi genç adam çekine çekine. "İnsan olmayan, büyüklüğünü ve şeklini bilmediğim bir şeye pusu kurup kafasına çekiçle vurup öldürme eğitimi almadım."</p>

  <p>"O şey, mutlaka 'giriş'ten içeri geçmeye çalışacaktır," dedi Tonton genç adamın sözlerini duymazdan gelerek. "Fakat asla içeri girmemeli. Ne olursa olsun, asla. O şey 'giriş'ten geçmeden, kesin olarak durdurmalısın. Bu her şeyden çok daha önemli. Anladın mı? Bu sefer beceremezsen, bir daha böyle bir şansın asla olmayacak."</p>

  <p>"Bin yılda bir rastlanan şans."</p>

  <p>"Aynen öyle," dedi Tonton. "Bin yılda bir dediysem de, lafın gelişi elbette."</p>

  <p>"İyi de, Tonton. O şey, yoksa çok tehlikeli bir şey mi?" diye sordu Hoşino, korkuyla. "Yani ne bileyim, öldürmeyi denedim ama beceremeyince o beni hakladı, gibi bir durum da söz konusu mu?"</p>

  <p>"Hareket halindeyken, sanırım pek tehlikeli değil," dedi kedi. "Hareketini tamamladığı anda tehlikeli hale gelir. Hem de çok tehlikeli olur. O yüzden hareket halindeyken, fırsatı kaçırmamak lazım. O anı kollayıp işini bitirmek gerek."</p>

  <p>"Nasıl yani, sanırım?" dedi Hoşino.</p>

  <p>Kara kedi bu soruyu yanıtlamadı. Gözlerini kısıp korkuluğun üzerinde şöyle bir gerindikten sonra, ayaklandı. "Haydi kal sağlıcakla Hoşinocuğum. Mutlaka o şeyi öldür. Bunu yapmazsan, Nakata'nın ölmesinin de bir anlamı kalmaz. Nakata'yı sevmiştin değil mi?"</p>

  <p>"Evet. Çok iyi bir insandı."</p>

  <p>"Öyleyse o şeyi öldür. Tüm önyargılarını kabart, gözünü kırpmadan bitir işini. Bu, Nakata'nın da istediği bir şey. Nakata için yap bunu. O hakkı devral. Bugüne kadar hep yaşamla ilgili sorumluluklardan kaçtın. Şimdi, telafi etme zamanı. Sakın hata yapma. Ben de, içten içe seni destekliyor olacağım."</p>

  <p>"Bu gücüme güç katar," dedi genç adam. "Neyse. Şimdi aklıma geldi de..."</p>

  <p>"Ne geldi aklına?"</p>

  <p>"Giriş taşının hâlâ açık durması, yoksa o şeye tuzak kurabilmek için mi?"</p>

  <p>"Belki de öyledir," dedi Tonton konuyla artık ilgilenmiyormuş gibi bir edayla. "Hop hop hop! Hoşinocuğum, az kalsın unutuyordum. O şey yalnızca geceleri hareket eder. Muhtemelen gecenin ilerleyen saatlerinde harekete geçecektir. O yüzden, gündüzden al uykunu. Uyuyakalıp da kaçırmamak için."</p>

  <p>Kara kedi korkuluktan yan binanın çatısına tek hamlede atladığı gibi, kuyruğunu dimdik yukarıda tutarak yürüyüp uzaklaştı. Vücudunun büyüklüğüne göre bir hayli çevikti. Genç adam, balkonda arkasından baktı bir süre. Kedi bir kez bile dönüp arkasına bakmadı.</p>

  <p>"Vay canına!" dedi genç adam. "Al başına belayı!"</p>

  <p><br /></p>

  <p>Kedi gözden kaybolunca Hoşino mutfağa giderek silah olarak kullanabileceği bir şeyler aradı. Ağzı keskin bir normal bıçak ile bir satır buldu. Mutfakta basit gereçlerden başka bir şey yoktu, ama bıçak çeşidi bir hayli fazlaydı. Bıçaklar dışında, yeterince ağır bir çekiç ile naylon sicim de buldu. Buz keskisi de geçti eline.</p>

  <p>"Öyle anlarda, esas otomatik tabanca lazım," dedi Hoşino gözleriyle mutfağı tararken. Otomatik tabanca kullanımını orduda öğrenmişti ve atış talimlerinde hep üst düzey başarı göstermişti. Ama mutfakta otomatik tabanca yoktu elbette. Zaten öylesine sessiz sakin bir semtte tabanca kullanacak olursa büyük patırtı kopardı.</p>

  <p>Bıçağı, satırı, buz keskisini, çekici ve naylon ipi masanın üstüne dizdi. El fenerini de koydu. Sonra taşın yanına oturup okşamaya başladı.</p>

  <p>"Gördün mü başımıza gelenleri?" dedi taşa. "Çekiç ve bıçak kullanarak, ne olduğunu bilmediğim bir şeyle savaşmam gerekecek. Şu işe bak! Hem de, bütün bunları söyleyen yoldan geçen bir kedi. Bendeniz Hoşino'nun yerine koysana kendini."</p>

  <p>Taş karşılık vermedi tabii...</p>

  <p>"O şey, Tonton'un söylediğine bakılırsa herhalde tehlikeli değilmiş. Herhalde. Eğer ezkaza <i>Jurassic Park'</i>tan çıkma bir şey geliverirse bendeniz Hoşino'nun hali nice olur? Film koptu demektir."</p>

  <p>Sessizlik.</p>

  <p>Hoşino çekici eline alıp birkaç kez havada salladı.</p>

  <p>"Yine de, her şey olacağına varıyor işte. Zaten en başında, Fucikava'da Nakata Amca'yı kamyona aldığım anda bu kader yazılmış. Bilmeyen tek kişi bendim sadece. Kader amma tuhaf bir şey değil mi?" dedi Hoşino. "Sence de öyle değil mi, taşçığım?"</p>

  <p>Sessizlik.</p>

  <p>"Ne diyesin ki zaten? Nihayetinde, benim isteyerek yaptığım bir seçim. Sonuna kadar da gitmem gerek. Nasıl bir şey çıkar karşıma, hiçbir fikrim yok, ama sonuna kadar elimden geleni yaparım artık. Kısa bir ömrüm oldu, ama keyfini de sürdüm. Kara kedi Tonton'un söylediklerine bakılırsa, bu bin yılda bir bulunur bir fırsatmış. Bu sahnede benim yer almam hiç de fena olmayacak. Her şey Nakata Amca için."</p>

  <p>Taş, her zamanki gibi sessizliğini koruyordu.</p>

  <p>Genç adam, kedinin söylediği gibi, geceye hazır olmak için koltuğa uzanıp biraz kestirdi. Bir kedinin söylediklerini yapmak tuhafına gitmişti, ama uzanınca bir saat deliksiz uyuyabilmişti. Akşamüzeri mutfağa gitti, buzluktaki körili karidesi çözüp pilavın üzerine koyarak yedi. Ortalık iyice kararmaya başlayınca taşın yanına oturup bıçak ve çekici kolayca uzanıp alabileceği bir yere koydu.</p>

  <p><br /></p>

  <p>Odanın ışıklarını kapatıp yalnızca küçük masa lambasını açık bıraktı. Öylesinin daha iyi olacağını düşünmüştü. Ancak geceleri hareket edebilen bir şeydi. Öyleyse, mümkün olan en karanlık ortamda beklemekte fayda vardı. Artık istediği zaman gelebilirdi. Hesap görme zamanı gelip çatmıştı. Sonra Nagoya'daki evine dönecek, ulaşabildiği ilk kadını yanına çağıracaktı.</p>

  <p>Genç adam artık taşla neredeyse hiç konuşmuyordu. Sabırla sessizliğini koruyup arada sırada saate göz atıyordu. Canı sıkıldığında bıçağı ve çekici eline alıp havada çakıştırıyordu. Bir şeyler olacaksa bile, büyük olasılıkla geceyarısı olacaktı. Belki daha erken de olabilirdi ve genç adam bunu kaçırmak istemiyordu. Ne de olsa, bin yılda bir gelen bir fırsattı. İşi hafife almamalıydı. Arada bir oyalanmak için kraker yedi, şişe suyu içti.</p>

  <p>"Bak, taşçığım," dedi Hoşino kısık bir sesle, geceyarısı olduğunda. "Nihayet saat on ikiyi geçti. Lanetlerin cirit atma zamanı. Film başlıyor. Neler olacak bakalım, ikimiz birlikte görelim."</p>

  <p>Hoşino taşa dokundu. Taşın yüzeyi her zaman olduğundan biraz daha sıcak gibiydi. Fakat belki de ona öyle gelmişti sadece. Kendini cesaretlendirmeye çalışırmış gibi, taşa birkaç kez daha dokundu.</p>

  <p>"Taşçığım, hiçbir şey yapmasan bile, beni destekle olur mu? Bendeniz Hoşino, ufak da olsa moral desteğine ihtiyacım var."</p>

  <p>Nakata'nın odasından hıtır hıtır sesler gelmeye başladığında saat gecenin üçünü geçmişti. Bir şey hasır zemin üzerinde sürünüyormuş gibi bir sesti. Fakat Nakata'nın odasının zemini hasır değildi. Zemin halı kaplıydı. Genç adam o sese kulak kesildi. Şüphesi kalmamıştı. Nereden çıktığını bilemiyordu, ama belli ki Nakata'nın odasında bir şeyler olmaya başlamıştı. Hoşino'nun kalbi gürültüyle atmaya başlamıştı. Genç adam sağ eline keskin bıçağı, sol eline de el fenerini aldı. Sonra da çekici kemerinin arasına sıkıştırarak ayağa kalktı. "Haydi bakalım," dedi kendi kendine.</p>

  <p>Sessiz adımlarla Nakata'nın odasına açılan kapının önüne gidip usulca açtı. Sonra el fenerini açıp ışığı seri bir hareketle Nakata'nın yattığı yatağa tuttu. Çünkü o hıtırtı kesinlikle oralardan bir yerden geliyordu. El fenerinin ışığı beyaz ve ince uzun bir nesneyi aydınlattı. O nesne, ölü Nakata'nın ağzından ağır ağır, kıvrana kıvrana dışarı çıkmaya çalışıyordu. Şekli acura benziyordu. Kalınlığı yetişkin bir erkeğin kolu kalınlığındaydı. Tam uzunluğunu anlamak biraz güçtü ama herhalde yarısına kadar dışarı çıkmayı başarmıştı. Yapış yapış bir şeydi ve beyaz beyaz parlıyordu. Nakata'nın ağzı o şeyin geçebilmesi için sanki bir yılanın ağzı gibi açılmıştı. Herhalde, çene kemiği yerinden oynamıştı.</p>

  <p>Hoşino gürültüyle yutkundu. El fenerini tuttuğu eli ince ince titremeye başlamıştı. Titremeyle birlikte ışık da salınıyordu. Bir an, o şeyi öldürmesinin zor olacağı düşüncesi geçti aklından. Gördüğü kadarıyla, kolları ve ayakları, gözü ve burnu yoktu. Vıcık vıcıktı ve tutup kavranabilecek gibi bir şey de değildi. Öyleyse, o şeyin son nefesini vermesini nasıl sağlayabilirdi ki? Zaten, ne tür bir canlı olduğunu bile anlayamamıştı.</p>

  <p>Acaba o şey bir parazit gibi, sürekli Nakata'nın içinde mi yaşamıştı? Yoksa Nakata'nın ruhu gibi bir şey miydi? Hayır, bu imkânsızdı. Önsezileri öyle söylüyordu. Öylesine iğrenç bir şeyi, Nakata sürekli içinde taşımış olamazdı. Bunu, Hoşino bile rahatlıkla anlayabilirdi. O şey bir yerlerden çıkıp gelmiş ve sürünerek gidip girişten geçmeye çalışıyor olmalıydı. Kafasına estiği bir saatte gelmiş, Nakata'yı bir geçit olarak kullanıyordu yalnızca. Nakata'nın o şekilde kullanılmasına izin veremezdi. Ne pahasına olursa olsun buna engel olmalıydı. Kara kedi Tonton'un söylediği gibi, içindeki bütün önyargıları kabartmalı, gözünü kırpmadan o şeyin canını almalıydı.</p>

  <p>Genç adam cesaretini toplayarak Nakata'ya yaklaşıp o beyaz şeyin kafası gibi duran kısmına elinde tuttuğu bıçağı saplayıverdi. Çekip çıkarıp bir kez daha sapladı. Bunu üst üste tekrarladı. Fakat bıçağın saplandığını neredeyse hiç hissedemiyordu. Sanki bıçak, yumuşak bir sebzeye dalıp çıkıyor gibiydi. O vıcık vıcık yüzeyin altında et ve kemik yoktu. Kalbi olmadığı gibi beyni de yoktu. Bıçağın açtığı delikler macun gibi bir şeyle hemen kapanıveriyordu. Deliklerden kan, vücut sıvısı ya da et de çıkmıyordu dışarıya. "Öyleyse," dedi genç adam, "hissiz bir şey olmalı." O beyaz şey, Hoşino'nun saldırılarını hiç umursamadan ağır ağır Nakata'nın ağzından dışarı çıkmaya devam ediyordu.</p>

  <p>Hoşino elindeki bıçağı bir kenara fırlatarak oturma odasına dönüp masanın üstünde duran satırı kapıp geri geldi. Sonra satırı var gücüyle o beyaz şeyin üstüne salladı. O darbeyle, beyaz şeyin baş kısmı boydan boya yarıldı. Düşündüğü gibi, içi boştu. Dışı gibi beyaz bir maddeyle kapılıydı, içi de. Yine de, satırı defalarca sallayarak, başı kısmını nihayet geri kalan kısmından ayırmayı başardı. Kopan kısım bir süre yerde solucan gibi kıvrandıktan sonra ölmüş gibi hareketsiz kaldı. Fakat o bile vücut kısmının ilerlemesini durduramadı. Yara ağzı hemen o macun gibi malzemeyle kapanıp eksilen kısım şişkinleşerek eski şeklini aldı. Sonra da, hiçbir şey olmamış gibi ilerlemeye devam etti.</p>

  <p>O beyaz şey, ritmik hareketlerle Nakata'nın ağzından çıkınca, kütlesinin tamamı göründü. Uzunluğu bir metre kadardı, kuyruğu da vardı. Kuyruğu sayesinde, artık önü ve arkasını ayırt etmek mümkündü. Kuyruğu, bir semenderinki gibi kısa ve kalındı. Uç kısmı aniden inceliveriyordu. Ayakları yoktu. Gözleri, ağzı ya da burnu yoktu. Fakat bir iradesi olduğu belliydi. "Hatta," dedi genç adam, "bu şeyin iradeden başka bir şeyi yok." Belirli bir nedene bağlaması gerekmiyordu, genç adam bunu anlayabiliyordu. O şey, sadece geçiş aşamasında tesadüfen bu biçimdeydi. Sırtında bir ürperti dolaştı.</p>

  <p>Genç adam, bu sefer çekici denedi. Fakat hiçbir yararı olmadı. Demir kalıbın altında kalan kısım içeri çöküyordu, ama yumuşak derisi ve macunumsu madde o kısmı hemen eski haline getiriveriyordu. Sehpayı getirerek ayaklarından tutup tabla kısmını o şeyin üstüne yapıştırdı. Fakat ne kadar yüklenirse yüklensin, o şeyin ilerlemesini engelleyemedi. O kadar hızlı gitmiyordu, ama beceriksiz bir yılan gibi vücudunu kıvıra kıvıra, kesin olarak odanın girişindeki taşa doğru ilerliyordu.</p>

  <p>"Bu şey hiçbir canlıya benzemiyor," dedi genç adam, kendi kendine. Ne tür bir silah kullanırsa kullansın, son darbeyi indirmek mümkün değildi. Durdurulacak bir kalbi, sıkılacak bir boğazı yoktu. Ne yapabileceğini anlayamaz hale gelmişti. Ancak ne olursa olsun o şeyin girişten geçmesine izin veremezdi. Çünkü o şey kötülüğün ta kendisiydi. Kara kedi Tonton, "Bir bakışta anlarsın," demişti. Haklıydı. Gerçekten de bir bakışta anlaşılıyordu. Hayatta kalmasına izin vermemek gerekiyordu.</p>

  <p>Genç adam oturma odasına dönüp silah olarak kullanabileceği bir şeyler aradı. Fakat bir şey bulamadı. Birden, ayağının dibindeki taş gözüne ilişti. Giriş taşı. Belki de o şeyi ezmeyi başarabilirdi. Taş, loş karanlıkta normalde olduğundan biraz daha kırmızıya çalan bir renge bürünmüştü. Genç adam çömelip taşı kavradı. Taş feci ağırlaşmıştı, yerinden milim kımıldamadı.</p>

  <p>"Oo, demek tekrar giriş taşı oldun," dedi genç adam. "Öyleyse, o şey buraya ulaşana kadar seni kapatırsam, içeriye giremez."</p>

  <p>Genç adam tüm gücünü toparlayarak yüklendi. Fakat taş yine kımıldamadı.</p>

  <p>"Kımıldamıyor bile," dedi genç adam nefes nefese. "Bak, taşçığım, sen eskisinden çok daha ağırlaşmışsın. Seni kaldıracağım diye taşaklarım düşecekti neredeyse."</p>

  <p>Arka taraftan hıtır hıtır sesler geldi. O şey, emin hamlelerle yaklaşıyordu. Artık fazla zamanı kalmamıştı.</p>

  <p>"Bir kere daha deneyeceğim," dedi genç adam elleriyle taşı kavrarken. Aldığı derin nefesle ciğerlerini iyice doldurdu, tüm bilincini tek bir noktada yoğunlaştırıp ellerini taşın bir kenarında birleştirdi. Eğer bu sefer de başaramazsa, bir şansı daha olmayacaktı. "İşte şimdi!" dedi genç adam kendi kendine. "Şimdi bitir şu işi!" Sonra tüm gücünü toplayarak, inlemeye yakın bir sesle birlikte taşı kaldırdı. Taş biraz kalktı. Genç adam daha da güç vererek, yerden ayırmayı başardı.</p>

  <p>Kafasının içi bembeyaz bir bulutla kaplanmıştı sanki. Kollarındaki kaslar lime lime doğranmış gibi acıyordu. Hayaları herhalde çoktan düşmüş olmalıydı. Fakat yine de taşı bırakmadı. Nakata'yı getirdi aklına. Nakata herhalde bu taşı açıp kapatmak için bile bile hayatını feda etmişti. Ne pahasına olursa olsun, bu işi Nakata'nın yerine tamamlaması gerekiyordu. "O hakkı devral," demişti, kara kedi Tonton. Vücudundaki tüm kaslar daha fazla kan istiyor gibiydi. Ciğerleri ise daha fazla temiz hava. Fakat nefes alamıyordu. Ölüme çok yaklaştığının farkındaydı. Varlık ile yokluğu ayıran kapı, hemen burnunun dibindeydi sanki. Fakat genç adam bir kez daha kalan tüm gücünü toplayıp taşı kendine yaklaştırdı. Taş iyice kalkıp tersyüz olarak gürültüyle yere düştü. O darbenin etkisiyle zemin sallandı. Pencere camları titredi. Müthiş bir ağırlıktı. Genç adam oracıkta oturup kalarak derin bir nefes aldı.</p>

  <p>"Başardın, Hoşinocuğum," dedi biraz sonra genç adam kendi kendine.</p>

  <p>Girişi kapatınca, o beyaz şeyi halletmek düşündüğünden çok daha kolay oldu. Artık gideceği bir yer kalmamıştı. Beyaz şey bunun farkına varmıştı. İlerlemekten vazgeçip odanın içinde bir sağa bir sola hamleler yapmaya başlamıştı. Belki de, Nakata'nın boğazına dönmek istemişti. Genç adam, hemen peşine düşerek, o satır gibi bıçakla o şeyi parçalara ayırdı. O parçaları da, tekrar parçaladı. Ortalığa saçılan beyaz parçalar, bir süre seyirip dursalar da, sonunda hareketsiz kaldılar. Tüm parçalar, topaklaşıp sertleşerek ölmüştü. Halı o macunumsu şeyler bulaşınca, beyaz beyaz parlamaya başlamıştı. Hoşino o parçaları süpürge ve faraşla toplayıp çöp torbasına koydu, torbanın ağzını sıkıca başlayıp başka bir torbanın içine koydu. O torbanın ağzını da sıkıca bağladı. Son olarak da, yüklüğün içinde bulduğu sert kumaştan çuvalın içine koydu.</p>

  <p>Bütün bunları tamamlayınca, genç adam yere oturup derin derin soluklandı. Kolları zangır zangır titriyordu. Ses çıkarmaya çalışsa da, çıkardığı sesler sözcük haline gelmiyordu.</p>

  <p>"Harika! Hoşinocuğum," diyebildi, bir süre geçtikten sonra.</p>

  <p>O beyaz şeyle boğuşurken, taşı tersyüz ederken çıkardığı sesi duyan apartman komşularının polisi aramış olmalarından endişelenmeye başladı. Fakat şanslıydı, öyle bir hareketlenme olmadı. Ne bir siren sesi geldi ne de kapıyı çalan oldu. O halde polise yakalanacak olsa, başının ne kadar ağrıyacağını biliyordu.</p>

  <p>Parça parça ettiği o beyaz şeyin yeniden dirilemeyeceğini, Hoşino da anlayabiliyordu. Yaşayabileceği bir yer de kalmamıştı. Fakat yine de tedbirli olmasında fayda vardı. Sabaha karşı götürüp kumsalda yakmaya karar verdi. Yakıp küle dönüştürdükten sonra Nagoya'ya dönebilirdi artık.</p>

  <p><br /></p>

  <p>Saat dörde yaklaşmıştı. Sonra gün ağardı. Ayrılma vakti gelmişti. Genç adam, giysilerini çantasına tıkıştırdı. Tedbirli davranarak Çuniçi Dragons şapkasını ve güneş gözlüklerini de çantaya koydu. Son anda polise yakalanırsa bütün çabaları boşa gidebilirdi. Kolayca yakabilmek için yemeklik yağ şişesini de yanına aldı. Aklına gelince <i>Arşidük Üçlüsü</i> CD'sini de çantasına koydu. Son olarak da, Nakata'nın yattığı yatağın yanı başına gitti. Klima hâlâ en yüksek hızında çalışıyordu, oda buz gibiydi.</p>

  <p>"Nakata Amca. Ben artık kaçıyorum," dedi genç adam. "Kusura bakma, ama burada kalamam. İstasyona vardığımda, polise telefon eder seni buradan aldırmalarını sağlarım. Gerisini nazik polis memurlarına bırakıyorum. Bir daha asla karşılaşmayız, ama seni hiç unutmayacağım amca. Zaten unutmak istesem bile kolay kolay unutamam."</p>

  <p>Klima son bir takırdadıktan sonra susuverdi.</p>

  <p>"Diyorum ki, amca," diye sözlerini sürdürdü genç adam. "Bundan sonra karşılaştığım her şeyde, "Nakata Amca olsa ne derdi, Nakata Amca olsa ne yapardı?" diye düşünürüm herhalde. Öyle bir his var içimde işte. Bu da büyük bir şey bence. Yani senin bir parçan benim içimde yaşamaya devam edecek bir anlamda. Pek ahım şahım bir yer değilim senin için, ama idare edersin artık."</p>

  <p>Fakat konuştuğu kişi, Nakata'nın kabuğundan başka bir şey değildi. Çok daha önemli olan kendisi, çoktan başka bir yere çekip gitmişti. Bunu, genç adam da çok iyi biliyordu.</p>

  <p>"Sen de hoşça kal taşçığım," dedi genç adam taşa. Taşın yüzeyini hafifçe okşadı. Taş yine sıradan bir taş haline dönüşmüştü. Soğuk, pürüzlü yüzeyiyle.</p>

  <p>"Ben gidiyorum artık. Buradan Nagoya'ya döneceğim. Seni de, Nakata Amca gibi polislere söylerim herhalde. O tapınaktaki eski yerine götürüp bırakırlar. Hafızam çok zayıftır, tapınağın adını bir türlü anımsayamıyorum. Kusura bakma artık. Çarpma beni. Her şeyi Albay Sanders'ın dediği gibi yaptım. O yüzden, çarpacaksan da o adamı çarp. Neyse. Seninle tanışmak güzeldi, taşçığım. Seni de unutmayacağım."</p>

  <p>Ardından genç adam Nike marka spor ayakkabılarını giyip daireden çıktı. Kapıyı kilitlemedi. Sağ eline kendi çantasını, sol eline de beyaz şeyin leşini koyduğu çuvalı almıştı.</p>

  <p>"Millet! Kamp ateşi zamanı!" dedi gökyüzünün iyice aydınlanan doğusuna bakarak.</p>
</body>
</html>
