<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>21</h2>

  <p style="text-align: center;">HEYKELTIRAŞ KOİÇİ TAMURA EVİNDE ÖLÜ BULUNDU<br />
  ÇALIŞMA ODASININ ZEMİNİ KAN GÖLÜNE DÖNMÜŞTÜ</p>

  <p>Dünyaca ünlü heykeltıraş Koiçi Tamura, Tokyo Nakano Semti Nogata Mahallesi'ndeki evinin çalışma odasında, ayın 30'unda ev işlerine bakan hizmetçi kadın tarafından ölü bulundu. Yerde yüzükoyun çırılçıplak yatar halde bulunan Tamura'nın bulunduğu yer âdeta kan gölüne dönmüştü. Boğuşma izlerine bakılarak olayın cinayet olduğu sanılıyor. Evin mutfağına ait olduğu tespit edilen cinayet aleti bıçak, cesedin hemen yanında bulundu.</p>

  <p>Polisin açıklamasına göre, tahmini ölüm zamanı ayın 28'i akşam saatleriydi. Tamura tek başına yaşadığından, cesedi iki gün gecikmeyle fark edildi. Tamura'nın, et kesmek için kullanılan keskin bir bıçağın göğsünün farklı yerlerine saplanması sonrasında, kalp ve ciğerlerindeki aşırı kanama sonucu olay anında öldüğü tahmin ediliyor. Kaburgalarından birkaçının da kırık olması nedeniyle bıçağın oldukça şiddetli saplandığı sanılıyor. Parmak izleri ve bulgular konusunda polis tarafından henüz bir açıklama yapılmadı. Ayrıca cinayete şahit olan kimsenin de olmadığı tahmin ediliyor.</p>

  <p>Evin içinde bir dağınıklığın bulunmadığından ve maktulün hemen yanındaki değerli eşyalarına ve cüzdanına dokunulmamış olması nedeniyle cinayetin kişisel bir anlaşmazlık sonucu işlendiği tahmin ediliyor. Tamura'nın evi Nakano Semti'nin sakin bir bölgesinde bulunuyor, ancak komşu evlerde yaşayanlar olay esnasında hiçbir şey duymadıkları yönünde ifade vererek olay karşısındaki şaşkınlıklarını dile getirdiler. Tamura çevredeki komşularıyla pek fazla samimiyet kurmayarak, sessiz sakin yaşadığından, çevre sakinleri de olağanüstü bir durum hissetmemişler.</p>

  <p>Eve temizliğe gelen kadının ifadesine göre Tamura, on beş yaşındaki oğluyla birlikte yaşıyormuş ancak temizlikçi kadın on beş gündür çocuğu görmemiş. Tamura'nın oğlu yaklaşık on beş gündür gittiği okula da devam etmiyormuş. Polis şu anda onun nerede olduğunu araştırıyor.</p>

  <p>Tamura'nın, evi dışında Musaşino şehrinde işyeri olarak kullandığı bir de atölyesi bulunuyor. Atölyesinde sekreterlik yapan kadının ifadesine göre, cinayetten önceki güne kadar, her zaman olduğu gibi çalışmalarını sürdürmüş. Olay günü, sekreteri bir iş dolayısıyla evine telefon etmiş, ancak telefonu gün boyu telesekretere bağlıymış.</p>

  <p>194* Tokyo Kokubunci doğumlu olan Tamura, Tokyo Güzel Sanatlar Üniversitesi Plastik Sanatlar Bölümü'ne girdi. Öğrencilik yıllarından itibaren yarattığı özgün eserlerle plastik sanatlar dünyasına yeni bir soluk getirerek büyük bir ilgi topladı. Temalarını insanın bilinçaltının sembolik ifadesi üzerine yoğunlaştıran Tamura'nın geleneksel anlayışları aşan yeni ve özgün heykel tarzı dünya genelinde olumlu eleştiriler almıştı. Sanatçının en çok tanınan eserlerinden Labirent serisi, labirentlerin sahip olduğu güzellik ve duyulara hitap etme özelliğini, serbestlik arayışı içerisindeki hayal gücüyle ortaya koymaktadır. Halen ** Güzel Sanatlar Üniversitesi'nde konuk öğretim üyesi olarak çalışan Tamura'nın eserleriyle iki yıl önce New York Modern Sanatlar Müzesi'nde gerçekleştirilen sergi...</p>

  <p><br /></p>

  <p>Orada gazeteyi okumayı bıraktım. Sayfada evimizin dış kapısının resmi vardı. Babamın çok daha gençken çekilmiş bir fotoğrafını da koymuşlardı. İki fotoğraf da, sayfaya uğursuz bir hava katmıştı. Gazeteyi dörde katlayarak masanın üzerine koydum. Hiçbir şey söylemeden yatağa oturup parmak uçlarımı gözkapaklarıma bastırdım. Kulaklarımda tiz bir ses, belirli bir frekansla aralıksız çınlıyordu. Birkaç kez başımı salladım. Fakat o ses kesilmek bilmiyordu.</p>

  <p>Odamdaydım. Saat yediyi geçmişti. Az önce Oşima'yla birlikte kütüphaneyi kapatmıştık. Az önce VW Golf'ün motor sesi geldiğine göre Saeki Hanım da gitmiş olmalıydı. Kütüphanede ben ve Oşima'dan başka kimse yoktu. Kulaklarımda da sinir bozucu bir ses çınlayıp duruyordu.</p>

  <p>"Birkaç gün öncenin gazetesi bu. Seni ormana bıraktığım sırada çıktı haber. Haberi okuyunca, oradaki Koiçi Tamura acaba senin baban olabilir mi, dedim. Birçok unsur örtüşüyor gibiydi. Aslında dün göstermem gerekirdi, ama önce buraya yerleşmenin daha iyi olacağını düşündüm."</p>

  <p>Başımı salladım. Hâlâ parmaklarımı gözlerime bastırıyordum. Masanın önündeki döner koltukta bacak bacak üstüne atarak oturan Oşima bana bakıyordu. Bir şey söylemiyordu.</p>

  <p>"Ben öldürmedim."</p>

  <p>"Bunu elbette biliyorum," dedi Oşima. "Sen o gün akşama kadar bu kütüphanede kitap okudun. Sonrasında da buradan kalkıp Tokyo'ya giderek babanı öldürmen ve tekrar Takamatsu'ya dönmen zaman açısından imkânsız."</p>

  <p>Fakat ben bundan emin değildim. Babamın öldürüldüğü günü hesaplayınca, tamı tamına tişörtümün kan içinde kaldığı gün olduğu anlaşılıyordu.</p>

  <p>"Fakat gazetenin haberine bakılırsa, polis seni arıyormuş. Herhalde olayla ilgili en önemli kişi olduğundan."</p>

  <p>Başımı salladım.</p>

  <p>"Burada polise gidip o sırada başka yerde olduğunu kesin olarak kanıtlamak, sürekli gizlenerek yaşamaktan daha kolay olur. Elbette ben de senin için tanıklık ederim."</p>

  <p>"Fakat bunu yaparsam, beni alıp Tokyo'ya geri götürürler."</p>

  <p>"Herhalde öyle olur. Ne de olsa, zorunlu temel eğitimi alman gereken bir yaştasın. Kafana göre, istediğin yere gidemezsin. Prensip olarak, hâlâ bir velin olması gereken yaştasın."</p>

  <p>Başımı iki yana salladım. "Kimseye hiçbir şeyi açıklamak istemiyorum. Tokyo'daki eve, okula dönmek istemiyorum."</p>

  <p>Oşima dudaklarını büzmüş halde, tam karşımdan bana bakıyordu.</p>

  <p>"Buna senin karar vermen gerekiyor," dedi sakin bir sesle. "Senin istediğin gibi yaşamaya hakkın olduğuna ben inanıyorum. İster on beş isterse elli bir yaşında ol, fark etmez. Fakat maalesef bu toplumdaki diğer insanların fikirleriyle örtüşmeyebilir. Üstelik eğer bu noktada 'Kimseye hiçbir şey açıklamak istemiyorum. Beni rahat bırakın' seçeneğini kullanırsan, bundan sonra sürekli polisten ve toplumdan kaçarak yaşamak zorunda kalırsın ve bu da bir hayli zor bir yaşam olur. Henüz on beş yaşındasın ve önünde uzun bir yol var. Yine de kararın bu mu?"</p>

  <p>Yanıt vermedim.</p>

  <p>Oşima gazeteyi alıp habere bir kez daha baktı. "Habere göre, babanın senden başka akrabası yokmuş."</p>

  <p>"Ablam ve annem var. Fakat çok uzun süre önce evden ayrıldılar ve bir daha onlardan haber alamadık. Nerede oldukları öğrenilse bile, o ikisinin cenazeye geleceklerini hiç sanmam."</p>

  <p>"Peki, sen de gitmeyeceksen, babanın ölümüyle ilgili formaliteleri kim halledecek? Cenaze ve diğer formaliteleri?"</p>

  <p>"Gazetede de yazdığı gibi, ofisinde sekreterliğini yapan bir kadın var, formalitelerin tamamını o halleder. Her şeyi bilir, en iyisi ona bırakmak. Babamdan kalan hiçbir şeyi almak istemiyorum. Evi, malvarlığını istedikleri gibi halletsinler."</p>

  <p>"Ancak, babamdan kalan genleri taşıyorum," dedim içimden.</p>

  <p>"Eğer benim edindiğim izlenim doğruysa," dedi Oşima, "babanı kim öldürmüş olursa olsun, üzülmüş ya da etkilenmiş gibi durmuyorsun."</p>

  <p>"Bu şekilde ölmesi kötü. Ne de olsa kan bağım var, babam benim. Fakat gerçek hislerimi söylemek gerekirse, esas kötü olan şey, daha önce ölmemiş olması. Elbette bunun ölmüş bir insanın arkasından söylenmeyecek bir laf olduğunun bilincindeyim."</p>

  <p>Oşima başını iki yana salladı. "Olsun. Böyle bir anda, içinden geldiği gibi konuşmaya hakkın var."</p>

  <p>"Öyle olsaydı ben..."</p>

  <p>Sesim gerekli ağırlığı taşımıyordu. Ağzımdan çıkan sözler, gidecekleri yönü bulamadan, bulanık bir boşluk tarafından emiliyormuş gibiydi. Oşima koltuktan kalkıp gelip yanıma oturdu.</p>

  <p>Konuşmaya devam ettim: "Oşima. Benim etrafımda birbiri ardına bir sürü şey cereyan ediyor. Bazıları kendi seçimim olsa bile, bazıları hiç istemediğim şeyler. Fakat bu iki sınıf arasındaki ayrımı tam olarak yapamaz haldeyim. Yani kendi seçimin olduğunu düşündüğüm şeylerin bile, aslında ben seçimimi yapmadan çok daha önce gerçekleşeceğinin kesinleştiği hissine kapılıyorum. Ben yalnızca, birilerinin önceden bir yerlerde karar verdiği şeyleri, tecrübe ediyorum belki de. Kendi başıma ne kadar düşünürsem düşüneyim, ne kadar çabalarsam çabalayayım, olan her şey sanki benim değil de bir başkasının etrafında gelişiyor gibi, kendime yabancılaşıyorum. Sanki kendi rotamdan gitgide uzaklaşıyorum. Bu da beni bunaltan, bana ağır gelen bir şey. Hayır, korkutan bir şey demem daha doğru olur belki de. Öyle düşünmeye başladığımda, vücudumu büzülüp kalmış gibi hissediyorum."</p>

  <p>Oşima elini uzatıp omzuma koydu. Avuç içinden yayılan sıcaklığı hissediyordum.</p>

  <p>"Eğer öyle bile olsa, yani senin seçimlerinin ve çabalarının boşa gitmesi kaderle ilgili bir şeyse bile, sen neticede değişmez bir gerçek olarak sensin ve kendinden başka bir şey de olamazsın. Sen, kendin olarak emin adımlarla ileri doğru yürüyorsun. Endişelenecek bir şey yok."</p>

  <p>Başımı kaldırıp Oşima'nın yüzüne baktım. Konuşma tarzında tuhaf ölçüde ikna edici bir yan vardı.</p>

  <p>"Böyle düşünmenin nedeni ne?"</p>

  <p>"Çünkü burada bir ironi var."</p>

  <p>"İroni?"</p>

  <p>Oşima gözlerimin ta içine doğru baktı. "Bak Kafka Tamura. Şu an hissettiklerin, çoğu Yunan tiyatro oyununda da motif olarak kullanılan bir şey. İnsan kaderini değil kader insanı seçer. Bu, Yunan tiyatrosunun temel dünya algısıdır. Sonra, bu trajik özellik de, Aristoteles'in söylediği bir söz, ama kaderin bir cilvesi olarak, söz konusu kişinin eksikliği değil, güzelliğini payanda olarak kullanır. Ne demek istediğimi anlayabiliyor musun? İnsan eksiklikleriyle değil güzellikleriyle daha büyük trejedilere sürüklenir. Sophokles'in <i>Oidipius'</i>u en çarpıcı örnektir. Kral Oidipius, tembelliği ve aptallığıyla değil cesareti ve dürüstlüğüyle kendi oyununun kahramanı olur. Orada da, kaçınılmaz bir ironi çıkar ortaya."</p>

  <p>"Fakat kurtuluş yoktur."</p>

  <p>"Duruma göre," dedi Oşima. "Duruma göre bir kurtuluş söz konusu olmayabilir. Fakat ironi insanı derinleştirir, büyütür. Bu da, daha büyük bir boyutun kurtuluşu için giriş kapısı işlevi görür. Orada evrensel umut olgusunu bulabilirsin. O yüzden de, Yunan tiyatroları günümüzde bile birçok insan tarafından okunuyor ve sanatın temel formlarında biri olarak kabul ediliyor. Tekrarlamış oluyorum belki, ama dünyadaki her şey metafordur. Herkes, kendi babasını gerçekten öldürüp kendi annesiyle sevişmez. Öyle değil mi? Yani, bizler metafor düzeneği yoluyla, ironiyi kabulleniriz. Sonra da kendimizi derinleştirir, geliştiririz."</p>

  <p>Susuyordum. Tüm derinliğimi kendi düşüncelerim için kullanıyordum.</p>

  <p>"Senin Takamatsu'ya geldiğini bilen kimse var mı?" diye sordu Oşima.</p>

  <p>Başımı iki yana salladım. "Tek başıma düşünüp tek başıma geldim. Kimseye de söylemedim. Sanırım kimse bilmiyor."</p>

  <p>"Öyleyse, bir süre kütüphanenin bu odasında saklan. Danışma bankosuna da çıkma. Herhalde, seni polis de bulamaz. Bir şey olursa da, yine Koçi'deki orman kulübesinde gizlenirsin."</p>

  <p>Oşima'nın yüzüne baktım. Sonra da konuştum. "Eğer seninle karşılaşmasaydım, ne yapacağımı bilemez bir halde olurdum şimdi. Bu şehirde tamamen yalnızım ve yardım alabileceğim kimse de yok."</p>

  <p>Oşima gülümsedi. Elini omzumdan çekip o eline bakmaya başladı.</p>

  <p>"Böyle düşünmesen iyi olur. Benimle karşılaşmamış bile olsan, sen kendi yolunu çizebilirdin. Neden bilmem, ama öyle hissediyorum. Sende, insanın öyle düşünmesine yol açan bir şeyler var."</p>

  <p>Sonra Oşima kalkıp masanın üstündeki gazeteyi getirdi.</p>

  <p>"Bu arada, daha önceki günün gazetesinde de şöyle bir haber vardı. Küçük bir haber, ama bir hayli ilginç olduğundan aklımda kaldı. Tamamen tesadüf olmalı, ama bu olay da sizin evin çok yakınında olmuş," diyerek gazeteyi bana uzattı.</p>

  <p style="text-align: center;">GÖKYÜZÜNDEN BALIK YAĞDI!<br />
  NAKANO SEMTİ ALIŞVERİŞ MERKEZİNE 2 000 İSTAVRİT<br />
  VE SARDALYE</p>

  <p>Ayın 29'unda akşam 18.00 sıralarında, Nakano Semti XX Mahallesi'nde yaklaşık 2 000 kadar istavrit ve sardalye yağınca, mahalle sakinleri hayretler içinde kaldı. Yakınlarda alışverişe çıkan iki ev hanımının düşen balıkların çarpması sonucu hafif yaralanması dışında, yağan balıklar bir hasara neden olmadı. Olayın meydana geldiği sıralarda, gökyüzü açık ve bulutsuzdu, ayrıca rüzgâr da yoktu. Düşen balıkların çoğu hâlâ canlıydı ve yol üzerinde çırpınarak...</p>

  <p>O kısa haberi okuyup gazeteyi Oşima'ya geri verdim. Gazetedeki haber, olayla ilgili olarak bazı tahminler ileri sürüyordu, ama hepsi de ikna edici olmaktan uzaktı. Polis, hırsızlık ya da bunun ustalıkla hazırlanmış bir şaka olabileceği seçenekleri üzerinde duruyormuş. Meteoroloji yetkilileri, o gün gökten balık yağmasını sağlayacak herhangi bir özel meteorolojik durum bulunmadığını söylüyorlardı. Tarım, Orman ve Su İşleri Bakanlığı sözcüsü ise henüz bir açıklama yapmamıştı.</p>

  <p>"Bu olay sana bir şey ifade ediyor mu?" diye sordu Oşima.</p>

  <p>Başımı iki yana salladım. Hiçbir fikrim yoktu.</p>

  <p>"Babanın öldürülmesinin ertesi günü, olay yerinin hemen yakınında havadan 2 000 sardalye ve istavrit yağıyor. Herhalde tamamen tesadüftür."</p>

  <p>"Herhalde."</p>

  <p>"Bir de gazetede, aynı günün akşamı ilerleyen saatlerde, Tokyo-Nagoya otobanının Fucikava mola yeri civarında yine gökyüzünden çok miktarda sülük yağdığını yazıyordu. Dar bir alana, nokta atışı şeklinde yağmış. Bunun etkisiyle hafif kazalar meydana gelmiş. Sülükler bir hayli büyükmüş. Nasıl olup da koca koca sülüklerin havadan sürü halinde yağdığını kimse açıklayamıyor. Peki, bu sana bir şey ifade ediyor mu?"</p>

  <p>Yine başımı iki yana salladım.</p>

  <p>Oşima tekrar gazeteyi katladı. "Neyse. İşte böyle. Bu sıralar ortalıkta tuhaf, açıklanamayan olaylar meydana gelmeye başladı. Tabii bunların arasında bir ilişki olmayabilir. Yalnızca tesadüftür belki de. Fakat nedense aklıma takılıyor. Bir şeyler varmış gibi."</p>

  <p>"Belki bunlar da metafordur," dedim.</p>

  <p>"Belki de. Fakat gökyüzünden istavrit, sardalye ve sülük yağması, neyin metaforu olabilir ki?"</p>

  <p>Bir süre suskun kaldık. Uzun süredir kullanmadığımız sözcükleri kullanmıştık.</p>

  <p>"Baksana Oşima, babamın yıllar öncesinden benimle ilgili bir kehaneti vardı."</p>

  <p>"Kehanet mi?"</p>

  <p>"Bunu şimdiye kadar kimseye söylemedim. Dürüstçe söylesem bile, kimsenin inanmayacağını düşünüyordum."</p>

  <p>Oşima bir şey söylemedi. Fakat o sessizliği bana cesaret veriyordu.</p>

  <p>"Kehanetten ziyade, lanet demek daha doğru olur belki de. Babam aynı şeyi, bana tekrar tekrar söylemişti. O cümlenin her bir harfi, bilincimin derinliklerine teker teker çiviyle çakılmış gibi."</p>

  <p>Derin bir nefes aldım. Sonra, hemen sonra ağzımdan çıkacak sözcükleri tek tek kontrol ettim. Elbette kontrol etmeme gerek yoktu. Oradaydılar. Her zaman oradaydılar. Fakat her birinin ağırlığını tek tek ölçmem gerekiyordu. Sonra söyledim:</p>

  <p>"Sen, gün gelecek kendi ellerinle babanı öldürecek, gün gelecek annenle çiftleşeceksin."</p>

  <p>Sözcükler ağzımdan çıkarak yeniden anlam kazandıktan sonra, kalbimde kocaman bir mağara açılmış gibi bir his doğdu içime. O soyut mağaranın içinde, kalbim metalik, bulanık sesler çıkarıyordu. Oşima yüzündeki ifadeyi değiştirmeksizin, uzun uzun yüzüme baktı.</p>

  <p>"Senin kendi ellerinle babanı öldüreceğini, kendi annenle çiftleşeceğini mi söyledi baban?"</p>

  <p>Başımı birkaç kez sallayarak onayladım.</p>

  <p>"Bu Kral Oedipus için yapılan kehanetin tamamen aynısı. Bunu elbette biliyorsundur." Başımı salladım. "Fakat kehaneti bununla kalmıyordu. Kendisinden de bir şeyler eklemişti. Benden altı yaş büyük bir ablam var. Babam, 'Gün gelecek o ablanla da çiftleşeceksin,' demişti."</p>

  <p>"Baban, bunları öylece yüzüne karşı mı söyledi?"</p>

  <p>"Evet. Fakat ben o sıralarda ilkokula gidiyordum ve çiftleşmek sözcüğünün anlamını bile bilmiyordum. Bunun ne demek olduğunu, ancak seneler sonra öğrendim."</p>

  <p>Oşima hiçbir şey söylemedi.</p>

  <p>"Ne yaparsam yapayım, benim o kaderden kaçamayacağımı söylemişti babam. Bu kehanet saatli bir düzenek gibi genlerime yerleştirilmiş ve ne yaparsam yapayım değiştiremezmişim. Babamı öldürecek, annem ve ablamla çiftleşecekmişim."</p>

  <p>Oşima hâlâ o uzun sessizliğini koruyordu. Söylediğim her sözcüğü teker teker tartarak, tutunabileceği bir şeyler arıyor gibiydi.</p>

  <p>Sonra nihayet konuştu. "Acaba neden baban sana karşı böylesine korkunç bir kehaneti dile getirmek zorunda kaldı?"</p>

  <p>"Benim anlayabileceğim bir şey değil. Zaten babam da herhangi bir açıklama yapmadı," diyerek başımı iki yana salladım. "Belki de babam, çekip giden annem ve ablamdan intikam almak, onları cezalandırmak istiyordu. Benim aracılığımla."</p>

  <p>"Bu seni kaybetmesi pahasına olsa bile mi?"</p>

  <p>Başımı salladım. "Sanırım babam için eserlerinden biri olmaktan öteye geçmedim ben. Heykellerinden biri. Kırılıp parçalanması tamamen babamın arzularına kalmış bir şey."</p>

  <p>"İşin orası öyle bile olsa, bir hayli sapkın bir düşünce tarzı gibi geliyor bana," dedi Oşima.</p>

  <p>"Dinle Oşima. Benim yetiştiğim yerde, her şey bir hayli sapkındı. Her şey öylesine sapkındı ki doğru düzgün olan şeyler bile sapkınmış gibi görünüyordu. Çok önceden beri bunun farkındaydım. Fakat sadece bir çocuktum daha ve başka gidebileceğim bir yer de yoktu."</p>

  <p>Oşima yanıtladı. "Babanın eserlerinin birçoğunu, yakından görmüşlüğüm var. Deha ölçüsünde yetenekli bir heykeltıraştı. Özgün, kafa tutan, ödün vermeyen, güçlü bir tarz. Onun eserleri sarsılmaz bir duruşa sahipti."</p>

  <p>"Öyle olabilir. Fakat Oşima, o şeylerin getirdiklerinden kalan posayı, neredeyse zehir diyebileceğim bir şeyleri, babamın çevresine saçması, çarpması gerekiyordu. Babam çevresindeki herkesi kirletip kaybetti. Bunları kendi istediği için mi yaptı, bilemiyorum. Belki de sadece öyle yapmak zorunda kalmış da olabilir. Her ne olursa olsun, babam tamamen kendine özel bir şeyler taşıyordu. Söylediklerimi anlayabiliyor musun?"</p>

  <p>"Sanırım," dedi Oşima. "O babana özel şey her neydiyse, iyi-kötü ayrımını aşan bir şeydi herhalde. Belki de gücünün kaynağı desek daha doğru olur."</p>

  <p>"Üstelik ben de o genleri miras aldım. Annemin beni bırakıp gitmesinin nedeni belki de budur. Uğursuz bir kaynaktan doğduğum, kirli ve yitik bir şey olduğum için, beni fırlatıp atıvermiştir belki de."</p>

  <p>Oşima parmağının ucunu şakağına koymuş, bir şeyler düşünüyordu. Sonra gözlerini kısarak yüzüme baktı. "Peki, onun senin gerçek baban olmaması gibi bir durum söz konusu olamaz mı? Yani, biyolojik olarak?"</p>

  <p>Başımı iki yana salladım. "Birkaç yıl önce hastanede tahlil yaptırdık. Babamla birlikte hastaneye gidip kan verdik, DNA tahlili yaptırdık. Biz, yüzde yüz, kesinlikle biyolojik olarak baba oğuluz. O tahlil sonuçlarını bana da göstermişti."</p>

  <p>"Epeyce tedbirli bir davranış."</p>

  <p>"Babam benim öğrenmemi istiyordu. Benim onun yarattığı bir eser olduğumu. O tahlil de imza atmak gibi bir anlam taşıyordu."</p>

  <p>Oşima'nın parmağı hâlâ şakağındaydı.</p>

  <p>"Fakat gerçekte senin babanın kehaneti tutmamış oluyor. Çünkü babanı öldüren sen değilsin. Sen o sırada Takamatsu'daydın. Başka biri Tokyo'da babanı öldürdü. Değil mi?"</p>

  <p>Yanıt vermeden ellerimi açıp baktım. Gecenin derin karanlığında, kapkara gözüken kana bulanmış o ellerime.</p>

  <p>"Doğruyu söylemek gerekirse, ben o kadar da emin değilim," dedim.</p>

  <p>Sonra, Oşima'ya her şeyi anlattım. O akşam kütüphaneden dönüşte birkaç saat kendimi kaybettiğimi, tapınağın korusunda kendime geldiğimde tişörtüme birinin kanının bulaşmış olduğunu. Kanı tapınağın tuvaletinde yıkadığımı. Belleğimden o birkaç saatin tamamen silinmiş olduğunu. Konu uzar diye, o gece Sakura'nın evinde kaldığımı atladım. Oşima arada sırada sorular sorarak, ayrıntıları aklına yerleştirmeye çalışıyordu. Ancak bunlar hakkında bir fikir belirtmiyordu.</p>

  <p>"O kanın üzerime nerede bulaştığını, kimin kanı olduğunu hiç bilmiyorum. Hiçbir şey anımsayamıyorum," dedim. "Fakat metafor falan olarak değil, gerçek olarak kendi ellerimle babamı öldürmüş olabilirim. İçimde öyle bir his var. Evet, gerçekten de o gün Tokyo'da değildim. Senin söylediğin gibi sürekli Takamatsu'daydım. Burası doğru. Ancak, 'Sorumluluk rüyalarda başlar' değil mi?"</p>

  <p>"Yeats," diye mırıldandı Oşima.</p>

  <p>Sözlerimi tamamladım. "Ben rüyalarım üzerinden babamı öldürmüş olabilirim. Yalnızca rüyalarımda açılan özel koridordan geçerek, babamı öldürmeye gitmiş olabilirim."</p>

  <p>"Sen öyle düşünüyorsun. Senin için, bir anlamda gerçek bu olabilir. Ancak, polis ya da diğerleri, senin lirik anlamdaki sorumluluğunu sorgulamayacaktır. Hiçbir insan, aynı anda iki yerde birden var olamaz. Einstein bunu bilimsel olarak kanıtlamıştı ve hukukta da kabul edilen bir kavram bu."</p>

  <p>"Ama şimdi söylediklerim bilimle ya da hukukla ilgili değil."</p>

  <p>Oşima hemen yanıtladı: "Fakat Kafka, senin söylediklerin yalnızca varsayım. Hem de bir hayli sürrealist bir varsayım. Sanki bilimkurgu romanı gibi."</p>

  <p>"Elbette, yalnızca varsayım. Bunun çok iyi farkındayım. Herhalde kimse böylesine saçma sapan bir şeye inanmaz. Ama tezin antitezle karşılanmadığı yerde bilim ilerlemez. Babam hep öyle derdi. Varsayımlar, zihnin savaş alanıdır. Ağız alışkanlığı gibi, hiç dilinden düşürmezdi. Şimdi de, o antitezi henüz bulabilmiş değilim."</p>

  <p>Oşima sesini çıkarmadı.</p>

  <p>Ben de ne söyleyeceğimi bilemiyordum.</p>

  <p>"Neticede bu, senin buralara, Şikoku'ya kadar kaçmanın da nedeni. Babanın lanetinden kurtulmak," dedi Oşima.</p>

  <p>Başımı sallayarak onayladım. Sonra da katlı duran gazeteyi parmağımla işaret ettim. "Fakat galiba kaçmayı başaramadım."</p>

  <p><i>Mesafelerden medet ummazsan daha iyi olur gibi geliyor bana,</i> dedi Karga adlı delikanlı.</p>

  <p>"Şu anda gizlenebileceğin bir yere ihtiyacın var," dedi Oşima. "Şu an başka bir şey gelmiyor aklıma."</p>

  <p>Çok yorgun olduğumu fark ettim. Aniden ayakta bile zor durduğum hissine kapıldım. Yanımda oturan Oşima'nın göğsüne yaslandım. Oşima da bana sarıldı. Yüzümü o dümdüz göğüslere yapıştırdım.</p>

  <p>"Oşima. Öyle bir şey yapmak istemiyorum. Babamı öldürmeyi hiç düşünmedim. Annem ve ablamla çiftleşmeyi de istemiyorum."</p>

  <p>"Elbette," dedi Oşima. Sonra parmaklarıyla kısa saçlarımı tarar gibi okşadı. "Elbette, böyle bir şey söz konusu olamaz."</p>

  <p>"Rüyalarımda bile mi?"</p>

  <p>"Hatta metafor olarak bile," dedi Oşima. "Alegori içinde ya da analoji içinde."</p>

  <p>"İstersen, bu akşam burada seninle kalabilirim," dedi Oşima biraz sonra. "Şuralardaki bir sandalyenin üzerinde bile uyuyabilirim."</p>

  <p>Teklifini reddettim. Tek başına kalmamın daha iyi olacağını söyledim.</p>

  <p>Oşima alnına dökülen kâküllerini geriye attı. Biraz tereddüt ettikten sonra, "Evet, cinsel açıdan özürlü, hem kadın hem de gay'im, ama eğer bundan endişeleniyorsan..."</p>

  <p>"Hayır, sorun o değil," dedim. "Sadece bu gece tek başıma kalıp düşünmek istiyorum. Birçok şey üst üste gelişti. Sorun yalnızca bu."</p>

  <p>Oşima, not kâğıdına telefon numarasını yazdı. "Eğer gece birisiyle konuşmak istersen, bu numarayı ara. Çekinme. Zaten, uykum çok hafiftir."</p>

  <p>Teşekkür ederek kâğıdı aldım.</p>

  <p><br /></p>

  <p>O gece ben hayalet gördüm.</p>
</body>
</html>
