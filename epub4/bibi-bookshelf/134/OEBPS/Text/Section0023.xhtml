<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>20</h2>

  <p>Donduruculu büyük kamyonun şoförü, Nakata'yı Tokyo-Nagoya otobanında Fucikava mola yerinin otoparkında bıraktığında, saat akşamın sekizini geçmişti. Nakata her zaman omzuna astığı çantası ve yarasa tipi şemsiyesiyle, yüksek yolcu koltuğundan indi.</p>

  <p>"Buradan sonrası için bir araba bulursun artık," dedi şoför başını pencereden dışarı çıkararak. "Şöyle bir dolaş, birini bulursun herhalde."</p>

  <p>"Teşekkür ederim. Çok makbule geçti."</p>

  <p>"Kendine dikkat et," dedi şoför, sonra da elini sallayıp uzaklaştı.</p>

  <p>Fucikava demişti şoför. Fucikava'nın neresi olduğunu, Nakata hiç bilmiyordu. Fakat Tokyo'dan ayrıldıktan sonra ağır ağır batıya doğru hareket ettiğinin farkındaydı. Pusulası olmasa, harita okuyamasa bile, bu kadarını içgüdüleriyle anlayabiliyordu. Daha ileri gitmek için, batıya devam eden bir araba bulması yeterli olacaktı.</p>

  <p>Nakata'nın karnı acıkmıştı, restoranda sulu erişte yemeye karar verdi. Çantasındaki pirinç köftesi ile çikolataya el sürmeyip acil durumlar için saklamak niyetindeydi. Okuma yazma bilmediğinden, sistemi anlaması biraz zamanını aldı. Restorana girmeden önce, otomatik makineden bilet almak gerekiyordu. Yazıları anlamayan Nakata'nın birilerinden yardım alması gerekiyordu. "Gözlerim pek iyi görmüyor da" deyince, orta yaşlı bir kadın Nakata'nın yerine parayı makineye koyarak, tuşuna basıp parasının üstünü verdi. Karşılaştığı insanlardan okuma yazma bilmediğini mümkün olduğunca gizlemesi gerektiğini, Nakata deneyimleriyle öğrenmişti. Çünkü arada sırada, durumu öğrenenlerin ona hayalet görmüş gibi baktığı olmuştu.</p>

  <p>Daha sonra Nakata, çantasını omzuna asıp şemsiyesini eline alarak, oralardaki kamyonların şoförleriyle konuştu. Batıya gittiğini, onu alıp alamayacaklarını sordu. Adamlar Nakata'nın yüzüne, giyim kuşamına baktıktan sonra kafalarını salladılar. Yaşlılar pek otostop yapmazdı ve adamlar da pek fazla karşılaşmadıkları bu durum karşısında temkinli davranıyorlardı. Çalıştıkları şirketlerin otostopçuları almalarını yasakladığını, kusura bakmamasını söylediler.</p>

  <p>Zaten, Nakano Semti'nden Tokyo-Nagoya otobanına girmek bile fazlasıyla zaman almıştı. Ne de olsa, Nakata'nın Nakano Semti'nden çıkmışlığı yoktu ve Tokyo-Nagoya otobanının girişinin neresi olduğunu da bilmiyordu. Gerekli olduğunda, özel pasosunun geçerli olduğu şehir otobüslerine bindiği olurdu, ama bilet almak gerektiren metro ve trenlere tek başına hiç binmemişti.</p>

  <p>Yedek kıyafet, temizlik malzemeleri ve yiyebileceği basit bir şeyleri çantasına tıkıştırıp hasırın altında biriktirdiği paraları bel kuşağının içine özenle yerleştirip o büyük yarasa tipi şemsiyesini eline alarak apartman dairesinden çıktığında sabahın onuydu. Şehir otobüsünün şoförüne, "Tokyo-Nagoya otobanına nasıl gidebilirim acaba?" diye sorduğunda adam kahkahalarla gülmüştü.</p>

  <p>"Bu otobüs, ancak Şincuku İstasyonu'na kadar gider. Şehir otobüsleri otobana çıkmaz zaten. Otobana gitmek için, şehirlerarası otobüslere binmen lazım."</p>

  <p>"Tokyo-Nagoya otobanından geçen otobüsler nereden kalkıyor acaba?"</p>

  <p>"Tokyo İstasyonu," diye yanıtladı şoför. "Bu otobüsle Şincuku İstasyonu'na kadar gidip oradan trenle Tokyo İstasyonu'na geçerek, orada numaralı koltuk bileti alıp otobüse binersin. O zaman Tokyo-Nagoya otobanına çıkarsın."</p>

  <p>Nakata tam olarak anlayamasa da o otobüse binip Şincuku İstasyonu'na kadar gitmişti. Fakat orası devasa bir şehir gibiydi. Öylesine kalabalıktı ki, doğru dürüst yolda yürümeyi bile becerememişti. Onlarca tren hattı vardı, hangisiyle Tokyo İstasyonu'na gidebileceğini hiç bilmiyordu. Birkaç kişiye nasıl gideceğini sordu, ama çok hızlı konuşuyor ve karmaşık şeyler anlatıyorlardı, anlattıkları da özel isimlerle doluydu. Hiçbiri Nakata'nın aklında kalmıyordu elbette. "Bu haliyle kedi Kavamura'yla konuşmaktan farksız," dedi Nakata içinden. Polis noktasına giderek sormayı aklından geçirdiyse de, bunadığını sanarak koruma altına almaya kalkabilirlerdi (daha önce bir kez öyle bir deneyimi olmuştu). İstasyonun yakınlarında amaçsızca dolaşırken, etrafın gürültülü havanın da etkisiyle gitgide kendini kötü hissetmeye başladı. Nakata elinden geldiğince kalabalığın daha az olduğu yöne doğru gidip gökdelenlerin arasında sıkışıp kalmış bir park buldu, orada da bir banka oturdu.</p>

  <p>Nakata, uzunca bir zaman çaresizlik içinde orada kalakaldı. Arada sırada kendi kendine bir şeyler söylenerek, avuç içiyle kısa kesilmiş saçlarını ovalıyordu. Parkta tek bir kedi bile yoktu. Kargalar gelip çöp kutusunu talan ettiler. Nakata, birçok kez gökyüzüne bakarak güneşin konumuna göre saatin kaç olduğunu tahmin etti. Hava, egzoz gazları yüzünden tuhaf bir renk almıştı.</p>

  <p>Öğlen saatlerinde, yakınlardaki binalarda çalışan insanlar ellerinde sefertaslarıyla parka gelip yemeklerini yediler. Nakata da yanına aldığı ekmeği yiyip termosta taşıdığı buğday çayını içti. Yanındaki banka iki genç kadın oturunca, Nakata onlara seslendi. Tokyo-Nagoya otobanına nasıl gidebileceğini sordu. Kadınlar, şehir otobüsünün şoförüyle aynı yanıtı verdiler. Çuo hattına binerek Tokyo İstasyonu'na gitmesi, orada da şehirlerarası otobüse binmesi gerekiyordu.</p>

  <p>"Bunu az önce denedim, ama başaramadım," dedi Nakata dürüstçe. "Bendeniz Nakata, bugüne kadar Nakano Semti'nden dışarı hiç çıkmadım. O yüzden doğru dürüst trene binmeyi bile beceremiyorum. Şehir otobüslerine binebiliyorum ancak. Okuma yazmam olmadığından, bilet de alamıyorum. Şehir otobüsüne binerek buraya kadar geldim, ama buradan ileriye gidemiyorum."</p>

  <p>Bunları duyan iki kadın çok şaşırdı. Okuma yazma bilmeyen bir adam. Fakat göründüğü kadarıyla zararsız bir ihtiyara benziyordu. Güler yüzlüydü, üstü başı düzgündü. Havanın o kadar iyi olduğu bir günde, o koca yarasa tipi şemsiyeyi yanında taşıması biraz akıllarına takılmıştı, ama evsiz barksız birine de benzemiyordu. Yüz hatları düzgün, her şeyden öte gözleri hayat doluydu.</p>

  <p>"Gerçekten Nakano Semti'nden dışarı hiç çıkmadın mı?" diye sordu siyah saçlı genç kadın.</p>

  <p>"Evet. Hep çıkmamaya gayret ettim. Bendeniz Nakata kaybolacak olursam, arayıp soranım bile olmaz çünkü."</p>

  <p>"Okuma yazma da bilmiyorsun," dedi saçlarını kahverengiye boyatmış genç kadın.</p>

  <p>"Evet. Hiç okuyamıyorum. Sayıları az çok anlıyorum, ama hesap da yapamıyorum."</p>

  <p>"Öyleyse trene binmen zor olur."</p>

  <p>"Evet. Çok zorlanıyorum. Bilet alamadığım için."</p>

  <p>"Zamanımız olsa istasyona kadar götürür trene bindirirdik, ama bizim birazdan şirkete dönmemiz gerekiyor. İstasyona gidecek kadar zamanımız yok. Kusura bakma olur mu?"</p>

  <p>"Hayır, hayır, böyle söylemeyin. Ben kendi başıma bir şeyler yapmaya çalışırım."</p>

  <p>"Buldum," dedi siyah saçlı kadın. "İşletme bölümündeki Togeguçi, bugün Yokohama'ya gideceğini söylememiş miydi?"</p>

  <p>"Evet, şimdi sen söyleyince hatırladım, söylemişti. Ona söylersek sorun çözülür. Biraz sıkıcı bir tiptir, ama kötü bir adam değildir," dedi kahverengi saçlı kadın.</p>

  <p>"Baksana amca. Okuma yazman yoksa, otostop yaparak gitsene gideceğin yere kadar," dedi siyah saçlı olanı.</p>

  <p>"Otostop?"</p>

  <p>"Yoldan geçen arabalardan götürmelerini rica ediyorsun işte. Genelde uzun yol kamyonları kabul eder. Özel arabalar pek almaz."</p>

  <p>"Uzun yol kamyonu, özel araba gibi sözcükleri tam olarak anlayamıyorum."</p>

  <p>"Sen yola çık hele. Bir şekilde hallolur. Ben de eskiden, öğrencilik zamanımda bir seferinde yapmıştım. Kamyon şoförleri çok nazik insanlardı."</p>

  <p>"İyi de amca, Tokyo-Nagoya otobanında nereye kadar gideceksin?" dedi kahverengi saçlı olanı.</p>

  <p>"Bilmiyorum."</p>

  <p>"Bilmiyor musun?"</p>

  <p>"Bilmiyorum, ama oraya gidersem anlarım. Önce Tokyo-Nagoya otobanında batıya doğru gitmeliyim. Yapmam gereken tek şey batıya doğru gitmek."</p>

  <p>İki kadın bakıştı; Nakata'nın konuşma tarzının ikna edici bir tarafı vardı. Ayrıca, ikisi de Nakata'ya karşı doğal bir yakınlık hissetmişti. Yemeklerini bitirince, boş kutuları çöp kutusuna atıp banktan kalktılar.</p>

  <p>"Amca, sen en iyisi bizimle gel. Bir şekilde hallederiz," dedi siyah saçlı olanı.</p>

  <p>Nakata onların ardından yakındaki kocaman bir binadan içeri girdi. O kadar büyük bir binaya, Nakata ilk kez giriyordu. İki kadın, Nakata'yı giriş lobisindeki banka oturtup, "Amca sen burada biraz bekle," dediler. Sonra da yan yana sıralanmış asansörlerden birinin içinde kayboldular. Öğlen yemeğinden dönen kadınlı erkekli şirket çalışanları, yarasa tipi şemsiyesini sımsıkı tutmuş, çantasını kucaklamış halde oturan Nakata'nın önünden birbiri ardına geçip gittiler. Bu da, Nakata'nın daha önce hiç görmediği bir manzaraydı. Erkekler kravatlıydı, kadınların elinde parlak çantalar, ayaklarında yüksek topuklu ayakkabılar vardı. Hepsi de, hızlı adımlarla aynı yöne yürüyordu. O kadar çok insanın burada bir araya gelip birlikte nasıl bir iş yaptıklarını Nakata anlayamadı.</p>

  <p>Nihayet iki kadın, yanlarında beyaz gömleğinin üzerine çizgili kravat takmış, sallanarak yürüyen uzun boylu bir adamla çıkageldiler. Sonra da adamı Nakata'yla tanıştırdılar.</p>

  <p>"Bu arkadaşın adı Togeguçi. Tam da şimdi Yokohama'ya kadar arabasıyla gidiyor. Seni de götürmeyi kabul etti. Orada başka bir araba bulursun artık. Batıya gitmek istediğini söyleyerek dolaşır, eğer bindirirlerse de, durduğunuz bir yerde yemek ısmarlarsın yeter. Tamam mı?" dedi kahverengi saçlı olanı.</p>

  <p>"Amca, o kadar paran var mı?" diye sordu siyah saçlı olanı.</p>

  <p>"Evet. O kadar param var."</p>

  <p>"Togeguçi, bu Nakata bizim tanıdığımız. Ona nazik davran olur mu?" dedi kahverengi saçlı olanı.</p>

  <p>"Eh, siz de bana nazik davranırsınız artık," dedi adam biraz ürkek bir yüz ifadesiyle.</p>

  <p>"İlerde belki," dedi siyah saçlı kadın.</p>

  <p>Ayrılmak üzereyken, iki kadın Nakata'ya, "Amca, bu da bizden sana yolluk. Acıktığında yersin," diyerek marketten aldıkları pirinç köftesi paketi ile çikolatayı verdiler. Nakata da teşekkür etti.</p>

  <p>"Gerçekten çok teşekkür ederim. Bu yaptıklarınıza nasıl teşekkür edeceğimi bilemiyorum. İkinizin hep güzel şeylerle karşılaşmanız için dua edeceğim."</p>

  <p>Kahverengi saçlı kadın, "Umarız duaların kabul olur," derken siyah saçlı arkadaşı kıkırdadı.</p>

  <p><br /></p>

  <p>Togeguçi adlı genç adam, Hiace'nin yolcu koltuğuna Nakata'yı oturtup başkent otobanı üzerinden Tokyo-Nagoya otobanına girdi. Kalabalık yol yer yer tıkanmıştı, ikisi o arada birçok şeyden konuştular. Togeguçi çekingen bir adamdı, başlangıçta pek fazla konuşmadıysa da, Nakata'nın varlığına alışınca neredeyse kendi kendine konuşurmuş gibi, sohbetin idaresini ele aldı. Birilerine içini dökmesi gerekiyordu; olasılıkla bir daha hiç karşılaşmayacağı Nakata'ya her şeyi dürüstçe anlatabilirdi. Evlenmek için sözleştikleri nişanlısıyla birkaç ay önce ayrıldığını, kızın bir başka adamla çıkmaya başladığını anlattı. Uzun süre kendisiyle nişanlı olduğu halde, gizlice o adamla da görüşmüştü kız. Şirketteki şefiyle pek anlaşamadığından, işi bırakmak istiyordu. Ortaokuldayken anne ve babası ayrılmıştı. Annesi hemen yeniden evlenmişti, ama evlendiği adam ipe sapa gelmez üçkâğıtçının tekiydi. Samimi bir arkadaşına toplu bir para borç vermişti ama o paranın geri geleceğinden pek umudu yoktu. Kaldığı apartmanda yan dairedeki öğrenci gece geç saatlere kadar yüksek sesle müzik dinlediği için doğru dürüst uyuyamıyordu.</p>

  <p>Nakata, onun anlattıklarını kibarca dinliyor, arada söylediklerini onaylıyor, nadiren de kendi fikrini söylüyordu. Araba limanın kuzeyindeki park alanına girdiğinde, Nakata o genç adamın yaşamı hakkındaki gerçeklerin neredeyse tümünü öğrenmişti. Pek anlayamadığı yerler de olmuştu, ama Togeguçi'nin düzenli bir yaşam arzuladığı halde, kendi dışında gelişen sorunlara bulaşarak sıkıntılar yaşayan, zavallı bir genç adam olduğunu, ana hatlarıyla anlayabilmişti.</p>

  <p>"Teşekkür ederim. Bendeniz Nakata'yı buraya kadar getirmeniz çok makbule geçti."</p>

  <p>"Hayır, hayır. Esas benim için birlikte seyahat etmek gerçekten çok iyi oldu Nakata Amca. Sayenizde biraz rahatladım. Biriyle açık açık konuşmayı özlemişim. Şimdiye kadar hiç kimseyle böyle konuşamamıştım. Umarım, bu kadar çok sıkıntıyı aynı anda anlatarak canınızı sıkmamışımdır."</p>

  <p>"Hiç sıkılmadım. Sizinle konuşmak benim için de çok iyi oldu Togeguçi Bey. Canımı sıkacak hiçbir şey olmadı. Böyle bir şeyi aklınıza getirmeyiniz. Togeguçi Bey, bundan sonra sizin hayatınızda da mutlaka güzel şeylerle karşılaşacağınızı umuyorum."</p>

  <p>Genç adam cüzdanından bir telefon kartı çıkarıp Nakata'ya uzattı. "Bunu sana vereyim. Bizim şirketin hazırlattığı özel telefon kartı. Yolluk olarak kabul et lütfen. Bundan başka verebileceğim bir şey yok, kusura bakmayın."</p>

  <p>"Teşekkür ederim," diye, Nakata kartı alıp özenle cüzdanına içine yerleştirdi. Nakata'nın telefonla arayabileceği hiç kimse yoktu; zaten nasıl telefon edileceğini de bilmiyordu, ama reddetmesinin pek hoş olmayacağını düşünmüştü. Saat öğleden sonra üç olmuştu.</p>

  <p><br /></p>

  <p>Nakata'nın kendisini Fucikava'ya kadar götürecek şoförü bulması, bir saatini aldı. Şoför taze balık taşıyan donduruculu bir kamyon kullanıyordu. Kırk yaşlarında, iriyarı bir adamdı. Kolları kütük gibi kalındı, göbeği dışarı fırlamıştı.</p>

  <p>"Biraz balık kokar ama..." dedi şoför.</p>

  <p>"Balık çok sevdiğim bir şeydir," dedi Nakata.</p>

  <p>Şoför güldü. "Sen farklı bir adamsın."</p>

  <p>"Evet. Arada sırada öyle dedikleri olur."</p>

  <p>"Farklı insanları severim," dedi şoför. "Şu âlemde, yüzlerindeki sıradanlığı bozmamaya çalışarak, düzenli bir hayat yaşıyor gibi görünenler daha güvenilmez olur çünkü."</p>

  <p>"Öyle mi acaba?"</p>

  <p>"Öyle elbette. Benim şahsi düşüncem öyle."</p>

  <p>"Bendeniz Nakata'nın pek fazla şahsi düşüncesi yoktur. Yılanbalığını severim gerçi."</p>

  <p>"Bu da şahsi bir düşünce tabii. Yılanbalığı sevmek."</p>

  <p>"Yılanbalığı şahsi bir düşünce midir?"</p>

  <p>"Evet. 'Yılanbalığı severim diyebilmek' başlı başına şahsi bir düşünceyi ifade etmek anlamına gelir."</p>

  <p>İki adam, aşağı yukarı bu şekilde konuşarak Fucikava'ya kadar gittiler. Şoförün adı Hagita'ydı.</p>

  <p>"Nakata. Sence dünya bundan sonra nasıl bir hal alacak?" diye sordu şoför.</p>

  <p>"Özür dilerim, ama bendeniz Nakata pek akıllı değilimdir, öyle şeyleri hiç bilmem," dedi Nakata.</p>

  <p>"Şahsi düşünce sahibi olmak ile akıllı olmak arasında pek alaka yoktur."</p>

  <p>"İyi de Hagita Bey, insan pek akıllı olmayınca düşünmeyi de beceremez."</p>

  <p>"Tamam da, sen yılanbalığı seviyorsun değil mi?"</p>

  <p>"Evet, bendeniz Nakata yılanbalığını çok severim."</p>

  <p>"Bu bağıl unsur durumu işte."</p>

  <p>"Ne durumu?"</p>

  <p>"Nakata, sen pilav üstü yumurtalı tavuk sever misin?"</p>

  <p>"Evet. Sevdiğim şeyler arasındadır."</p>

  <p>"Bu da bağıl unsur durumu işte," dedi şoför. "Bu tür bağıl unsurlar üst üste gelince anlam dediğimiz şey çıkar ortaya. Bağlantı unsurları çoğaldıkça anlam da derinleşir. Yılanbalığı olsun, pilav üstü yumurtalı tavuk olsun, ızgara balık olsun, ne olursa olsun. Anlayabildin mi?"</p>

  <p>"Pek anlayamadım. Söylemeye çalıştığınız yemeklerle ilgili bir şey mi?"</p>

  <p>"Yemeklerle sınırlı değil, söylemeye çalıştığım şey. Yani karşındaki nasıl bir şey olursa olsun, insan bu şekilde yaşadığı müddetçe, çevresindeki şeyler ile kendisi arasında anlamlar ortaya çıkar. Önemli olan tüm bu anlamların doğal olup olmamasıdır. İnsanın akıllı olup olmamasının bununla ilgisi yoktur. Önemli olan bunları kendi gözünle görüp göremediğindir. Olay bundan ibaret işte."</p>

  <p>"Siz akıllı bir adammışsınız Hagita Bey."</p>

  <p>Hagita yüksek sesle güldü. "Şimdi dedim ya sana, akıllı olup olmamanın konumuzla ilgisi yok. Zaten o kadar akıllı bir adam da değilimdir. Yalnızca, benim kendime özgü düşüncelerim var. O yüzden insanlar benden uzak dururlar. Hemen can sıkıcı şeyler söylememden çekinirler. Genelde, kendi kendine düşünebilen insanlardan pek hoşlanılmaz."</p>

  <p>"Hâlâ tam olarak anlayabilmiş değilim, ama bendeniz Nakata'nın yılanbalığı sevmesi ve pilav üstü yumurtalı tavuk sevmesi arasında bir ilişki olduğunu mu söylemeye çalışıyorsunuz?"</p>

  <p>"Eh, basite indirgersek öyle. Nakata olarak bildiğimiz insan ile Nakata'nın ilişkisi olan şeyler arasında mutlaka bir bağ ortaya çıkar. O bağların şemasını genişlettiğimizde, Nakata ile para babası arasındaki ilişki, Nakata ile proletarya arasındaki ilişki, doğal olarak ortaya çıkıverir."</p>

  <p>"Porul... nasıl demiştiniz?"</p>

  <p>"Proletarya," dedi Hagita o koca elini direksiyondan ayırıp Nakata'ya göstererek. Adamın eli Nakata'ya beyzbol eldiveni gibi görünmüştü. "Benim gibi canla başla, alın teri dökerek çalışanlardır proletarya. Buna karşın, bir koltukta oturup vücudunu milim kımıldatmadan, sağa sola emirler vererek, benden milyonlarca kat daha fazlasını kazananlar da para babalarıdır."</p>

  <p>"O para babası dediğiniz adamı tanımıyorum. Bendeniz Nakata yoksul bir adamım, öyle büyük insanları pek tanımam. Büyük adam olarak Tokyo valisinden başka kimseyi bilmem. Vali Bey para babası mıdır?"</p>

  <p>"Eh, öyle sayılır. Vali dediğin genelde para babalarının köpeği gibi bir şeydir."</p>

  <p>"Vali Bey köpek midir?" Nakata bir an aklına onu Johnnie Walker'ın evine götüren köpeği getirdi ve o uğursuz görüntü vali haline geliverdi.</p>

  <p>"Öyle köpekler ortalıkta cirit atıyor şu âlemde. Kuyruk sallaya sallaya."</p>

  <p>"Kuyruk?"</p>

  <p>"Eh, yalakalar ya, ondan."</p>

  <p>"Para babalarının kedisi yok mudur?" diye sordu Nakata.</p>

  <p>Bunu duyan şoför kahkahalarla güldü. "Amma tuhaf adamsın Nakata yahu! Senin gibi adamları çok severim. Demek, para babalarının kedisi olur mu?! Gerçekten çok özgün bir fikir oldu bu."</p>

  <p>"Şey... Hagita Bey?"</p>

  <p>"Evet?"</p>

  <p>"Bendeniz Nakata yoksulum, her ay Vali Bey'den yardım alıyordum. Acaba yanlış bir iş mi yapıyordum?"</p>

  <p>"Ayda ne kadar alıyordun?"</p>

  <p>Nakata miktarı söyledi. Hagita yüzünü buruşturdu.</p>

  <p>"Şu zamanda o kadar parayla yaşamak çok zor olur."</p>

  <p>"O kadar da değil. Bendeniz Nakata pek fazla para harcamam. Yalnız, o yardım dışında, çevredeki kayıp kedileri bulup getirir, onun için teşekkür mahiyetinde para alırdım."</p>

  <p>"Bak sen! Profesyonel kedi arayıcısı," dedi Hagita şaşkın bir yüz ifadesiyle. "Şu işe bak. Sen gerçekten eşine az rastlanır bir adamsın."</p>

  <p>"Gerçeği söylemek gerekirse, bendeniz Nakata kedilerle konuşabilirim," dedi Nakata bir cesaretle. "Kedilerin dilini bendeniz Nakata anlayabilirim. O yüzden, çok sayıda kediyi bulup sahiplerine verdim."</p>

  <p>Hagita başını salladı. "İnanırım doğrusu. Sen diyorsan, mutlaka yapabiliyorsundur. Bu beni hiç şaşırtmaz."</p>

  <p>"Fakat çok yakın bir zaman önce, bendeniz Nakata kedilerin dilini anlayamaz hale geldim. Nedendir bilmem."</p>

  <p>"Dünya her gün değişim içindedir Nakata. Her sabah saati gelince hava aydınlanır. Fakat karşındaki dünya dünkünden farklıdır. Uyanan da aynı Nakata değildir. Anlayabiliyor musun?"</p>

  <p>"Evet."</p>

  <p>"Bağıl unsurlar da değişir. Kim para babası, kim proletarya? Hangisi sağ, hangisi sol? Enformasyon devrimi, hisse senetleri, sermayenin akışkanlığı, iş kapasitesinin yeniden düzenlenmesi, çokuluslu şirketler... İyi olan ne, kötü olan ne? Her şeyin sınırı kaybolmaya başladı. Senin kedilerin dilini anlayamaz hale gelmenin nedeni, belki de budur."</p>

  <p>"Bendeniz Nakata, söylediklerinizden sadece sağ ve solu birbirinden ayırt edebilirim. Burası sağ, burası sol. Yanlış mı?"</p>

  <p>"Doğru," dedi Hagita başını sallayarak. "Yeter de artar bile."</p>

  <p>İkisi son olarak mola yerindeki restorana girip yemeklerini yediler. Hagita iki porsiyon yılanbalığı ısmarlayıp parasını kendi ödedi. Nakata, kendisini oraya kadar getirdiği için hesabı ödemek istediğini söylediyse de, Hagita başını iki yana salladı.</p>

  <p>"Bırak şimdi! Ben de zengin değilim, ama sen Tokyo valisinin kirli parasına muhtaç durumdasın," dedi.</p>

  <p>"Teşekkür ederim. Kesenize bereket o zaman," dedi Nakata. Davranışı Hagita'nın gururunu okşamaya yetmişti.</p>

  <p>Fucikava servis alanında bir saat kadar şoförlere sora sora dolaştıysa da, Nakata'yı almayı kabul eden çıkmadı. Yine de, Nakata ne telaşlandı ne de hayal kırıklığına uğradı. Onun zihninde, zaman çok ağır akıyordu. Hatta belki de hiç akmıyordu.</p>

  <p>Nakata biraz hava almak için dışarı çıkıp çevrede amaçsızca dolaşmaya başladı. Havada bulut yoktu, ayın yüzey şekilleri bile rahatça görülebiliyordu. Nakata yarasa şemsiyesinin ucuyla, asfaltı tıkırdatarak dolaşmaya devam etti. Park yerinde onlarca devasa kamyon, hayvanlar gibi yan yana dizilmiş, dinleniyordu. Aralarında insan boyunda yirmi tekerleği olanlar da vardı. Nakata bir süre bu manzarayı izledi. Bu kadar çok, bu kadar büyük araba böyle bir gece vakti yollara düşmüşlerdi. Acaba ne yüklüydüler? Nakata'nın aklına hayaline gelmeyecek şeyler olduğu kesindi. Konteynerlerin üzerindeki bir harfi bile okuyabilse, yüklerinin ne olduğunu anlayabilir miydi acaba?</p>

  <p>Biraz daha yürüyünce, otoparkın ucunda, arabaların gölgesinin azaldığı bir yerde, on kadar motosikletin park halinde olduğunu gördü. Motosikletlerin yakınında, genç erkekler toplanmış, bağıra çağıra konuşuyorlardı. Daire halinde bir şeyin etrafına toplanmış gibiydiler. Nakata merak ederek gidip bakmak istedi. Belki de hiç görmediği bir şeyle karşılaşabilirdi.</p>

  <p>Yaklaştığında, daire halinde toplanmış gençlerin, ortalarına aldıkları birini tekmeleyip yumrukladıklarını anladı. Çoğunun eli boştu, ama içlerinden birinin elinde zincir vardı, bir diğeri ise polis copu gibi siyah bir çubuk tutuyordu. Çoğu saçlarını kahverengi ve sarıya boyamıştı. Ön düğmeleri tamamen açık kısa kollu gömlekler, tişörtler ya da atletler giymişlerdi. Aralarında omzuna dövme yaptırmış olanları da vardı. Yerde yatan, tekmeler yumruklar savurdukları oğlan da onlarla aynı kılıktaydı. Nakata yarasa tipi şemsiyesinin ucuyla asfaltı tıkırdatarak yaklaşınca, oğlanlardan bazıları ona doğru dik dik bakmaya başladılar. Ama karşılarındakinin zararsız bir ihtiyar olduğunu görünce rahatladılar.</p>

  <p>"Amca! Sen uzaklaş hele!" dedi içlerinden biri.</p>

  <p>Nakata aldırmadan yanlarına yaklaştı. Yerdeki oğlanın ağzından kan geliyor gibiydi.</p>

  <p>"Kan akıyor. Devam ederseniz ölür," dedi Nakata.</p>

  <p>Oğlanlar bir an sessiz kaldılar.</p>

  <p>"Amca! Elimiz değmişken seni de birlikte gebertelim istersen!" dedi elinde zincir olan oğlan. "Ha bir kişi gebertmişiz, ha iki kişi! Ne fark eder?!"</p>

  <p>"Nedensiz insan öldürülmez," dedi Nakata.</p>

  <p>"Nedensiz insan öldürülmez," dedi içlerinden biri Nakata'nın taklidini yaparak. Bazıları güldüler.</p>

  <p>"Bizim de kendimize göre nedenlerimiz var. Ölür ya da ölmez, sana ne! O şemsiyeni aç da yağmur yağmadan toz ol buradan!" dedi bir başkası.</p>

  <p>Yerdeki oğlan debelenerek doğrulmaya kalkınca, kafasını sıfıra vurdurmuş bir oğlan, itfaiyeci çizmesiyle böğrünü tekmeleyiverdi.</p>

  <p>Nakata gözlerini kapattı. İçinde bir şeylerin kıpırdanmaya başladığını hissedebiliyordu. Bastırmaya gücünün yetebileceği bir şey değildi. Hafiften midesi bulandı. Johnnie Walker'a bıçağı sapladığı andaki hisler bir anda geri dönmüştü. Bıçağı sapladığı anda, ellerine yerleşen hisler hâlâ orada gibiydi. "Bağıl unsur durumu," dedi Nakata kendi kendine. Bu durum, Hagita'nın söylediği bağıl unsur durumuyla örtüşüyor muydu acaba? Yılanbalığı = Bıçak = Johnnie Walker. Oğlanların sesi boğuklaşmaya başlamıştı, ne dediklerini tam olarak anlayamıyordu. Otobandan aralıksız olarak gelen teker gürültüsüyle karışınca farklı bir tonlama çıkıyordu ortaya. Kalbi iyice sıkışıyor, sonra da kanını vücudunun tek bir noktasına pompalıyordu sanki. Gecenin karanlığı onu iyice sarmalamıştı.</p>

  <p>Nakata gözlerini havaya çevirdi, sonra yavaşça yarasa tipi şemsiyesini açarak başının üstüne tuttu. Sonra dikkatli hareketlerle birkaç adım geri çekilerek oğlanlarla arasındaki mesafeyi açtı. Etrafına bakındı, sonra birkaç adım daha geri çekildi. Onun bu hareketlerini gören oğlanlar gülmeye başladılar.</p>

  <p>"Bu amca süper çıktı ya!" dedi birisi. "Ciddi ciddi şemsiye açtı!" Fakat gülmeleri pek uzun sürmedi. Aniden havadan vıcık vıcık, görmeye pek alışık olmadıkları bir şey yağmaya başladı. Ayaklarının altındaki asfalta düştükçe şlap şlap sesler çıkaran bir şey. Oğlanlar çevreledikleri avlarını tekmelemeyi bırakıp havaya bakmaya başladılar. Havada bulut yoktu. Fakat o şeyler havanın bir noktasından yağmaya devam ediyordu. Başlangıçta tek tek düşüyordu, ama gitgide çoğalıp bardaktan boşanır gibi yağmaya başladı. Havadan yağan şey, üç santim boyunda siyah bir şeydi. Park yerinin ışıkları altında parıldayan o şey, sanki siyah dolu parçaları gibi görünüyordu. O tuhaf, dolu gibi şeyler oğlanların omuzlarına, kollarına, boyunlarına denk geldiğinde yapışıp kalıyordu. Ellerini uzatıp almaya çalıştıklarında ise sökülmüyordu.</p>

  <p>"Sülük!" dedi içlerinden biri.</p>

  <p>Sanki bir işaret verilmiş gibi, oğlanlar bağıra çağıra otoparkı koşarak kat edip tuvaletlere yöneldiler. Yolda, içlerinden biri aradan geçen küçük bir arabaya çarptıysa da, araba yavaş gittiğinden, bir şey olmadı. Sarı saçlı oğlan önce yere devrildi, sonra ayağa kalkınca arabanın kaportasına olanca gücüyle vurup arabayı kullanan adama bağırmaya başladı. Fakat başka bir şey yapmadan topallayarak tuvalete koşturdu.</p>

  <p>Sülüklerin yağışı bir süre aynı şekilde devam etti, derken yavaş yavaş azalıp sonra da kesildi. Nakata şemsiyesini kapatıp üzerindeki sülükleri temizledikten sonra, yerde yatan oğlana bakmaya gitti. Ortalık sülük kaynıyordu, pek fazla yaklaşamadı. Oğlan da sülüklerin altında kalmıştı. Dikkatli bakınca, oğlanın patlayan gözkapağının kanadığını gördü. Dişleri de kırılmış gibiydi. Nakata'nın tek başına yapabileceği bir şey yoktu. Birilerini çağırması gerekiyordu. Yürüyerek restorana döndü, otoparkın kıyısında bir delikanlının yaralı halde yerde yattığını görevli personele iletti. "Polis çağıralım, yoksa ölecek," dedi Nakata.</p>

  <p>Çok geçmeden Nakata kendisini Kobe'ye kadar alabileceğini söyleyen bir kamyon şoförü buldu. Yirmili yaşlarının ortalarında bir adamdı, uykulu gözlerle bakıyordu. Saçlarını atkuyruğu yapmış, kulağına da küpe takmıştı; başına Çuniçi Dragons amblemli beyzbol şapkası geçirmiş, tek başına haftalık bir manga dergisi okuyordu. Üzerinde desenleri gösterişli bir Hawaii tişört, ayaklarında da kocaman Nike marka ayakkabılar vardı. Boyu pek uzun değildi. Sigarasının izmaritini, yeni bitirdiği sulu erişte tabağının içinde söndürmüştü; sanki çok normal bir şeymiş gibi. Adam, Nakata'nın yüzüne uzun uzun bakmış, sonra da gönülsüzce kabul etmişti. "Tamam, gel bakalım benimle. Sen benim dedeme benziyorsun. Kıyafetlerin, konuşma tarzının tuhaflığı falan... Son zamanlara doğru artık iyice bunamıştı, geçenlerde de öldü."</p>

  <p>"Herhalde sabaha kadar Kobe'ye varmış oluruz," dedi adam. Kobe'deki bir alışveriş merkezine teslim edilecek mobilyaları taşıyordu. Otoparktan ayrılırken bir kazaya tanık oldular. Polis arabaları olay yerine gelmişti. Kırmızı lambaları yanıp yanıp sönüyor, polislerden biri elinde feneriyle otoparka giriş çıkışları yönlendiriyordu. O kadar ağır bir kaza değildi. Fakat zincirleme kaza olmuştu. Küçük kamyonetlerden birinin yan kaportası göçmüş, çarpan otomobilin stop lambaları dağılmıştı. Şoför camdan kafasını çıkardı, polisle bir şeyler konuştu. Sonra da camı kapattı.</p>

  <p>"Havadan oluk oluk sülük yağmış," dedi umursamaz bir ses tonuyla. "Arabaların tekerleri ezince de zemin kayganlaşmış, direksiyon hâkimiyeti kaybolmuş. Onun için, 'Dikkatli sür,' dedi. Bir de buralardaki çete içinde kavga çıkmış, biri yaralanmış. Bir taraftan sülükler, bir taraftan çeteler, iki pislik aynı anda aynı yerde. Durduk yerde polislerin başına bela işte."</p>

  <p>Hızını düşürüp, dikkatle çıkışa yöneldi. Yine de, tekerlekler birkaç yerde kaydı. Her seferinde direksiyonu hafifçe oynatarak kamyonun dengesini sağladı.</p>

  <p>"Şu işe bak! Bir hayli yağmış olmalı," dedi. "Yol iyice kayganlaşmış. O bir yana, bu sülük dediğin de iğrenç bir şeydir. Baksana amca, sana hiç sülük yapıştığı oldu mu?"</p>

  <p>"Hayır. Anımsadığım kadarıyla öyle bir deneyimim olmadı."</p>

  <p>"Ben Gifu'da bir dağ köyünde büyüdüm. O yüzden başıma çok geldi. Koruda yürürken, yukarıdan düşüverirlerdi bazen. Ormanın derin yerlerinde de ayaklarımıza yapışırdı. Yani övünülecek bir şey değil, ama sülüklerden iyi anlarım. Bu sülük dediğin bir yapıştı mıydı, çok zor sökülür. Büyükleri çok güçlüdür, sökünce deriyi bile koparttığı olur. O yüzden, ateş değdirip düşürmek lazım. Korkunç hayvanlar. Deriye yapışıp kan emiyorlar. Kanı emdikten sonra balon gibi olurlar. İğrenç değil mi?"</p>

  <p>"Evet. Haklısın," dedi Nakata.</p>

  <p>"İyi de, sülük dediğin servis alanının otoparkının ortasına yağmaz ki! Yağmur olsa neyse. Böyle saçma bir şeyi hiç duymadım. Buralardaki tipler, sülükten hiç anlamıyorlar. Hiç havadan sülük yağar mı yahu? Değil mi?"</p>

  <p>Nakata bu soruyu yanıtlamadı.</p>

  <p>"Birkaç yıl önce Yamanaşi'de ortalığı kırkayaklar basmıştı, o zaman da tekerler kaymıştı. Aynen buradaki gibi, trafik kazası da olmuştu. Demiryolu hatları kullanılamaz hale gelince trenler de durmuştu. Fakat kırkayaklar havadan yağmamıştı elbette. Oralardan bir yerden çıkıp gelmişlerdi. İnsan biraz düşünse anlar gerçi."</p>

  <p>"Bendeniz Nakata da, bir zamanlar Yamanaşi'de yaşadım. Savaş yıllarında."</p>

  <p>"Yapma yahu? Hangi savaş?" diye sordu şoför.</p>
</body>
</html>
