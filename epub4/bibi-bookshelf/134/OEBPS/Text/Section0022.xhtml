<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>19</h2>

  <p>Günlerden pazartesi olduğu için kütüphane kapalıydı. Kütüphane normalde de sessizdi, ama tatil günü olduğundan haddinden fazla sessizdi. Zamanın unutup gittiği bir yer gibiydi. Belki de, zamana yakalanmamak için nefesini tutarak gizlenen bir yer gibi duruyordu demek daha doğru olabilir.</p>

  <p>Okuma salonunun ilerisindeki "Personel Harici Girilmez" yazılı levhanın asılı olduğu koridora geçince çalışanların içecek hazırlamak, ısıtmak için kullandığı bir tezgâh vardı. Fırın da vardı. Daha iç tarafta ise misafir odasının kapısı bulunuyordu. Odada basit bir banyo ve elbise dolabı vardı. Tek kişilik yatak, başucundaki sehpanın üzerinde okuma lambası ve alarmlı saat konmuştu. Yazı masası, üzerinde yine okuma lambası. Beyaz döşemeli fiskos takımı ve elbiselerin katlanıp konabileceği komodin. Küçük bir buzdolabı, üzerine kap kacak koymak için raf. Yemek için basit bir şeyler hazırlamak istendiğinde, kapının dışındaki tezgâh kullanılabilirdi. Banyoda sabun, şampuan, saç kurutma makinesi ve havlu da vardı. Bir insanın kısa bir süre rahatça kalabilmesi için gerekli her şey konulmuştu. Batı yönündeki pencereden bahçe görünüyordu. Akşam saatleri yaklaşmıştı, batmaya başlayan güneş servilerin ardında ışıklar saçıyordu.</p>

  <p>"Eve dönmeye üşendiğimde arada sırada burada kaldığım olur, ama benden başka bu odayı kullanan olmadı," dedi Oşima. "Benim bildiğim kadarıyla, Saeki Hanım bu odaya hiç girmez. Yani bu odada kaldığında, seni rahatsız eden olmaz."</p>

  <p>Sırt çantamı yere bırakıp odaya şöyle bir göz gezdirdim.</p>

  <p>"Çarşaf takımı var, buzdolabına da ilk günlerde ihtiyacın olabilecek şeyleri koydum. Süt, meyve, sebze, tereyağı, salam, peynir... Teferruatlı yemekler biraz zor olur, ama sandviç hazırlayabilir, sebzelerini dilimleyerek salata yapabilirsin. Doğru dürüst bir şeyler yemek istediğinde ya paket servis sipariş et ya da dışarı yemeye git. Çamaşırlarını banyoda kendin yıkaman gerekecek. Söylemeyi unuttuğum bir şey kaldı mı?"</p>

  <p>"Saeki Hanım normalde burada oluyor mu?"</p>

  <p>Oşima parmağıyla tavanı gösterdi. "Kütüphane gezisinde ikinci kattaki çalışma odasını görmüşsündür. O hep orada bir şeyler yazar. Ben yerimden ayrıldığımda aşağı inerek yerime bakar. Fakat aşağıda işi olmadığı müddetçe orada olur."</p>

  <p>Başımı salladım.</p>

  <p>"Yarın saat ondan önce gelir, yapman gereken işlerin ayrıntılarını anlatırım. O zamana kadar keyfine bak."</p>

  <p>"Her şey için teşekkürler," dedim.</p>

  <p><i>"My pleasure,"</i><a href="../Text/Section0054.xhtml#Footnote0009" id="Feedback0009"><sup>[9]</sup></a> diye İngilizce yanıtladı.</p>

  <p>Oşima gittikten sonra, sırt çantamın içindekileri düzenlemeye başladım. Az sayıdaki giysimi komodinin çekmecelerine yerleştirip gömlek ve ceket türü eşyalarımı askıya asarak dolaba koydum. Defter ve yazı gereçlerimi masanın üstüne, temizlik malzemelerimi banyoya koydum, sırt çantamı da dolaba tıkıştırdım.</p>

  <p>Odanın içinde süs namına pek bir şey yoktu, ama yalnızca duvarda küçük bir yağlıboya resim asılıydı. Sahildeki bir çocuğun realist tarzda yapılmış resmiydi bu. Resim fena sayılmazdı. Belki de isim yapmış bir ressamın eseriydi. Çocuk, on iki yaşlarında falan olmalıydı. Beyaz bir güneş şapkası takmış, küçük bir iskemleye oturmuş. Dirseğini kolçağa dayayarak, elini şakağına destek koymuş. Yüzünde bir parça hüzünlü, bir parça bilgiç bir ifade var. Siyah bir Alman kurt köpeği, sanki çocuğu koruyormuş gibi yanına oturmuş. Arka planda deniz ve birkaç insan daha resmedilmiş, ama yüzleri belirgin değil. Denizin açıklarında küçük bir ada görünüyor. Denizin yukarısında sıkılmış yumruk şeklinde bulutlar var. Tam bir yaz manzarası. Masanın önündeki sandalyeye oturup bir süre resme baktım. Baktıkça, dalgaların sesini gerçekten duyuyor, deniz kokusunu alıyormuşum gibi bir hisse kapıldım.</p>

  <p>Resimdeki çocuk, bir zamanlar bu odayı kullanan çocukla aynı kişi olabilir. Saeki Hanım'la yaşıt, âşık olduğu delikanlı. Yirmi yaşındayken, öğrenci olaylarında çatışmalar sırasında hayatı anlamsızca sona eren delikanlı. Bundan emin olmam imkânsızdı, ama içimdeki ses öyle diyordu. Resimdeki manzara da, yakınlardaki deniz manzarasını andırıyordu. Eğer öyleyse, resimdeki manzara kırk yıl öncesinin manzarası olmalı. Kırk yıl, benim açımdan neredeyse sonsuzluğa yakın bir süre. Kırk yıl sonraki halimi aklımda canlandırmayı denedim. Ama uzaydaki en uzak noktayı aklımda canlandırmaya çalışıyormuşum gibi hissettim kendimi.</p>

  <p><br /></p>

  <p>Ertesi sabah Oşima gelince, bana önce kütüphaneyi nasıl açacağımı öğretti. Kilitleri ve pencereleri açarak içeriyi havalandıracak, yerleri şöyle bir süpürecek, masaların üstünü bezle silecek, vazonun suyunu değiştirecek, ışıkları açacak, duruma göre bahçeyi sulayacak, zamanı gelince ön kapıyı açacaktım. Kapanışta da, bu sıralamayı tersine doğru yapacaktım. Pencereleri kilitleyecek, masaları yine bezle silecek, ışıkları söndürecek, kapıyı kapatacaktım.</p>

  <p>"Burada çalınacak bir şey olduğunu sanmıyorum. Belki, kapı ve pencereleri kapatmak için titizlenmeye gerek olmayabilir," dedi Oşima. "Fakat düzensizliği Saeki Hanım da, ben de sevmeyiz. O yüzden titizleniriz. Burası bizim evimiz. O yüzden buraya saygı duyuyoruz. Senin de olabildiğince özen göstermeni istiyorum."</p>

  <p>Başımı salladım.</p>

  <p>Sonra danışma bankosunda neler yapmak gerektiğini anlattı. Orada oturduğumda neler yapmam gerektiğini. Kütüphaneyi ziyarete gelenlere açıklamaların nasıl yapılacağını.</p>

  <p>"Bir süre benim yanımda durup yaptıklarıma bakarak öğrenmende fayda var. O kadar zor bir iş değildir. Eğer sana zor gelen bir durumla karşılaşırsan, ikinci kata gidip Saeki Hanım'ı çağırırsın. Gerisini o halleder zaten."</p>

  <p>Saeki Hanım saat on bire doğru geldi. Kullandığı VW Golf'ün kendine özgü bir motor sesi vardı, onun geldiği hemen anlaşılıyordu. Arabasını otoparka bırakıp arka girişten gelerek Oşima ve beni selamladı. "Günaydın!" Oşima ve ben aynı anda yanıtladık: "Günaydın!" Aramızdaki diyalog bundan ibaretti. Saeki Hanım lacivert, kısa kollu, tek parça bir elbise giymiş, keten ceketini eline almıştı. Omzuna da çantasını asmıştı. Herhangi bir aksesuar takmamış, pek makyaj da yapmamıştı. Yine de, onda karşısındakinin başını döndüren bir şeyler vardı. Oşima ve benim karşımda durup önce bir şeyler söyleyecek gibi olduysa da bir şey söylemedi. Bana bakarak hafifçe gülümsedikten sonra merdivenlerden sessizce ikinci kata çıktı.</p>

  <p>"Endişelenme," dedi Oşima. "Seninle ilgili her şeyi biliyor, sorun yok. Gereksiz yere konuşmayı sevmez sadece."</p>

  <p>Saat on bir olunca Oşima'yla birlikte kütüphaneyi açtık. Bir süre gelen giden olmadı. Oşima arama bilgisayarının nasıl kullanılacağını öğretti. Kütüphanelerde genelde IBM kullanıldığından, kullanım şekline alışıktım. Sonra tasnif kartlarının düzenlenme şeklini anlattı. Her gün postayla birkaç yeni kitap geldiğinden, kitapların künyesini el yazısıyla kartlara geçmek de yapılacak işlerden biriydi.</p>

  <p>On bir buçukta iki kadın geldi. İkisi de aynı kesim kot pantolon giymişti. Kısa boylu olanı sporcu Mizunaga gibi saçlarını kısa kestirmiş, uzun boylu olanı ise saçlarını örmüştü. İkisinin de ayağında spor ayakkabı vardı. Biri Nike, diğeri de Asics. Uzun boylu olanı kırk yaşlarında, kısa boylu olanıysa otuz yaşlarında gösteriyordu. Uzun boylu olanı çapraz kareli gömlek giyip gözlük takmış, kısa boylu olanıysa üzerine beyaz bir bluz giymişti. İkisinin de sırtında küçük sırt çantaları, yüzlerinde de bulutlu hava gibi sevimsiz bir ifade vardı. Konuşkan da değillerdi. Oşima girişte eşyalarını emanete alırken, kadınlar sinirli hareketlerle not almak için çantalarından defter kalem çıkardılar.</p>

  <p>İki kadın rafları tek tek kontrol edip tasnif kartlarını gözden geçiriyor, arada sırada defterlerine not düşüyorlardı. Kitap okumuyor, okuma masalarına da oturmuyorlardı. Kütüphane okurundan ziyade depo incelemesine gelmiş vergi dairesi memurlarını andırıyorlardı. Oşima'nın da onların kim oldukları, kütüphaneye ne amaçla geldikleri konusunda bir fikri yoktu. Oşima bana ne olup bittiğini anlamadığını söylemek ister gibi bakıp omzunu silkti. En iyimser ifadeyle içimde kötü bir his oluşmuştu.</p>

  <p>Öğlen saatlerinde Oşima bahçede yemeğini yerken, ben de onun yerine danışma bankosuna oturdum.</p>

  <p>"Sormak istediğim bir şey vardı," dedi kadınlardan biri yaklaşarak. Uzun boylu olanıydı. Ses tonu tedirgin ediciydi. Sanki rafların arasında unutulmuş bir ekmek parçası bulmuş da onu söyleyecekmiş gibi. "Buyrun. Sorun nedir?"</p>

  <p>Kaşlarını büzüp sanki tuhaf bir şeye bakıyormuş gibi beni süzdü. "Baksana, sen lise öğrencisisin değil mi?"</p>

  <p>"Evet. Öyle. Burada staj görüyorum," diye yanıtladım.</p>

  <p>"Derdimizi anlatabileceğimiz başka biri yok mu?"</p>

  <p>Bahçeye çıkıp Oşima'yı çağırdım. Kahvesini sakince yudumlayıp, dizine düşen ekmek kırıntılarını iyice silkeledikten sonra içeri girdi.</p>

  <p>"Buyrun. Nasıl yardım edebilirim?" dedi Oşima tüm cana yakınlığını takınarak.</p>

  <p>"Doğrusunu söylemek gerekirse, üyesi olduğumuz örgüt, kadınlar açısından tüm Japonya'daki kültürel kuruluşların kullanım kolaylığı, kullanımda sağladıkları eşitlik gibi konularda genel bir araştırma yapıyor," dedi kadın. "Bir yıl sürecek bir araştırma kapsamında görev dağılımı yapıp farklı bölgelerdeki kuruluşları dolaşarak kontrol ediyoruz, daha sonra rapor sonuçlarımızı derleyerek yayınlayacağız. Çok sayıda kadın bu projede yer alıyor. Bize de bu bölge düştü."</p>

  <p>"Eğer mahsuru yoksa, o örgütün adını öğrenebilir miyim?" dedi Oşima.</p>

  <p>Kadın kartvizitini çıkararak uzattı. Oşima yüzündeki ifade hiç değişmeksizin kartviziti dikkatle okuyup danışma bankosunun üzerine bıraktı. Sonra başını kaldırıp o içten gülümsemesiyle kadının yüzüne baktı. Sağlıklı her kadının heyecanlanmasına neden olacak, birinci sınıf bir gülümsemeydi bu. Fakat kadının kılı bile kıpırdamadı.</p>

  <p>"Neyse. Önce vardığımız sonucu söylememiz gerekirse, bu kütüphanede maalesef bazı sorunlu noktalar bulunduğunu fark ettik," dedi kadın.</p>

  <p>"Yani, eğer kadınlar açısından bakılacak olursa mı demek istiyorsunuz?" diye sordu Oşima.</p>

  <p>"Evet öyle. Kadınlar açısından bakılacak olursa," dedi kadın. Sonra da hafifçe genzini temizledi. "Bu konuyla ilgili olarak, idarenin görüşünü almak isteriz, ama mümkün mü?"</p>

  <p>"Burada idare gibi abartılı bir şeyden bahsetmek pek mümkün değil, ama benimle konuşmanız işinizi görecekse buyrun."</p>

  <p>"Önce... Burada kadınlara özel tuvalet yok. Değil mi?"</p>

  <p>"Evet, öyle. Bu kütüphanede kadınlara özel ayrı bir tuvalet yoktur. Erkeklerle ortak kullanırlar."</p>

  <p>"Özel bir kuruluş bile olsa, halka açık bir yer olduğuna göre, prensip olarak tuvaletlerin kadın-erkek ayrı ayrı olması gerekmez mi?"</p>

  <p>"Prensip olarak," dedi Oşima, kadının sözcüğünden tam olarak emin olmak istercesine.</p>

  <p>"Evet öyle. Kadın ve erkeklerin ortak tuvalet kullanımı çok farklı tacizlere yol açabilir. Araştırmalara göre, kadınların büyük çoğunluğu erkeklerle aynı tuvaleti kullanmanın zorluklarından şikâyetçi. Bu açık olarak kadın kullanıcılara yönelik bir duyarsızlık."</p>

  <p>"Duyarsızlık," dedi Oşima. Sonra sanki tadı buruk bir şeyi ağzına atmış gibi bir ifade oluştu yüzünde. O sözcüğün tınısından pek hoşlanmamış gibiydi.</p>

  <p>"Bilinçli ihmal."</p>

  <p>"Bilinçli ihmal," diye tekrarladı Oşima yine. Sonra da bu tuhaf sözcük üzerine düşünüyormuş gibi durdu bir an.</p>

  <p>"Bu konuda sizin düşünceniz nedir?" diye sordu kadın sinirlerine zor hâkim oluyormuş gibi bir ses tonuyla.</p>

  <p>"Sizin de gördüğünüz üzere burası çok küçük bir kütüphane," dedi Oşima. "Maalesef kadın-erkek ayrı tuvalet konulacak bir alan yok. Tuvaletlerin kadın-erkek ayrı olmasının daha tercih edilir bir durum olduğu tartışma götürmez, ama şimdiye kadar kütüphanemizi kullananlardan böyle bir şikâyet gelmedi. İyi bir şey mi yoksa kötü mü bilemem, ama kütüphanemiz pek kalabalık olmaz. Eğer siz kadın-erkek ayrı tuvalet sorununun üzerine gitmek istiyorsanız, Seattle'daki Boeing şirketine gidip jumbo-jet uçakların tuvaletleri hakkında görüşseniz daha iyi olmaz mı? O jet uçaklar, bizim kütüphanemizden çok daha büyüktür ve çok daha kalabalık olur. Benim bildiğim kadarıyla da, kabin içindeki tuvaletler ortak kullanılır."</p>

  <p>Uzun boylu kadın kaşlarını çatarak sert sert Oşima'ya baktı. Gözlerini kısınca elmacıkkemikleri sanki biraz daha öne fırlamıştı. Bu hareketle birlikte, gözlüğü yukarı doğru hareket etti.</p>

  <p>"Biz burada ulaşım araçları üzerine araştırma yapmıyoruz. Bu jumbo-jet uçaklarının konumuzla ne alakası var?"</p>

  <p>"Jumbo-jetlerin tuvaletlerinin ortak olması da, kütüphanenin tuvaletinin ortak olması da prensip olarak aynı sorunlara yol açmaz mı?"</p>

  <p>"Biz tek tek halka açık kuruluşları inceliyoruz. Buraya prensip tartışması yapmaya gelmedik."</p>

  <p>Oşima'nın o yumuşak gülümsemesi henüz yüzünden silinmemişti. "Öyle mi? Ben de prensip tartışması yapıyoruz yanılgısına kapıldım nedense."</p>

  <p>Uzun boylu kadının yüzünde, sanki bir yerlerde hata yaptığının farkına varmış gibi bir ifade oluştu. Yanakları pembeleşti. Fakat bu Oşima'nın çekiciliğinden kaynaklanmıyordu. Kadın durumu düzeltmeyi denedi.</p>

  <p>"Her neyse. Buradaki sorunumuz jumbo-jetler değil. Alakasız şeyleri öne sürerek konuşmamızı içinden çıkılamaz bir hale getirmeyin."</p>

  <p>"Anlaşıldı. Uçakları bırakalım," dedi Oşima. "Ayaklarımız yere bassın."</p>

  <p>Kadın öfke dolu bakışlarıyla Oşima'nın yüzüne baktı. Derin bir nefes alarak sözlerini sürdürdü. "Bir diğer sormak istediğim konu da, yazarların sınıflandırılması kadın-erkek diye ayrı ayrı yapılmış."</p>

  <p>"Evet. Aynen öyle. O indeksi bizden önceki bir görevli hazırlamış, ama nedense ayrı ayrı sınıflandırmış. Bir ara oturup düzeltmek niyetindeyiz, ama hiç zamanımız olmadı."</p>

  <p>"Bizim şikâyetimiz onunla ilgili değil," dedi kadın.</p>

  <p>Oşima başını hafifçe yana eğdi.</p>

  <p>"Yalnız, bu kütüphanede, bütün sınıflandırmalarda kadınların sırası erkeklerden sonraya konulmuş," dedi kadın. "Bizim düşüncemize göre, bu kadın-erkek eşitliği prensibinin çiğnenmesine yol açan, adaletsiz bir düzenleme."</p>

  <p>Oşima kadının kartvizitini eline alıp adını bir kez daha kontrol etti. Sonra kartviziti tekrar bankonun üzerine bıraktı.</p>

  <p>"Soga Hanım," dedi Oşima. "Okulda yoklama alınırken, isminiz Tanaka'dan önce Sekine'den sonra okunurdu değil mi? Hiç o konuda şikâyetinizi dile getirdiğiniz oldu mu? 'Arada bir de yoklama sondan alınsın,' dediğiniz oldu mu? Alfabenin G harfi, 'F harfinden sonra geliyorum,' diye sızlanır mı? Kitabın 68. sayfası, 'Neden 67. sayfadan sonrayım?' diye devrim yapmaya kalkabilir mi?"</p>

  <p>"Konumuz bu değil," derken kadının sesi çatallaştı. "Siz deminden beri bilinçli olarak, konuşmamızı bir polemik haline getiriyorsunuz."</p>

  <p>Rafların önünde not almaya devam eden kısa boylu kadın bunu duyunca hızlı adımlarla bize doğru yaklaştı.</p>

  <p>"Bilinçli olarak polemik haline getiriyorum," dedi Oşima. Kadının sözlerini vurgulayarak tekrarlamıştı.</p>

  <p>"Öyle değil mi, yani?"</p>

  <p><i>"Red herring,"</i> dedi Oşima.</p>

  <p>Soga adlı kadın ağzı yarı açık halde kalakaldı, hiçbir şey söylemedi.</p>

  <p>"İngilizcede <i>'red herring'</i> diye bir tabir vardır. Çok ilginç olmakla birlikte, konuşulan konunun dışına çıkıldığında söylenir. Sözcük anlamı 'kırmızı ringa'. Neden öyle söylediklerinin açıklaması, şimdiye kadarki çalışmalarınızda hiç karşınıza çıktı mı?"</p>

  <p>"Yok ringa yok istavrit. Siz konuyu iyice saptırıyorsunuz."</p>

  <p>"Daha doğrusunu söylemek gerekirse analoji sözcüğünün yerine kullanılır," dedi Oşima. "Aristoteles tartışma sanatı açısından bunun en etkin yöntem olduğunu söyler. O tür entelektüel taktikler, Eski Yunan'da Atina vatandaşlarının günlük eğlencesiydi ve sık sık kullanılırdı. Ne yazık ki, o dönemin Atinası'nda 'vatandaş' kavramı kadınları kapsamıyordu."</p>

  <p>"Siz bizimle dalga mı geçiyorsunuz?"</p>

  <p>Oşima başını iki yana salladı. "Bana bakın. Söylemek istediğim şu. Küçük bir kentte, küçük bir özel kütüphaneye gelip de, etrafı koklaya koklaya dolaşıp yok tuvalet, yok tasnif sıralaması sistemi diye şikâyet edebilecek şeyler arayacak kadar zamanınız varsa, ülkemiz kadınlarının meşru haklarının sağlanması için etkili olabilecek çok daha etkili başka şeyler mutlaka bulursunuz. Biz bu mütevazı kütüphanemizin yöre halkına biraz olsun faydalı olması için elimizden geleni yapıyoruz. Okumayı seven insanlar için, çok nadir bulunur kitapları satın alıp okuyucunun hizmetine sunuyoruz. Yaptığımızın insani bir hizmet olmasına çalışıyoruz. Belki siz bilmiyorsunuzdur, ama bu kütüphanede bulunan ve 1910'lara kadar uzanan şiir koleksiyonu, tüm Japonya'da beğeni toplayan bir koleksiyondur. Elbette yetersiz tarafları var. Sınırları da var. Ancak, mükemmele ulaşamasak bile elimizden geleni yapıyoruz. Bizim yapamadığımız şeylerden ziyade, yaptıklarımıza bakmaya çalışın. Adalet dediğiniz bu değil midir?"</p>

  <p>Uzun boylu kadın kısa boylu kadına, kısa boylu kadın da uzun boylu kadına baktı.</p>

  <p>Derken kısa boylu kadın ilk kez konuşmaya dahil oldu. Sesi yüksek ve tizdi. "Söylediklerin nihayetinde içi boş, sorumluluktan kaçmak için söylenmiş sözler. Gerçekleri işine geldiği gibi göre terimleştirerek, kendini meşrulaştırmaya çalışıyorsun. Bana kalırsa sen tam anlamıyla, erkek egemen takıntının acınası tarihsel örneğisin."</p>

  <p>"Acınası tarihsel örneği," diye tekrarladı Oşima hayrete düşmüş bir ses tonuyla. O ses tonuna bakılırsa, bu ifade oldukça hoşuna gitmişti.</p>

  <p>"Yani, sen tipik bir seksist, cins ayrımında özne işlevi gören erkek-erkeklerdensin," dedi uzun boylu kadın, ses tonundaki öfke tınısını bastıramayacak bir halde.</p>

  <p>"Erkek-erkek." Oşima yine tekrarladı.</p>

  <p>Kısa boylu kadın duymazdan gelerek sözlerine devam etti: "Toplumsal olarak yerleşmiş gerçekler ve bunun devamının sağlanması için oluşturulmuş erkek temelli teorileri kalkan olarak kullanıp kadın cinsini ikinci sınıf vatandaş haline getirerek, kadınların doğal olarak elde etmesi gereken hakları sınırlıyor, gasp ediyorsun. Sizler, öteki haline getirilmiş kimliklerin acılarına karşı duyarsız kalmak yoluyla, erkek olarak kendinizde hak gördüğünüz çıkarlarınızı koruyorsunuz. Dahası bu aymazlığın, kadına karşı, topluma karşı ne ölçüde kötü etkilerinin olduğunu görmezden geliyorsunuz. Tuvalet ya da tasnif sıralaması elbette ayrıntılardan öteye geçmez. Fakat ayrıntıların olmadığı yerde bütünden de söz edilemez. Önce ayrıntılardan başlanmazsa, toplumun üzerine kara bulut gibi çöken aymazlık örtüsünü kaldırmak mümkün olamaz. Bizim eylem prensibimiz de bu işte."</p>

  <p>"Bu ayrıca, insan yüreği taşıyan tüm kadınların ortak düşüncesi," diye ekledi uzun boylu kadın ifadesiz bir yüzle.</p>

  <p>"'Hepsi yürekli kadınlar mıdır? Benim gibi acıları sırtlandıklarında, benim gibi davranmayan var mıdır acaba?'," dedi Oşima.</p>

  <p>Yan yana, iki buzdağı gibi duran iki kadın ses çıkarmadı.</p>

  <p>"Sophokles'in <i>Elektra'</i>sı. Mükemmel bir oyundur. Ben birçok kez tekrar tekrar okudum. Yeri gelmişken, cinsiyet dediğiniz gramer açısından cinsi belirten bir şeydir ve fiziksel cins ayrımı durumunda 'seks' sözcüğünü kullanmanız daha doğru olur. Buradaki 'cinsiyet' sözcüğünü kullanımınız yanlış. Dilsel özellikler açısından söyleyecek olursak..."</p>

  <p>Buz gibi sessizlik devam ediyordu.</p>

  <p>"Her halükârda, söylediklerin kökten yanlış," dedi Oşima sakin ama kararlı bir sesle. "Erkek-erkeğin acınası tarihsel örneği falan değilim."</p>

  <p>"Neresinin ne şekilde kökten yanlış olduğunu anlaşılır bir biçimde açıklar mısın?" diye sordu kısa boylu kadın düşmanca bir ses tonuyla.</p>

  <p>"Mantık üzerine mantık bindirmeden, bilgi konusunda ezmeye çalışmadan," diye ekledi uzun boylu olanı.</p>

  <p>"Tamam. Mantık üzerine mantık bindirmeden, bilgi konusunda ezmeye çalışmadan, anlaşılır bir şekilde dürüstçe açıklayayım."</p>

  <p>"Lütfen," dedi uzun boylu kadın. Diğeri de aynı fikirde olduğunu başını sallayarak belirtti.</p>

  <p>"Her şeyden önce ben erkek değilim," dedi Oşima ilan eder gibi.</p>

  <p>Herkes ne diyeceğini şaşırmış, öylece dili tutulmuş gibi kalakaldı. Yutkunup yanımda duran Oşima'ya şöyle bir göz attım.</p>

  <p>"Ben kadınım," dedi Oşima.</p>

  <p>"Bırakın bu ucuz şakaları," dedi kısa boylu kadın, derin bir nefes aldıktan sonra. Fakat birilerinin bir şeyler söylemesi gerektiğine inandığı için konuşmuş olmalıydı. Gerçi, emin değilim.</p>

  <p>Oşima kot pantolonunun cebinden cüzdanını çıkarıp plastik bir kart çekerek kadına uzattı. Resimli kimlik belgesiydi bu. Galiba, hastane gibi bir yerden verilmişti. Kadın kartta yazılı ismi okuyup bakışlarını kaçırarak kartı uzun boylu olana uzattı. O da okuduktan sonra, bir an tereddüt ettiyse de, yüzünde sanki uğursuz bir iskambil kartını verirmiş gibi bir ifadeyle Oşima'ya geri uzattı.</p>

  <p>"Sen de bakmak ister misin?" dedi Oşima bana dönerek. Sessizce başımı iki yana salladım. Oşima o kimlik belgesini cüzdanına yerleştirip cüzdanını da pantolonunun cebine soktu. Sonra da iki elini bankonun üzerine koydu "İşte böyle. Ben biyolojik açıdan olsun, nüfus kaydı açısından olsun, katıksız bir kadınım. O yüzden de senin söylediklerin kökten yanlış diyebiliyorum. Senin kavramlaştırmaya çalıştığın gibi, tipik olarak cins ayrımında özne işlevi gören erkek-erkeklerden olamam."</p>

  <p>"İyi de..." diye, uzun boylu kadın bir şey söyleyecek gibi olduysa da, sözlerinin gerisi gelmedi. Kısa boylu olanı ise dudaklarını sımsıkı kapamış, sağ elinin parmaklarıyla bluzunu çekiştiriyordu.</p>

  <p>"Bedenim kadın, ama bilincim tamamen erkek," diye devam etti Oşima. "Psikolojik açıdan bir erkek olarak yaşıyorum. Eh, işte o yüzden sözünün tarihsel örnek kısmı doğru olabilir. Belki de iflah olmaz cinsiyet ayrımcılarından biriyimdir, kim bilir. Fakat bu kılıktayım, ama lezbiyen değilim. Cinsel tercih olarak erkeklerden hoşlanırım. Yani kadın olduğum halde, aynı zamanda da gay'im. Vajinamı bir kez bile kullanmadım. Cinsel ilişkide anüsümü kullanırım. Klitorisimle uyarılırım, ama memelerimden pek uyarılmam. det de görmem. Eee, ben neyin ayrımını yapıyorum şimdi? Birisi bana öğretsin."</p>

  <p>Biz, diğer üç kişi, dilimizi yutmuş gibiydik. Kadınlardan biri genzini temizledi, ama kulak tırmalayan ses odada yankılandı. Duvardaki saat tok sesler çıkararak ilerlemeye devam ediyordu.</p>

  <p>"Kusura bakmayın, ama öğlen yemeğimi yiyordum," dedi Oşima gülümseyerek. "Ispanak arasında tuna sarması yiyorum. Yarısında kaldım gelirken. Uzun süre öylece bırakınca, çevredeki kedilere yem olabilir. Buralar kedi dolu. Sahildeki çamlığa kedi yavrularını bırakanlar çoğaldı da ondan. Eğer başka bir şey yoksa dönüp kaldığım yerden devam edeyim. Eh, ben kaçıyorum, ama siz lütfen keyfinize bakın. Bu kütüphane tüm vatandaşlara açıktır. Kütüphane içi kurallara uyup diğer okuyucuları rahatsız etmediğiniz müddetçe dilediğiniz her şeyi yapabilirsiniz. Dilediğiniz her şeye, dilediğiniz kadar bakabilirsiniz. Hazırladığınız rapora da istediğiniz her şeyi yazabilirsiniz. Ne yazarsanız yazın, bizi pek etkilemez. Biz şimdiye kadar hiçbir yerden para almadan, elbette emir de almadan, kendi düşüncelerimiz çerçevesinde sürdürdük hizmetimizi. Bundan sonra da öyle devam etmek niyetindeyiz."</p>

  <p>Oşima gidince, iki kadın sessizce önce birbirlerine sonra da dönüp bana baktılar. Beni Oşima'nın sevgilisi de sanmış olabilirler. Bense hiçbir şey söylemeden tasnif kartlarını düzenliyordum. İkisi rafların arasında alçak sesle bir şeyler konuştuktan sonra eşyalarını toplayıp gittiler. Yüzlerinden düşen bin parçaydı. Bankoda eşyalarını geri verdiğimde teşekkür bile etmediler.</p>

  <p>Bir süre sonra, yemeğini bitiren Oşima geri döndü. Ispanak arası tonbalığı sarmasından iki parça da bana getirmişti. Ispanak arasına tonbalığı ve sebzeler sarılmış, arasına beyaz sos eklenmişti. Ben de öğlen yemeği yerine o iki sarmayı yedim. Su kaynatıp poşet tomurcuk çayımı içtim.</p>

  <p>"Az önce söylediklerimin tamamı doğruydu," dedi Oşima ben öğlen yemeğimi yiyip döndüğümde.</p>

  <p>"Geçen gün farklı bir insan olduğunu söylerken bunu kastetmiştin demek," dedim.</p>

  <p>"Övünüyor değilim, ama söylediklerimde kesinlikle abartı olmadığını anlamışsındır umarım."</p>

  <p>Sessizce başımı salladım.</p>

  <p>Oşima güldü. "Cinsiyetimi soracak olursan, kadınım, ama neredeyse hiç memem yok, bir kez bile de âdet görmedim. Fakat çüküm, taşaklarım da yok. Sakalım da çıkmaz. Yani hiçbir şeyim yok. Rahat olmasına rahatım. Bunun nasıl bir his olduğunu, sanırım sen anlayamazsın."</p>

  <p>"Herhalde," dedim.</p>

  <p>"Bazen ben kendim bile neyin ne olduğunu anlayamıyorum. Ben neyim acaba diye. Söylesene, sence neyim ben?"</p>

  <p>Başımı iki yana salladım. "Bunu bana soruyorsan eğer, ben de kendimin ne olduğumu bilemiyorum."</p>

  <p>"Klasik kimlik kargaşası."</p>

  <p>"Fakat en azından sen normalde taşıman gereken şeylere sahipsin. Bende o da yok."</p>

  <p>"Sen ne olursan ol, sevdiğim bir insansın," dedim. Bir insana karşı, doğduğumdan beri ilk kez öyle bir ifade kullanmıştım. Yüzüm kızardı.</p>

  <p>"Sağol," dedi Oşima. Sonra eliyle usulca omzuma vurdu. "Gerçekten de, ben diğer insanlardan biraz farklıyım. Fakat temelde ben de insanım. Bunu anlamanı isterim. Bir canavar değilim. Normal bir insanım. Diğer herkesle aynı hisleri yaşıyor, aynı hareketleri yapıyorum. Fakat bu ufacık farkı, bazen dipsiz bir uçurum gibi hissettiğim de oluyor. Elbette, düşünecek olursak, yapılabilecek bir şey yok."</p>

  <p>Bankonun üzerine koyduğu ucu sivri kurşunkalemini alıp bir süre gözlerini dikip kaleme baktı. Sanki o kalem, onun vücudunun bir uzantısı gibiydi.</p>

  <p>"Bunu sana ilk fırsatta açıklamak niyetindeydim. Başka birilerinden duymandansa, doğrudan ben anlatmak istemiştim. Eh, bugün de o fırsatı yakalamış olduk. Kendimi pek iyi hissettiğimi söyleyemem gerçi."</p>

  <p>Başımı salladım.</p>

  <p>"Gördüğün gibi ben de insanım ve bugüne kadar birçok yerde, birçok farklı şekilde ayrımcılığa maruz kaldım," dedi Oşima. "Ayrımcılığa uğramanın nasıl bir şey olduğunu, ne kadar derin yaralar bıraktığını, o ayrımcılığa maruz kalan dışında kimse anlayamaz. Acısı kişiye özeldir ve kendine özgü bir yarası vardır. O yüzden, iş eşitlik ve adalet istemeye geldiğinde, başkalarından aşağı kalacağımı sanmam. Yalnız, çok daha fazla canımı sıkan şey, hayal gücünden yoksun insanlardır. T. S. Eliot'un ifadesiyle 'içi boş insanlar'. O hayal gücünden yoksun oldukları kısmı, hissiz perdelerle örtmeye kalktıkları halde, kendileri bunun farkında olmadan ortalıkta dolaşıp dururlar. Sonra o hissizliklerini içi boş laflarla başkalarına dayatmaya kalkarlar. Kısacası, az önceki iki kadın gibi."</p>

  <p>Nefesini tutup uzun kurşunkalemi parmaklarının arasında gezdirdi.</p>

  <p>"İster gay olsun ister lezbiyen, ister heteroseksüel ister feminist, isterse faşist bir domuz ya da komünist, isterse Hare Krishna'cı olsun. Ne olduğunun hiç önemi yok. Elinde hangi bayrağı salladığının hiçbir önemi yok. Benim tahammül edemediğim içi boş tipler. Öyle insanlar karşıma çıktığında sabrım taşıyor, gereksiz laflar etmeye başlıyorum. Az önce de, rahatlıkla geçiştirebilirdim. Hatta Saeki Hanım'ı çağırıp onunla konuşmalarını istesem çok daha iyi olurdu. O olsa, sorun çıkmadan görüşme biterdi. Söylemem gerekmeyen şeyler söylüyor, yapmam gerekmeyen şeyler yapıyorum. Kendimi kontrol edemiyorum. Benim zayıf noktam da bu. Bunun neden zayıflık olduğunu anlayabiliyor musun?"</p>

  <p>"Hayal gücünden yoksun insanlarla ciddi ciddi muhatap olursan, bu sefer vücudun kaldırmaz, değil mi?" dedim.</p>

  <p>"Aynen öyle," dedi Oşima. Sonra kurşunkalemin silgi kısmıyla kâkülünü geriye attı. "Gerçekten de öyle. Fakat Kafka Tamura, şunu da aklından çıkarma. Nihayetinde, Saeki Hanım'ın çocukluk aşkını öldürenler de, böyle tipler işte. Hayal gücünden yoksun, sığ, hoşgörüsüz. Başına buyruk tezler, içi boş laflar, dağınık ideolojiler, kalıplaşmış sistemler. Beni gerçekten korkutan, böyle şeyler işte. Hatta ödüm patlıyor. Doğru olan ne, yanlış ne? Elbette, bu da önemli bir nokta, ama öylesine fevri kararların yol açacağı hatalar, çoğu durumda, bir daha asla düzeltilemezler. Yanlışı kendiliğinden kabul edebilme cesaretin varsa, geri dönebilirsin. Fakat hayal gücünden yoksun, sığ ve hoşgörüsüz bir yaşam, parazitlerinkinden farksızdır. Ev sahibini değiştire değiştire, kendileri de şekil değiştirirler. Bunun kurtuluşu yoktur. Ben, öyle tiplerin şu kapıdan içeri girmelerini dahi istemem açıkçası." Oşima kurşunkaleminin ucuyla kitap deposunu gösterdi. Elbette, kütüphanenin tamamını kastediyordu.</p>

  <p>"Keşke öyle tiplerle karşılaştığımda gülüp geçmeyi becerebilsem ama yapamıyorum."</p>
</body>
</html>
