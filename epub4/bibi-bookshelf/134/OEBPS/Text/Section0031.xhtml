<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>28</h2>

  <p>Albay Sanders yaşına göre çevik bir adamdı ve ayağına da çabuktu. Sanki yılların tecrübesine sahip bir yürüyüş sporcusu gibiydi. Üstelik şehri bir uçtan bir uca avcunun içi gibi biliyordu. Kestirmeden gitmek için karanlık dar bir merdiveni tırmanıp vücudunu sağa sola ata ata evlerin arasından geçiyordu. Atık su kanalının üstünden atlayarak geçiyor, havlayan köpekleri tek sözcükle susturuyordu. O ufak tefek beyaz takım elbiseli silueti, gideceği yeri arayan ısrarlı bir ruh gibi, şehrin arka sokaklarında hızla hareket ediyordu. Hoşino ancak tüm gücünü harcayarak ona yetişebiliyordu. Nefes nefese kalmış, koltukaltları terden sırılsıklam olmuştu. Albay Sanders ise, bir kez bile genç adamın arkasından gelip gelmediğini kontrol etmek için dönüp bakmamıştı.</p>

  <p>"Amca! Daha çok gidecek miyiz?" dedi Hoşino sonunda dayanamayarak.</p>

  <p>"Gencecik adamın dediği lafa bak! Bu kadarına yürüyüş bile denmez," dedi Albay Sanders yine arkasına bile bakmadan.</p>

  <p>"İyi de, Amca, ne de olsa müşteriyim ben. Bu kadar yürüyüp yorulunca, iş tutmak insanın aklına bile gelmez."</p>

  <p>"Sen de amma fos çıktın! Kendine erkek mi diyorsun sen? Bu kadarcık yürümeyle iştahın köreliyorsa hiç olmasın daha iyi!"</p>

  <p>"Şu işe bak ya!" dedi genç adam.</p>

  <p>Albay Sanders ara sokaklardan çıkıp trafik ışıklarına aldırmadan caddede karşıdan karşıya geçerek bir süre daha yürümeye devam etti. Sonra bir köprüden geçip bir tapınağın bahçesine girdi. Oldukça büyük bir tapınaktı, ama gecenin geç saatleri olduğu için, bahçesinde kimsecikler kalmamıştı. Albay Sanders tapınak danışma bürosunun önündeki bankı parmağıyla göstererek, oturmasını işaret etti. Bankın yanında kocaman bir cıvalı lamba yanıyordu ve etrafı gündüz gibi aydınlatmıştı. Genç adam kendisine gösterdiği gibi banka oturunca, Albay Sanders da yanına oturdu.</p>

  <p>"Bak Amca. Sakın buralarda bir yerde becereceksin demeye kalkma, tamam mı?" dedi Hoşino tedirgin bir ses tonuyla.</p>

  <p>"Saçmalama. Evcil geyik misin ki tapınak bahçesinde iş tutasın? Ağzından çıkanı kulağın duyuyor mu senin? Beni ne zannediyorsun sen?" Albay Sanders cebinden kurşuni renkte bir cep telefonu çıkararak üç haneli hızlı arama numarasını tuşladı. "Merhaba, benim," dedi Albay Sanders, karşı taraf telefona çıkınca. "Her zamanki yerde. Tapınakta. Yanımda Hoşino adlı bir adam var. Evet... Öyle. Her zamanki gibi. Biliyorum. Neyse, haydi çık gel."</p>

  <p>Albay Sanders telefonu kapatıp tekrar beyaz ceketinin cebine yerleştirdi.</p>

  <p>"Sen hep böyle, kızı tapınağa mı çağırıyorsun?" diye sordu Hoşino.</p>

  <p>"Olmaz mı?"</p>

  <p>"Olur da, çok daha iyi yerler de vardır, değil mi? Daha normal yerler... Ne bileyim, kafe falan gibi bir yerde buluşturursun ya da doğrudan otel odasına yollayabilirsin."</p>

  <p>"Tapınak sakin oluyor, daha iyi. Havası da temiz."</p>

  <p>"Orası öyle de... Geceyarısı tapınak bürosunun önündeki bankta oturup kız bekleyince rahatsız oluyor insan. Kız kılığına girmiş tilki çıkmasın sakın?"</p>

  <p>"Ne diyorsun sen yahu?! Şikoku'yu hafife alma. Takamatsu büyük bir şehirdir. Tilki ne gezer burada?"</p>

  <p>"Tamam tamam şakaydı sadece... Fakat ne de olsa hizmet sektörü ya, amca sen de biraz ortamı düşünsen iyi edersin. Ne bileyim, şöyle havaya sokacak bir şeyler falan yapsan. Üzerime vazife değil gerçi."</p>

  <p>"Evet, üzerine vazife değil," dedi Albay Sanders terslercesine bir sesle. "Gelelim şu taş meselesine."</p>

  <p>"Evet. Taşı öğrenmek istiyorum."</p>

  <p>"Fakat önce iş. Sonra konuşuruz."</p>

  <p>"İş önemli yani."</p>

  <p>Albay Sanders tüm ciddiyetiyle başını birkaç kez aşağı yukarı salladı. Sonra da, anlamlı bir şekilde sakalını sıvazladı. "Evet. Önce işini görmen gerek. Ayin gibi düşün. Önce o iş. Taş meselesini sonra konuşalım. Hoşinocuğum, bu kız eminim çok hoşuna gidecek. Elimdeki paha biçilmez parça, bir numara kız. Memeleri dolgun, teni pürüzsüz, belinin kıvrımı şahane, orası da tam kıvamında. Taş gibi bir seks makinesi senin anlayacağın. Arabalardan örnek verirsek, altında dört çeker, yüklen turboya, ver eline vites kolunu, geldin mi köşeye değiştir bakalım vitesi. Geç sollama şeridine bas, bas, bas... Evvet, sayın seyirciler Hoşino bitiş çizgisini tüm hızıyla geçiyor!.."</p>

  <p>"Amca, sen de bir hayli değişik bir adamsın ha!" dedi Hoşino etkilendiğini belli eden bir ses tonuyla.</p>

  <p>"Eh, bu meslekte boşuna ekmek yemiyoruz."</p>

  <p><br /></p>

  <p>On beş dakika kadar sonra kız geldi. Albay Sanders'ın söylediği gibi, vücudu mükemmel, müthiş güzel bir kızdı. Vücuduna tam oturan, mini etekli bir tek parça bir elbise, yüksek topuklu siyah ayakkabılar giymiş, omzuna siyah kadifeden küçük bir çanta asmıştı. Rahatlıkla mankenlik yapabilirdi. Oldukça dolgun olan göğüslerinin hatlarını derin yakasından görebilmek mümkündü.</p>

  <p>"Bir şikâyetin var mı Hoşinocuğum?" diye sordu Albay Sanders.</p>

  <p>Hoşino dilini yutmuş gibi bakıyordu yalnızca. Ne diyeceğini bilmiyordu.</p>

  <p>"Tam bir seks makinesi Hoşinocuğum. Hehheh, eğlence zamanı!" dedi Albay Sanders. İlk kez gülerek Hoşino'nun kalçasını mıncıklayıverdi.</p>

  <p>Kız, Hoşino'yu alıp tapınaktan çıkarıp yakınlardaki bir buluşma oteline götürdü. Küveti doldurarak, önce kendisi çırılçıplak soyunup sonra da Hoşino'yu soydu. Küvette Hoşino'nun vücudunu güzelce yıkayıp en hassas yerlerini öperek, Hoşino'nun o güne kadar ne gördüğü ne de duyduğu biçimde, neredeyse sanat icra ediyormuş gibi bir oral seks yaptı. Hoşino zihninde hiçbir şey kalmayacak şekilde boşalıverdi.</p>

  <p>"Off be! Böylesini ilk defa görüyorum," dedi Hoşino kendini küvetin içine bırakırken.</p>

  <p>"Bu daha başlangıç," dedi kız. "Esas program bundan sonra başlıyor."</p>

  <p>"Tamam da, başlangıç da bir hayli iyiydi."</p>

  <p>"Ne kadar?"</p>

  <p>"Ne geçmişi ne de geleceği düşündürtecek kadar."</p>

  <p>"'Gerçek şimdiki an, geleceği yiyip bitiren geçmişin ele avuca sığmaz ilerleyişidir. İşin gerçeği, her türlü duyu, belleğin parçalarından başka bir şey değildir.'"</p>

  <p>Genç adam yüzünü kaldırıp ağzı yarı açık halde kıza baktı. "Bu ne şimdi?"</p>

  <p>"Henri Bergson," dedi kız penisin başına yapışıp kalan meniyi yalayarak temizlerken. "Mave vö bölek."</p>

  <p>"Tam duyamadım."</p>

  <p><i>"Madde ve Bellek.</i> Okumuşluğun var mı?"</p>

  <p>"Sanırım yok," dedi Hoşino bir an düşündükten sonra. Ordudayken <i>Kara Kuvvetleri Özel Araç Kullanım Klavuzu'</i>nu ezberleyecek derecede okuması sayılmazsa (elbette kütüphanede iki gün boyunca Şikoku tarihi ve coğrafyası hakkındaki araştırması da bir kenara bırakılacak olursa) haftalık manga dergileri dışında, doğru dürüst kitap okuduğunu hiç hatırlamıyordu.</p>

  <p>"Sen okudun mu peki?"</p>

  <p>Kız başını salladı. "Okumam da gerekiyor zaten. Üniversitede felsefe bölümündeyim. Sınavlar da yaklaştı."</p>

  <p>"Şimdi anlaşıldı," dedi Hoşino hayran bakışlarla. "Bu o zaman, part time bir iş senin için."</p>

  <p>"Eh, okul masraflarını çıkarmam lazım."</p>

  <p>Sonra, kız genç adamı yatağa götürerek, parmak uçları ve dilini tüm vücudunda dolaştırıp bir kez daha sertleşmesini sağladı. Genç adamın penisi karnaval günlerine hazırlanırmış gibi öne eğilen Pisa Kulesi gibi dikilmişti.</p>

  <p>"Oo, Hoşino, amma sağlıklıymışsın sen de," dedi kız. Sonra, ağır ağır bir sonraki seansı başlattı. "Baksana, özel bir isteğin var mı? Yapmamı istediğin bir şey? Sanders özel olarak tembihledi. En iyi servisimi yapmam için."</p>

  <p>"Özel bir istek deyince, aklıma bir şey gelmiyor, ama biraz daha felsefe lafları etsene. Ne demek istediklerini hiç anlamıyorum, ama belki boşalmamı geciktirir. Bu gidişle yine hemen patlayacak gibiyim."</p>

  <p>"Peki. Biraz eski belki, ama Hegel'e ne dersin?"</p>

  <p>"Hiç fark etmez. İstediğini seç."</p>

  <p>"Hegel'i tavsiye ederim. Biraz eskidir, ama iyidir."</p>

  <p>"Tamam, o olsun."</p>

  <p>" 'İlginin içeriği olduğum gibi, ilgili olduğum şeyin ta kendisiyim.' "</p>

  <p>"Hmm."</p>

  <p>"Hegel 'benlik algılaması' diye bir kavram belirleyip insanın basitçe kendisi ve nesneden uzaklaşarak algılamalarda bulunmakla kalmayıp bir araç olarak kendini nesneye bağlayarak, eylemli bir şekilde kendi benliği üzerindeki algılamasını derinleştirdiğini söyler. Kısaca benlik algılaması."</p>

  <p>"Hiçbir şey anlamadım."</p>

  <p>"Yani, şu an benim sana yaptığım şey, Hoşino. Benim açımdan bakarsan, ben benliğim, sense nesnesin. Senin açındansa tam tersi. Sen benliksin, ben nesne. Şimdi böyle karşılıklı olarak benlik ve nesneleri değiş tokuş ederek, benlik algılamamızı derinleştirmiş oluyoruz. Eylemli olarak. Elbette, basite indirgemek gerekirse."</p>

  <p>"Hâlâ tam olarak anlayabilmiş değilim, ama kendimi daha iyi hissediyorum."</p>

  <p>"İşin püf noktası da orası işte," dedi kız.</p>

  <p><br /></p>

  <p>Her şey tamamlanıp da kızdan ayrılıp tapınağa döndüğünde, Albay Sanders'ı aynı banka oturmuş, kendisini bekler halde buldu.</p>

  <p>"Oo, amca! Burada oturup bekledin mi yoksa?" diye sordu Hoşino.</p>

  <p>Albay Sanders sinirli bir tavırla başını iki yana salladı. "Saçmalama! O kadar uzun bir zaman böyle bir yerde oturup bekleyecek değilim herhalde. O kadar boş zamanı olan bir adam gibi mi duruyorum? Sen bir yerlerde, yatakta havalara uçarken, ben de arka sokaklarda dişimle tırnağımla işimi yapıyordum. Az önce iş bitti diye telefon gelince, bir solukta buraya döndüm. Nasıldı? Bizim seks makinesi iyiydi değil mi?"</p>

  <p>"Evet. İyiydi. Hiçbir şikâyetim yok. Müthiş bir şey. Eylemli tarafından bakarsak üç posta patlattım. Sanki iki kilo zayıflamış gibi hissediyorum kendimi."</p>

  <p>"İyi o zaman. Neyse. Gelelim az önceki taş meselesine."</p>

  <p>"Evet. Esas önemli olan o."</p>

  <p>"Aslında o taş bu tapınağın korusunun içinde."</p>

  <p>" 'Giriş taşı'nı mı diyorsun?"</p>

  <p>"Evet. 'Giriş taşı.' "</p>

  <p>"Amca, beni boşu boşuna oyalama ama, olur mu?"</p>

  <p>Albay Sanders bu sözleri duyunca, yüzünü kaldırarak Hoşino'ya kırgın gözlerle baktı. "Ne diyorsun sen yahu? Saygısız adam! Şu ana kadar hiç yalan söyledim mi? Kandırmaya çalıştım mı? Taş gibi seks makinesi dedim, taş gibi seks makinesi çıkmadı mı? Hem de ölü fiyatına 15 000 yen aldık. O paraya üç posta atıp geliyorsun, bir de hâlâ sözüme inanmıyor musun?"</p>

  <p>"Hayır, elbette inanıyorum. Yani nasıl desem, işler böyle yıldırım hızıyla ilerleyince, kafam karıştı biraz. Düşünsene biraz, tesadüfen yolda yürürken acayip kılıklı bir amca geliyor, 'Taşın yerini söylerim,' diyor. Peşine takılınca da, 'Müthiş bir kızla bir posta at da gel,' diyor..."</p>

  <p>"Sen üç posta attın."</p>

  <p>"Kaç posta olduğu ne fark eder? Tamam, üç posta atınca da, taş şurada diyorsun. Kim olsa kafası karışır böyle bir durumda."</p>

  <p>"Hiç anlamıyorsun. Dışavurum dediğin böyle bir şeydir," dedi Albay Sanders dilini şaklatarak. "Dışavurum, gündelik bağların tamamını kopartmak demektir. Dışavurum olmayan bir yaşamın anlamı yoktur. Yalnız, gözlemci kalma mantığından, eylemci olma mantığına sıçramak gerekir. Önemli bir şeydir bu. Ne demek istediğimi anlıyor musun, salak herif?"</p>

  <p>"Benlik ve nesnenin geçişkenliği, karşılıklı değişim..." dedi Hoşino çekine çekine.</p>

  <p>"Evet öyle. Anlıyorsan mesele yok. İşin püf noktası bu. Beni takip et. O çok önemli taşını göstereyim sana. Bu gece hizmette sınır yok, Hoşinocuğum."</p>
</body>
</html>
