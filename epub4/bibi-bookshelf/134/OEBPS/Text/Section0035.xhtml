<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>32</h2>

  <p>Nakata sabah saat beşten önce uyandığında başucundaki o koca taşı gördü. Hoşino diğer yatakta mışıl mışıl uyuyordu. Ağzı yarı açık, saçları karmakarışıktı. Çuniçi Dragons şapkasını başucuna bırakmıştı. Uyuyan genç adamın yüzünde, "Ne yaparsanız yapın beni uyandıramazsınız," der gibi bir ifade vardı. Oradaki taşı gördüğünde Nakata şaşırmadığı gibi hiç garip de bulmadı. Bilinci başucundaki taşın varlığına hemen uyum sağlamış, öylece kabullenerek, o taşın orada ne aradığını sormak gibi bir hareketlenme içine girmemişti. Çevresinde meydana gelen şeylerin neden-sonuç ilişkisini sorgulamak Nakata'nın algılama gücünü aşan bir durumdu.</p>

  <p>Nakata yatağının başucunda dizlerini kırarak oturup bir süre öylece taşa baktı. Nihayet elini uzatıp uyuyan bir kediyi okşarcasına taşa usulca dokundu. Önce korka korka parmağının ucuyla dokunup bir şey olmadığını görünce avcunun içiyle okşamaya başladı. Taşı okşarken sürekli bir şeyler düşünüyordu. Belki de, yüzünde bir şeyler düşünüyormuş gibi bir ifade oluşmuştu yalnızca. Eliyle dokunarak, sanki bir harita okuyor gibi taşın pürüzlü yüzeyini kıyı bucak ezberledi, girinti ve çıkıntıları belleğine yerleştirdi. Sonra, aklına bir şey gelmiş gibi, elini başına götürüp kısa saçlarını kaşıdı. Sanki taş ile kafası arasındaki paralelliği kurmaya çalışıyordu.</p>

  <p>Nakata sonunda iç geçirerek ayağa kalkıp pencereyi açarak başını dışarı çıkardı. Odanın penceresinden yan binanın arka cephesinden başka bir şey görünmüyordu. O bina da perişan haldeydi. Perişan haldeki insanların, içinde perişan halde işlerini yaparak günlerini geçirdikleri, perişan halde bir bina. Hemen her büyük şehirde, o şekilde gözden düşüp bir kenarda kalakalmış binalar olur. Charles Dickens'ın on sayfaya yakın bir anlatı çıkarabileceği türden binalar. Binanın üzerindeki bulut, uzun süre temizlenmemiş vakumlu süpürgeden çıkan çöp yumağı gibi görünüyordu. Belki de, üçüncü sanayi devriminin doğurduğu toplumsal tezatları anlatmak için havaya çizilmiş bir desen gibiydi. Zayıf bir kara kedi, iki binanın arasındaki dar duvarın üzerinde, kuyruğunu havaya dikmiş devriye geziyordu.</p>

  <p>"Bugün şimşek amca gelecek," diye seslendi Nakata kediye. Fakat sözleri kedinin kulağına ulaşmamış gibiydi. Kedi oralı bile olmadan, o mağrur yürüyüşünü sürdürerek binanın gölgesinde gözden kayboldu.</p>

  <p>Temizlik malzemelerini koyduğu naylon torbayı yanına alarak koridorun öbür ucundaki ortak lavaboya gitti. Yüzünü sabunla yıkadı, dişlerini fırçaladı, tıraşını oldu. Yaptığı her iş zaman almıştı. Zamana yayarak yüzünü yıkamış, zamana yayarak dişlerini fırçalamış, zamana yayarak tıraşını özenle tamamlamıştı. Makasla burun kıllarını kesip kaşlarını düzelterek, kulaklarını temizledi. Zaten her zaman işlerini zamana yayarak yapardı, ama o sabah özellikle titizleniyordu. O kadar erken bir saatte lavaboyu kullanan başka kimse yoktu ve sabah kahvaltısına da bir hayli zaman vardı. Hoşino da kolay kolay uyanacak gibi durmuyordu. Nakata hiç kimseden çekinmesine gerek olmayınca, aynanın karşısında oyalana oyalana temizliğini tamamlarken, bir önceki gün kütüphanede gördüğü o farklı kedi yüzlerini aklına getirdi. Yazıları okuyamadığından o kedilerin türlerine ne ad verildiğini anlayamamıştı. Fakat oradaki kedilerin yüzlerini tek tek belleğine yerleştirmeyi başarmıştı.</p>

  <p>"Dünyada gerçekten de ne kadar çok farklı kediler var," diye geçirdi aklından Nakata, kulaklarını temizlerken. Doğduğundan beri ilk kez kütüphaneye gitmekle, Nakata aslında ne kadar çok şeyi bilmediği gerçeğinin yaşattığı acıyı tatmıştı. Dünyada, kendisinin bilmediği şeylerin sınırı yoktu. Fakat sınırsızlığın ne olduğunu düşünmeye kalkınca, Nakata'nın başına bir ağrı saplandı. Doğal olmasına doğaldı, ama sınırsızlık sayılabilecek bir şey değildi. O yüzden, Nakata sınırsızlık üzerine düşünmeyi bırakıp bir kez daha <i>Dünya Kedileri</i> fotoğraf koleksiyonunda gördüğü kedilerin yüzlerini, hayalinde canlandırdı. O kedilerin her biriyle tek tek konuşabilse ne kadar iyi olurdu. Dünyada farklı düşünen, farklı şekillerde konuşan çok farklı kediler olmalıydı. "Yabancı ülkelerdeki kediler, yabancı dil mi konuşuyorlardır acaba?" diye geçirdi aklından Nakata. Fakat bu da zor bir sorundu ve Nakata'nın başı yeniden ağrımaya başladı.</p>

  <p>Temizliğini tamamlayınca, tuvalete girerek her zamanki gibi ihtiyacını giderdi. Bu pek fazla zamanını almadı. Nakata temizlik malzemelerini yeniden naylon torbaya koyarak odaya döndü. Hoşino, bıraktığı şekilde uyumaya devam ediyordu. Nakata, Hoşino'nun üzerinden çıkarıp yere bıraktığı Hawaii tişörtü ve kot pantolonu yerden kaldırdı, kat yerlerine dikkat ederek katlayıp üst üste koydu ve genç adamın başucuna bıraktı. Bir araya getirilen kavramlara ortak bir ad koyarmış gibi bir hareketle, Çuniçi Dragons şapkasını da onların üzerine yerleştirdi. Sonra pansiyonun verdiği pijamayı üzerinden çıkararak her zamanki pantolonunu ve gömleğini giydi. Avuçlarını birbirine yapıştırarak seslice ovalayıp derin bir nefes aldı.</p>

  <p>Tekrar taşın önüne, dizlerinin üstünde oturup bir süre baktıktan sonra ürkek hareketlerle elini uzatıp yüzeyine dokundu.</p>

  <p>"Bugün çok şimşek çakacak," dedi Nakata sözlerini duyacak kimse olmadığı halde. Belki de taşa söylemişti. Sonra, kendi kendine başını birkaç kez yukarıdan aşağıya salladı.</p>

  <p><br /></p>

  <p>Nakata pencerenin yanında esneme hareketleri yaparken, genç adam nihayet uyandı. Nakata, radyoda yayınlanan esneme hareketleri müziğini mırıldanarak, o ritme uygun bir şekilde vücudunu hareket ettiriyordu. Hoşino gözlerini aralayarak kol saatine baktı. Saat sekizi biraz geçmişti. Sonra başını çevirip Nakata'nın başucuna bıraktığı taşın yerinde durup durmadığını kontrol etti. Taşın yüzeyindeki pürüzler, karanlıkta gördüğünden daha derin gibiydi.</p>

  <p>"Rüya değilmiş," dedi genç adam.</p>

  <p>"Neden söz ediyorsunuz?" diye sordu Nakata.</p>

  <p>"Taş elbette," dedi genç adam. "Taş burada işte. Rüya değilmiş."</p>

  <p>"Evet, taş burada," dedi Nakata kısaca kültür fizik hareketlerine devam ederek. Sözleri sanki XIX. yüzyıl Alman felsefesinin önemli başlıklarından biri gibi yankılanmıştı genç Hoşino'nun kulaklarında.</p>

  <p>"Amca, baksana. O taşın neden orada olduğu aslında çok uzun mesele."</p>

  <p>"Evet. Bendeniz Nakata da öyledir herhalde demiştim."</p>

  <p>"Neyse, kalsın," dedi genç adam yatağında doğrulup derince iç geçirerek. "Her neyse işte. Orada duruyor. Uzun meseleyi kısaltacak olursak."</p>

  <p>"Taş burada," dedi Nakata. "Esas önemli olan da bu."</p>

  <p>Hoşino Nakata'nın bu sözüne karşılık bir şeyler söylemeyi düşündüyse de, karnının çok acıktığının farkına vardı.</p>

  <p>"Amca baksana. Gidip bir şeyler yiyelim."</p>

  <p>"Evet. Bendeniz Nakata da çok acıktım."</p>

  <p><br /></p>

  <p>Kahvaltıdan sonra, genç adam Nakata'ya, "O taşı şimdi ne yapacaksın?" diye sordu.</p>

  <p>"Ne yapmalıyız acaba?"</p>

  <p>"Hoppala. Bırak şimdi," dedi Hoşino, başını sağa sola sallayarak. "Amca, sen o taşı bulman gerektiğini söyleyip duruyordun, ben de bulup getirdim işte. Şimdi tutup da 'Ne yapmalıyız acaba?' demenin âlemi var mı?"</p>

  <p>"Evet, Hoşino Bey. Bu sözlerinde çok haklısın. Fakat gerçekten dürüst olmak gerekirse, o taşla ne yapmam gerektiğini henüz ben de tam olarak bilmiyorum."</p>

  <p>"Bu biraz sorun olacak gibi."</p>

  <p>"Evet, biraz sorun olacak," dedi Nakata, ama yüzündeki ifadeye bakılırsa, pek de sıkıntı yaşıyormuş gibi bir hali yoktu.</p>

  <p>"Peki, biraz düşünürsen, taşla ne yapacağını bulabilecek misin?"</p>

  <p>"Evet. Bendeniz Nakata öyle olacağını sanıyorum. Bendeniz Nakata ne yaparsam, başka insanlardan çok daha fazla zaman alıyor."</p>

  <p>"Fakat Nakata Amca."</p>

  <p>"Buyrun Hoşino Bey."</p>

  <p>"Kim öyle demiş bilemiyorum, ama 'giriş taşı' dediklerine göre, o taş mutlaka eskiden bir yerin girişiydi. Hatta belki öyle bir efsanesi bile vardır."</p>

  <p>"Evet. Bendeniz Nakata da herhalde öyledir kanısındayım."</p>

  <p>"Ancak, neyin girişi olduğunu bilmiyorsun."</p>

  <p>"Evet. Bendeniz Nakata henüz bilemiyorum. Kedilerle çok konuşurdum, ama henüz bir taşla konuşmuşluğum yok."</p>

  <p>"Taşla konuşmak da zor olur herhalde."</p>

  <p>"Evet. Kedilerle konuşmaktan çok farklı."</p>

  <p>"Her neyse. O kadar kocaman bir şeyi tapınaktan çıkarıp getirdim diye çarpılmayız umarım. İyice endişelenmeye başladım. Getirmesine getirdim de, bundan sonrası asıl mesele. Albay Sanders çarpılmamın söz konusu olmadığını söyledi. Gerçi, ona da tam olarak güvenmemek lazım gibi geldi bana."</p>

  <p>"Albay Sanders?"</p>

  <p>"Amcanın birinin adı. Kentucky Fried Chicken lokantalarının önüne heykeli konur ya hep işte o amca. Beyaz takım elbiseli olur, sakalı vardır, gözünde gözlüğü... Bilmiyor musun?"</p>

  <p>"Özür dilerim, ama sanırım o adı hiç duymadım."</p>

  <p>"Tamam, Kentucky Fried Chicken'ı bilmiyorsun o zaman. Neyse. Zaten, o amca aslında soyut bir kavram. Ne insan ne de Buda. Soyut bir kavram olduğu için de, şekli de yok. Fakat bir dış görünüşe ihtiyacı olduğu için, tesadüfen o kılıkta dolaşıyor."</p>

  <p>Nakata'nın yüzündeki ifadeden bunaldığı anlaşılıyordu. Avcunun içiyle kısa saçlarını hışırtılar çıkararak ovaladı. "Neden söz ettiğinizi, bendeniz Nakata hiç anlayamadım."</p>

  <p>"İşin doğrusu, ben de hiç anlamadım," dedi genç adam. "Fakat işin özü, o tuhaf amca nereden çıkıp geldiyse, bir sürü şey söyledi. Kısacası, yani sonuç olarak, uzun bir maceranın sonunda, o amcanın da yardımıyla, o taşın yerini bulmayı başardım. Sonra da, kucakladığım gibi getirdim işte. Kendimi acındırmak gibi bir niyetim yok, ama çok zor bir gece geçirdim. O yüzden, Nakata Amca, ben taşını getirdim. Artık sen ne yaparsın, onu bilmem açıkçası."</p>

  <p>"Tamam, taşı aldım, teşekkür ederim."</p>

  <p>"Eh," dedi genç adam. "Lafı uzatmadığına sevindim."</p>

  <p>"Hoşino Bey," dedi Nakata.</p>

  <p>"Efendim?"</p>

  <p>"Birazdan çok şimşek çakacak. Onu bekleyelim."</p>

  <p>"Ne yani, şimşekler bizim bu taş meselesinde bir işe mi yarayacak?"</p>

  <p>"Ayrıntılarını henüz bendeniz Nakata da bilemiyorum, ama sanırım öyle."</p>

  <p>"Şimşekler... Aman, neyse. İlginç olacağa benziyor. Bekleyelim. Ne olacak bakalım."</p>

  <p>Odaya döndüklerinde Hoşino zemin hasırının üzerine yüzükoyun uzanıp televizyonu açtı. Bütün kanallarda, ev hanımlarına yönelik varyete şovlarından başka bir şey yoktu. Hoşino o tür şeylere pek meraklı değildi, ama zaman öldürecek başka bir şey aklına gelmeyince, oturup arada sırada programla ilgili söylenerek televizyonu izlemeye başladı.</p>

  <p>O sırada Nakata, taşın önünde oturmuş, dikkatli gözlerle bakıyor, eliyle yokluyordu. Arada sırada kendi kendine bir şeyler mırıldanıyordu. Fakat ne dediğini Hoşino tam olarak duyamıyordu. Herhalde taşla konuşmaya başlamıştı.</p>

  <p>Öğlen saatlerinde şiddetli şimşekler çakmaya başladı.</p>

  <p><br /></p>

  <p>Hoşino yağmur bastırmadan önce yakınlardaki bir marketten bir torba dolusu pasta ve süt alıp geldi. İki adam öğlen yemeklerini pasta ve sütle geçiştirdiler. Yemeklerini yerken pansiyonun kadın şefi temizlik için odaya geldiyse de Hoşino gerekmediğini söyledi.</p>

  <p>"Hiçbir yere çıkmayacak mısınız?" diye sordu kadın.</p>

  <p>"Çıkmayacağız. Burada yapmamız gereken bazı işlerimiz var," diye yanıtladı genç adam.</p>

  <p>"Şimşekler çakacak zaten," diye ekledi Nakata.</p>

  <p>"Şimşekler..." dedi kadın, yüzündeki ifadeden hiç de inanmadığı anlaşılıyordu. O odaya pek bulaşmaması gerektiğine karar verdiği belli oluyordu.</p>

  <p>Sonra uzaklardan tiz bir gökgürültüsü duyuldu. Sanki bu bir işaretmiş gibi yağmur başlayıverdi. Tembel bir cüce, davulun üstüne çıkmış da ayaklarını sürtüyormuş gibi bir gök gürültüsü sesiydi. Fakat yağmur damlaları göz açıp kapayıncaya kadar irileşip bardaktan boşanırcasına yağmaya başladı. Dünya tamamen yağmur kokusuyla kaplanmıştı.</p>

  <p>Gök gürültüsü duyulur duyulmaz, barış çubuğu tüttüren Kızılderililer gibi, iki adam taşı ortalarına alarak karşılıklı oturdular. Nakata aynı şekilde bir şeyler mırıldanıyor, taşı okşuyor, saçlarını ovalıyordu. Genç adam ise, onu izleyerek Marlborosunu tüttürüyordu.</p>

  <p>"Hoşino Bey," dedi Nakata.</p>

  <p>"Efendim?"</p>

  <p>"Bir süre bendeniz Nakata'nın yanında kalır mısınız?"</p>

  <p>"Olur. Zaten çıkıp gitmemi söylesen bile, bu yağmurda dışarı çıkmanın imkânı yok."</p>

  <p>"Bakarsınız tuhaf bir şeyler olabilir ama..."</p>

  <p>"İçimden geçenleri dürüst olarak söylemem gerekirse," dedi genç adam. "Zaten durmadan tuhaf bir şeyler oluyor."</p>

  <p>"Hoşino Bey."</p>

  <p>"Efendim?"</p>

  <p>"Şöyle bir düşünüyorum da, burada oturan Nakata adlı insanın ne anlamı var acaba?"</p>

  <p>Hoşino bir süre düşündü. "Bak, amca. Bu zor bir soru. Durup dururken böyle bir soru sorman, beni de bunalttı biraz. Her şeyden önce, Hoşino adlı insanın ne anlamı olduğunu bile bilmiyorum ben. Öyle bir adam, bir başkası hakkında ne diyebilir ki? Övünüyor değilim, ama düşünmek pek hoşuma gitmez. Ama içimden geçeni söyleyeyim. Nakata adlı insan, doğru dürüst bir insan. Evet, bazı uçuk kaçık tarafların var, ama güvenebileceğim bir insansın. Buna inandığım için de, peşine takılıp ta Şikoku'ya kadar gelmedim mi? Benim kafam pek çalışmaz, ama insandan anlarım."</p>

  <p>"Hoşino Bey."</p>

  <p>"Efendim?"</p>

  <p>"Bendeniz Nakata, tek sorunum akılsızlığım değil. Bendeniz Nakata bomboşum. Bunu yeni anladım. Ben içinde tek bir kitap bile olmayan kütüphane gibiyim. Eskiden öyle değildim. Bendeniz Nakata'nın içinde de kitaplar vardı. Bunu hiç anımsayamamıştım, ama yeni yeni anımsamaya başladım. Evet, bendeniz Nakata da herkes gibi bir insandım. Fakat bir gün bir şeyler oldu ve onun sonucunda bomboş bir insan haline geliverdim."</p>

  <p>"Fakat Nakata Amca, öyle söylüyorsun da, biz hepimiz az ya da çok boşuzdur. Yemek yer, tuvalete çıkar, istemediğimiz işleri ucuz maaş karşılığında yaparız. Eh, arada sırada kendimize bir kadın bulabildiğimiz olur belki. Başka ne var ki? Fakat böyle konuşsak bile, yaşadığımız hayattan keyif almaya çalışırız. Nedendir bilmem... Benim dedemin bir lafı vardı. 'Dünya her şey kendi istediğin gibi gitmediği için eğlenceli bir yerdir,' derdi. Mantıklı aslında. Eğer, Çuniçi Dragons bütün maçlarını kazanacak olsa, kim beyzbol seyreder ki?"</p>

  <p>"Hoşino Bey, dedeni çok seviyordun değil mi?"</p>

  <p>"Evet. Çünkü dedem olmasaydı, ben şimdi ne olurdum kim bilir. Dedem sayesinde, düzgün bir yaşamım olsun diyebildim, kendi kendime. Tam olarak ifade edemiyorum, ama bir şeyler ayağımdan çekip durdurdu işte. Motosikletli serseriliği bırakıp orduya girdim. Bir de baktım, eskiden yaptığım kötü şeyleri yapmaz olmuşum."</p>

  <p>"Ama Hoşino Bey, benim kimsem yok. Hiçbir şeyim de yok. Ayağımdan çekip durduracak bir bağım da yok. Okuma bilmiyorum. Gölgem bile, normal insanların ancak yarısı koyulukta."</p>

  <p>"Herkesin eksiklikleri vardır."</p>

  <p>"Hoşino Bey."</p>

  <p>"Efendim?"</p>

  <p>"Eğer bendeniz Nakata normal bir Nakata olsaydım, herhalde bambaşka bir hayatım olurdu. İki kardeşim gibi, herhalde üniversiteye gider, işe girer, evlenip çocuk sahibi olur, büyük bir arabaya biner, belki de tatil günlerinde golf bile oynardım. Fakat bendeniz Nakata, normal bir Nakata değilim, o yüzden de şu an olduğu gibi tükettim ömrümü. Düzeltmek için de artık çok geç. Bunun farkındayım. Yine de, çok kısa bir süreliğine bile olsa normal bir Nakata olabilmek istiyorum. Bendeniz Nakata, dürüst olmam gerekirse, bugüne kadar hiç 'şunu yapmak isterim,' demedim. Başkalarının yapmamı söylediği işleri canla başla yapmaya çalıştım sadece. Belki de, tesadüf eseri şekillenen işleri, sanki öyle olması gerekirmiş gibi hiç sorgulamadan yaptım sadece. Fakat şimdi farklı. Evet, normal Nakata halime dönmek istiyorum. Kendi düşünceleri, kendi anlamları olan bir Nakata olmak istiyorum."</p>

  <p>Hoşino iç geçirdi. "Eğer bunu gerçekten istiyorsan, yap öyleyse. Normal bir Nakata ol. Zaten, normal Nakata, nasıl bir Nakata olacak ben de görmeyi çok isterim. Hiç hayal bile edemiyorum."</p>

  <p>"Evet, bendeniz Nakata da hayal edemiyorum."</p>

  <p>"Umarım her şey yolunda gider. Tutar mı bilmem, ama ben de senin normal bir insan olabilmen için dua edeceğim."</p>

  <p>"Fakat normal bir Nakata olmadan önce, bendeniz Nakata halletmem gereken işler var."</p>

  <p>"Ne gibi?"</p>

  <p>"Sözgelimi, Johnnie Walker meselesi."</p>

  <p>"Johnnie Walker?" dedi genç adam. "Haa, şimdi anımsadım, daha önce de böyle bir şeyler anlatmıştın. Johnnie Walker, şu bizim bildiğimiz viski Johnnie Walker mı?"</p>

  <p>"Evet. Bendeniz Nakata karakola gidip Johnnie Walker meselesini anlattım. Vali Bey'e rapor edilmesini istemiştim çünkü. Fakat Vali Bey'in haberinin olmasını sağlayamadım. O yüzden kendi başıma halletmem gerekiyor. O tür meseleleri hallettikten sonra, normal bir Nakata haline gelmek istiyorum."</p>

  <p>"Neden söz ettiğini anlayamadım, ama işin özü, bu dediklerini yapabilmek için bu taş gerekiyor."</p>

  <p>"Evet, öyle. Bendeniz Nakata, gölgemin diğer yarısını tekrar kazanmalıyım."</p>

  <p>Artık gök gürültüleri kulak tırmalayacak ölçüde şiddetlenmişti. Şimşekler şekilden şekile girerek gökyüzünde desenler oluşturuyor, hemen sonrasında da yerini gök gürültüsü alıyordu. Havadaki titreşim hissediliyor, pencerenin camları takırtılar çıkararak sarsılıyordu. Karanlık bulutlar havayı bir örtü gibi kaplamış, odanın içi karşıdaki insanın yüzündeki ifade anlaşılamayacak kadar kararmıştı. Fakat iki adam ışıkları açmadılar. En başta olduğu gibi, taş ikisinin ortasında duracak şekilde karşılıklı oturuyorlardı. Pencerenin dışında, yağmur insanın nefesini kesecek kadar şiddetle yağmaya devam ediyordu. Her şimşek çakışında odanın içi kısa bir an aydınlanıveriyordu. İki adam bir süre hiçbir şey konuşmadılar.</p>

  <p>"Nakata Amca, bu taşı neden mutlaka kullanman gerekiyor acaba? Hatta, bu işi yapacak kişinin neden sen olması gerekiyor?" diye sordu genç adam o sessizce geçen aradan sonra.</p>

  <p>"Çünkü ben bir kez çıkıp girdim de ondan."</p>

  <p>"Çıkıp girdin mi?"</p>

  <p>"Evet. Bendeniz Nakata bir seferinde buradan çıkıp sonra tekrar geri döndüm. Japonya'nın büyük bir savaşın içinde olduğu sıralardı. Buradan çıkıverdim. Sonra, neyin etkisiyle bilemiyorum, ama tekrar geri döndüm. O yüzden de, bendeniz Nakata, normal Nakata değildim artık. Gölgemin yarısı da kaybolmuştu. Bunun yerine, şimdi artık yapamıyorum ama, kedilerle konuşabilmeye başlamıştım. Sanırım, gökyüzünden de bir şeyler yağdırmaya."</p>

  <p>"Şu geçenlerdeki sülükleri mi kastediyorsun?"</p>

  <p>"Evet, öyle."</p>

  <p>"Herkesin yapabileceği bir şey değil ama."</p>

  <p>"Evet. Herkesin yapabileceği bir şey değil."</p>

  <p>"Bunu, sen eskiden çıkıp girdiğin için yapabiliyorsun. O anlamda da normal değilsin yani."</p>

  <p>"Evet, öyle. Bendeniz Nakata, normal Nakata değildim artık. Onun yerine, yazıları da okuyamaz olmuştum. Bir kez bile bir kadına dokunmuşluğum da yok."</p>

  <p>"İnanılmaz bir şey."</p>

  <p>"Hoşino Bey."</p>

  <p>"Efendim?"</p>

  <p>"Bendeniz Nakata korkuyorum. Az önce söylediğim gibi, bendeniz Nakata tamamen bomboşum. Tamamen bomboş olmanın nasıl bir şey olduğunu anlayabiliyor musunuz, Hoşino Bey?"</p>

  <p>Genç adam başını iki yana salladı. "Sanırım anlayabilmem mümkün değil."</p>

  <p>"Bomboş, yani kimsenin oturmadığı bir ev gibi. Kapısı kilitsiz bir ev. Girmek isteyen herkes rahatlıkla girebilir. Bendeniz Nakata bundan çok korkuyorum. Evet, belki de bendeniz Nakata havadan bir şeylerin yağmasını sağlayabiliyorum, ama bir sonraki sefer ne yağdıracağımı kim bilebilir? Ben hiç bilemiyorum. Eğer bir sonraki sefer havadan yağan şey ya on binlerce et bıçağı olursa, ya kocaman bir bomba olursa, hatta zehirli gaz olursa, bendeniz Nakata ne yaparım? Özür dileyip geçiştirilecek gibi de değil."</p>

  <p>"Evet. Böyle düşününce, gerçekten haklısın. Özür dileyip, kolayca kapatılacak bir mesele değil," dedi genç adam. "Sülük yağdığında da bir hayli sorun olmuştu, ama az önce dediğin gibi şeyler yağacak olursa, durum bir hayli farklılaşır."</p>

  <p>"Johnnie Walker Bey, bendeniz Nakata'nın içine giriverdi. Hiç aklımdan bile geçirmediğim işler yaptırdı bana. Johnnie Walker Bey, bendeniz Nakata'yı kullandı. Fakat bendeniz Nakata buna karşı koyamadım. Karşı koyabilecek kadar gücüm yoktu. Çünkü içi bomboş bir insanım."</p>

  <p>"O yüzden de normal Nakata haline dönmek istiyorsun. İçi dolu olan haline."</p>

  <p>"Evet, öyle. Evet, bendeniz Nakata akılsız bir adamım, ama mobilya yapmayı becerebildiğim için, bıkmadan usanmadan mobilya yaptım. Sandalyeler, koltuklar, dolaplar yapmak sevdiğim bir işti. Şekli olan bir şeyleri ortaya çıkarmak, gerçekten çok keyifli bir iştir. O yıllar boyunca, normal Nakata haline döneyim diye, bir kez bile aklımdan geçirmedim. Zaten, tutup da bendeniz Nakata'nın içine girmeye kalkan kimse de olmadı. Korkunun ne olduğunu bilmeden yaşadım. Ancak, aniden Johnnie Walker ortaya çıktıktan sonra, artık korkumdan ne yapacağımı bilmez haldeyim."</p>

  <p>Şiddetli bir ses gökyüzünü yara yara yere indi. Yakınlarda bir yere yıldırım düşmüş olmalıydı. Hoşino'nun kulak zarları sanki yanıyor gibi acımaya başladı. Nakata ise boynunu hafifçe yana eğmiş, gök gürültüsüne kulak vererek, iki eliyle taşın yüzeyini okşuyordu.</p>

  <p>"Akmaması gereken kan aktı."</p>

  <p>"Kan mı aktı?"</p>

  <p>"Evet. Ama o kan bendeniz Nakata'nın ellerine bulaşmadı."</p>

  <p>Genç adam bir an bu sözlerin anlamını düşündü. Fakat Nakata'nın söylediklerine bir anlam veremedi.</p>

  <p>"Fakat her halükârda, bu giriş taşı açılacak olursa, her şey yerli yerine oturacak, değil mi? Suyun yüksek yerden alçaklara doğru akması gibi."</p>

  <p>Nakata bir süre düşüncelere daldı. Belki de, yalnızca yüzünde düşünceli bir ifade vardı. "O kadar basit olmayabilir. Bendeniz Nakata'nın yapması gereken, o giriş taşını bulup açılmasını sağlamak. Doğrusunu söylemek gerekirse, ondan sonra ne olacağını hiç bilemiyorum."</p>

  <p>"Tamam da, bu taş neden Şikoku'da peki?"</p>

  <p>"Taş her yerde olabilir. Mutlaka Şikoku'da olacak diye bir kural yok. Ayrıca, taş olması da gerekmez."</p>

  <p>"Bir türlü anlayamıyorum. Eğer her yerde olabilirse Nakano Semti'nde de olabilirdi değil mi? Bu kadar eziyete de katlanmazdın."</p>

  <p>Nakata bir süre avuç içiyle saçlarını hışırtılar çıkararak ovaladı. "Zor bir soru. Bendeniz Nakata az öncesinden beri taşla konuşmaya çalışıyorum, ama henüz ne dediğini tam olarak anlayabilmiş değilim. Fakat sanırım, benim de senin de buraya gelmemiz gerekiyordu. Büyük bir köprüden geçmemiz lazımdı. Herhalde, bütün bunlar Nakano Semti'nde mümkün olmazdı."</p>

  <p>"Bir soru daha sorabilir miyim?"</p>

  <p>"Evet. Buyrun."</p>

  <p>"Nakata Amca, eğer sen burada bu giriş taşını açmayı başarırsan, o işaret üzerine tuhaf şeyler çıkabilir mi ortaya? Alaaddin'in sihirli lambası gibi, bilmem ne cini gibi bir şey, ya da ne bileyim, kurbağa prens falan işte. Zıplaya zıplaya gelip bize vantuz gibi yapışarak öpmeye kalkabilir mi yani? Ya da Marslılar falan çıkmasın sakın."</p>

  <p>"Bir şeyler de olabilir, hiçbir şey olmayabilir de. Bendeniz Nakata da şimdiye kadar hiç böyle bir şey açmadım, bilemiyorum. Ancak açınca anlaşılır herhalde."</p>

  <p>"Bu tehlikeli de olabilir, diyorsun."</p>

  <p>"Evet. Öyle."</p>

  <p>"Çattık belaya," dedi Hoşino. Sonra cebinden Marlborosunu çıkarıp çakmağıyla yaktı. "Dedem dilinden düşürmezdi. 'Doğru dürüst düşünmeden, tanımadığın insanların peşine takılmak senin en kötü yanın,' derdi. Herhalde çocukluğumdan beri karakterim hep öyleydi. 'Üçüncü oğlanın ruhu yüz kez kabuk değiştirir,' derler ya. Neyse artık. Yapacak bir şey yok. Şikoku'ya kadar geldik, taşı da bulduk işte. Hiçbir şey yapmadan dönüp gidecek değiliz. Tehlikeyi göze alıp açıverelim artık. Neler olacak, kendi gözlerimle görmüş olurum. Yıllar sonra torunlarıma anlatacağım bir öykü çıkar belki de."</p>

  <p>"Evet. İşin bu kısmında bir ricam var."</p>

  <p>"Ne gibi?"</p>

  <p>"Bu taşı kaldırır mısın?"</p>

  <p>"Tabii ki."</p>

  <p>"Getirdiğinden çok daha fazla ağırlaştı yalnız."</p>

  <p>"Arnold Schwarzenegger'inki kadar olmasa bile, kollarım bir hayli güçlüdür. Ordudayken, bilek güreşi şampiyonasında yarı finale kadar çıkmıştım. Üstelik geçenlerde de sen belimi düzelttin ya."</p>

  <p>Hoşino doğrularak taşı iki eliyle yakalayıp kaldırmak için hamle yaptı. Fakat taş yerinden hiç kımıldamadı.</p>

  <p>"Evet, amma ağırlaşmış!" dedi genç adam nefes nefese. "Az öncesine kadar kolayca kaldırıyorduk. Sanki yere çiviyle çakılmış gibi şimdi."</p>

  <p>"Evet. Ne de olsa bu çok önemli giriş taşı. O yüzden kolay kolay kımıldamayan bir taş. Kolayca oynatılması sorun olur zaten."</p>

  <p>"Eh, orası öyle elbette."</p>

  <p>O an, onlarca beyaz ışık dağınık halde gökyüzünü dilimledi. Üst üste gelen gök gürültüleri yeri titretti. "Sanki birileri cehennemin kapağını açmış gibi," diye geçirdi aklından Hoşino. Son olarak hemen yakınlarında bir yerde yıldırım parladı ve bu andan itibaren ortalık sessizliğe büründü. İnsanın nefesini kesecek kadar yoğun bir sessizlik. Taşıdığı nem yüzünden ağırlaşan hava, kuşku ve tuzağa düşme hissi uyandırıyordu. Havada dolaşan farklı büyüklüklerdeki sayısız kulak, iki adamın hareketlerini izlemeye çalışıyordu sanki. İki adam öğlen vakti karanlığın ortasında kalmış, dillerini yutmuş gibi kaskatı kesilmişlerdi. Nihayet, onları anımsamış gibi rüzgâr esmeye başladı, yağmur damlaları yeniden cama vurmaya, yıldırımlar yeniden çakmaya başladı. Ancak, az önceki şiddetini kaybetmişti. Şimşek yüklü bulutların merkezi, şehri geçmişti.</p>

  <p>Hoşino başını kaldırıp odada göz gezdirdi. Oda tuhaf bir şekilde yabancılaşmış, duvarlar çok daha fazla ifadesizleşmiş gibiydi. İçerken kül tablasına bıraktığı Marlboro, şekli hiç bozulmadan küle dönüşmüştü. Genç adam yutkunarak sessizliğin yarattığı ağırlığı kulaklarından uzaklaştırdı.</p>

  <p>"Baksana, Nakata Amca."</p>

  <p>"Ne oldu, Hoşino Bey?"</p>

  <p>"Sanki kötü bir rüyada gibiyim."</p>

  <p>"Evet. Fakat gerçekten öyleyse, ikimiz de aynı rüyayı görüyoruz demektir."</p>

  <p>"Eh, öyle elbette," dedi Hoşino. Sonra, konuşmaktan vazgeçmiş gibi bir hareketle kulakmemesini kaşıdı. "Haklısın, yağdı yağmur çaktı şimşek, demek istedin herhalde. Bir hayli cesaretlendirici oldu."</p>

  <p>Genç adam bir kez daha, taşı yerinden kaldırmak için ayağa kalktı. Derin bir nefes alarak içinde tutup tüm gücünü kollarında yoğunlaştırdı. Sona kesik bir ses çıkararak, taşı kucakladı. Taş bu kez birkaç santim kımıldamıştı.</p>

  <p>"Biraz oynadı," dedi Nakata.</p>

  <p>"Çiviyle çakılmadığı böylece anlaşılmış oldu. Fakat biraz kımıldaması yetmez herhalde."</p>

  <p>"Evet. Tamamen tersyüz etmek gerek."</p>

  <p>"Kalıptan kek çıkarır gibi yani."</p>

  <p>"Evet, öyle," dedi Nakata, başını sallayarak. "Kek de sevdiğim yiyeceklerdendir."</p>

  <p>"Ne hoş. 'Ekmek bulamazlarsa pasta yesinler,' demişti birileri. Bir daha deneyeyim. Artık bu şeyi düzene koymanın zamanı geldi."</p>

  <p>Hoşino gözlerini kapatarak, tam anlamıyla konsantre olmaya çalıştı. Vücudundaki tüm gücü toparlayıp tek bir noktaya yığdı. "Bu sefer," dedi içinden. "Bu sefer halletmek zorundayım. Bu sefer de halledemezsem, bir daha asla beceremem."</p>

  <p>Ellerini taşı kavrayabileceği noktalara yerleştirip tutuş şeklini sıkılaştırarak nefesini düzenledi. Son olarak derin bir nefes alıp karnından geldiği belli olan bir sesle, taşı tek harekette kaldırdı. 45 derece açıyla havaya kalkmıştı. Gücü ancak o kadarına yetmişti. Fakat Hoşino bir şekilde taşı o konumda tutmayı başardı. Taşı tutar halde nefesini verince vücudunun her yerine ağrılar saplandı. Tüm kemikleri, kasları ve sinirleri isyan çığlıkları atıyordu âdeta. Fakat buraya kadar getirmişken bırakamazdı. Tekrar derin bir nefes alarak, tiz bir ses çıkardı. Gözlerini kapatıp kendi sınırlarını aşan bir gücü kollarına vermeyi başardı. Aslında, onun içinde bulunmasına imkân olmayan bir güçtü bu. Kafasının içi bulutlarla kaplanmış, bembeyaz olmuş gibiydi. Sigortaların atması gibi, bazı sinirleri art arda iflas etmeye başlamıştı. Hiçbir şey göremiyor, hiçbir şey duyamıyor, hiçbir şey düşünemiyordu. Hava yetersiz kalıyordu. Buna rağmen, genç adam taşı ağır ağır kaldırıp daha da tiz bir ses çıkararak, aksi yöne doğru tersyüz etti. Bir noktayı geçtikten sonra, taş aniden ağırlığını yitirmiş gibi, kendi ağırlığıyla o tarafa yuvarlanıverdi. Gümbürtüyle birlikte, oda şiddetle sallandı. Sanki tüm bina sarsılmış gibiydi.</p>

  <p>Genç adam o tepkimeyle ters tarafa kıçüstü oturdu. Zemin hasırının üzerinde sırtüstü uzanıp can havliyle nefes almaya çalıştı. Yumuşak bir çamur, kafasının içinde girdap oluşturmuş gibiydi. "Hayatım boyunca bir daha asla böylesine ağır bir şeyi kaldırmam gerekmez herhalde," diye geçirdi içinden (O anda genç adamın bilmesine imkân yoktu, ama yaptığı tahminin ne kadar iyi niyetli bir tahmin olduğunu sonradan anlayacaktı).</p>

  <p>"Hoşino Bey."</p>

  <p>"Efendim?"</p>

  <p>"Sayende giriş açıldı."</p>

  <p>"Bak, amca. Nakata Amca."</p>

  <p>"Efendim?"</p>

  <p>Hoşino sırtüstü yattığı yerde gözlerini kapatmış halde, bir kez daha derin bir nefes alıp verdi. "Eğer o kapıyı açamasaydım, bir daha insan içine çıkamazdım."</p>
</body>
</html>
