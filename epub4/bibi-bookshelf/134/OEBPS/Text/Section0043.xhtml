<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>40</h2>

  <p>"Komura Kütüphanesi" tabelasının yan tarafındaki diğer tabelada, pazartesi günlerinin tatil olduğu, kütüphanenin diğer günlerde 11.00-17.00 arasında açık ve girişin ücretsiz olduğu, talep olması durumunda salı günleri 14.00'ten itibaren rehber eşliğinde kütüphane tanıtım gezisi yapıldığı yazıyordu. Hoşino oradaki bilgileri yüksek sesle Nakata'ya okudu.</p>

  <p>"Bugün pazartesi olduğuna göre, tam da bugün kapalı," dedi genç adam saatine bakarak. "Gerçi bugün hangi gün olursa olsun, kapanış saati çoktan geçmiş. Başka bir gün gelmiş olsak da fark etmeyecekti."</p>

  <p>"Hoşino Bey."</p>

  <p>"Söyle amca."</p>

  <p>"Geçenlerde sizinle birlikte gittiğimiz kütüphaneden çok farklı bir yer," dedi Nakata.</p>

  <p>"Evet. Orası büyük bir devlet kütüphanesiydi, burası ise özel bir kütüphane. Eh, büyüklüğü karşılaştırılamaz tabii."</p>

  <p>"Bendeniz Nakata hiç bilmiyorum ama, özel kütüphane dediğiniz, nasıl bir yerdir?"</p>

  <p>"Yani, kitap düşkünü herhangi bir varsıl adamın özel bir yer yaptırarak topladığı kitapları halkın kullanımına açtığı yerdir. 'Buyrun, dilediğiniz gibi okuyun,' diyor yani. Güzel bir yer. Şu kapısı bile çok etkileyici."</p>

  <p>"Varsıl adam ne demek acaba?"</p>

  <p>"Zengin demek işte."</p>

  <p>"Zengin ile varsıl adam arasında ne fark var?"</p>

  <p>Hoşino başını hafifçe yana eğdi. "Ne fark olduğunu ben de bilmiyorum. Ancak, zengin demektense varsıl demek sanki daha düzeyli bir sözcük gibi geliyor bana."</p>

  <p>"Düzeyli?"</p>

  <p>"Kısacası, kim olursa olsun parası varsa zengin demektir. Ben de, sen de, paramız varsa zenginizdir. Ancak varsıl olmak biraz zordur. Varsıl olmak biraz daha fazla zaman alır."</p>

  <p>"Zor bir iş o zaman."</p>

  <p>"Evet, zor bir iştir. Zaten, bizi ilgilendirmez. Bizim zengin olma olasılığımız bile yok nasıl olsa."</p>

  <p>"Hoşino Bey."</p>

  <p>"Söyle amca."</p>

  <p>"Pazartesi günleri kapalı olduğuna göre, yarın saat on birde gelirsek, açılmış mı olacak?" dedi Nakata.</p>

  <p>"Evet. Yarın salı çünkü."</p>

  <p>"Bendeniz Nakata da kütüphaneye girebilir miyim?"</p>

  <p>"Tabelada giriş serbest yazıyor. O yüzden sen de girebilirsin Nakata Amca."</p>

  <p>"Okuma bilmesem de girebilirim yani?"</p>

  <p>"Evet. Sorun olmaz. Okuma bilip bilmediğini girişte kontrol etmezler," dedi genç adam.</p>

  <p>"Öyleyse, bendeniz Nakata içeriye girmek istiyorum."</p>

  <p>"Olur. Yarın ilk iş olarak buraya gelir, birlikte gireriz," dedi genç adam. "Peki amca. Teyit etmek istediğim bir konu var. Burası o yer değil mi? Senin canla başla aradığın şey bu kütüphanenin içinde değil mi?"</p>

  <p>Nakata dağcı şapkasını çıkarıp kısa saçlarını hışırtılar çıkararak avcunun içiyle ovaladı. "Evet. Burada olması gerekiyor."</p>

  <p>"Öyleyse artık aramamıza gerek kalmadı."</p>

  <p>"Evet. Bundan başka bulmamız gereken bir şey yok."</p>

  <p>"Tamam o zaman," dedi genç adam rahatlamış bir yüz ifadesiyle. "Sonbahara kadar aramak zorunda kalmaktan endişeleniyordum ben de."</p>

  <p><br /></p>

  <p>İki adam Albay Sanders'ın apartman dairesine dönünce hemen yatıp güzelce uyudular. Ertesi sabah on birde Komura Kütüphanesi'ne gitmek üzere yola çıktılar. Kütüphane, kaldıkları apartmandan yürüyerek yirmi dakikalık mesafede olduğundan yürüyerek gitmeye karar verdiler. Yola çıkmadan önce, Hoşino kiraladığı otomobili götürüp teslim etti.</p>

  <p>Kütüphaneye ulaştıklarında, dış kapı tamamen açılmıştı. O gün nemli ve sıcak bir gün olacağa benziyordu. Etraf toz kalkmasın diye güzelce sulanmıştı. Kapının diğer tarafında şirin bir bahçe vardı.</p>

  <p>"Şimdi..." dedi genç adam dış kapının önünde.</p>

  <p>"Buyrun, Hoşino Bey."</p>

  <p>"Kütüphaneye girdikten sonra ne yapacağız? Aniden tuhaf bir şey çıkaracak olursan, hazırlıksız yakalanırım. Onun için şimdiden sorayım ki, kendimi hazırlayabileyim."</p>

  <p>Nakata bir an düşündü. "İçeri girdikten sonra ne yapmam gerektiğini şu an bilemiyorum. Ancak, burası kütüphane olduğuna göre, önce kitap okumak niyetindeyim. Bendeniz Nakata fotoğraf ya da resim kitabı seçerim, siz de bir kitap seçip okursunuz."</p>

  <p>"Tamam. Kütüphane olduğuna göre önce kitap okuyacağız. Mantıklı."</p>

  <p>"Ne yapmam gerektiğini, sonra düşüneceğim."</p>

  <p>"Olur. Sonrasını sonra düşünürüz. Bu da sağlıklı bir düşünce," dedi genç adam.</p>

  <p>İki adam özenle bakıldığı belli olan bahçeden geçerek, eski tarz kapıdan binaya girdiler. Hemen girişteki danışma bankosunda zayıf, yakışıklı bir delikanlı oturuyordu. Beyaz bir gömlek. Küçük bir gözlük. Alnına dökülmüş uzun kâküller. "François Truffaut'nun siyah beyaz filmlerinde rastlanılabilecek bir tipi var," diye geçirdi Hoşino aklından. O yakışıklı genç, iki adamı görünce neşeyle gülümsedi.</p>

  <p>"Merhaba," dedi Hoşino neşeli bir ses tonuyla.</p>

  <p>"Merhaba, hoş geldiniz."</p>

  <p>"Şey, kitap okumak istiyorduk ama..."</p>

  <p>"Elbette," dedi Oşima başını sallayarak. "Elbette, buyrun, serbestçe okuyabilirsiniz. Burası halka açık bir kütüphanedir. Rafların arasında dolaşmak serbesttir. İstediğiniz kitabı alıp okuyabilirsiniz. Kitap aramak için kartları ya da bilgisayarı kullanabilirsiniz. Anlayamadığınız bir şey olursa çekinmeden sorun lütfen. Yardımcı olmaya çalışırım."</p>

  <p>"Teşekkür ederiz."</p>

  <p>"Özel olarak ilgilendiğiniz bir alan ya da aradığınız bir kitap var mı?"</p>

  <p>Hoşino başını iki yana salladı. "Şu an için yok. Aslında, kitaptan ziyade, bu kütüphane ilgimizi çekti. Tesadüfen önünden geçiyorduk, ilginç bir yer gibi geldi. Çok güzel bir bina."</p>

  <p>Oşima hafifçe gülümseyerek ucunu güzelce sivrilttiği kurşunkalemini eline aldı. "Aynı nedenle gelen konuklarımızın sayısı bir hayli çok."</p>

  <p>"Tamam, o zaman," dedi Hoşino.</p>

  <p>"Eğer zamanınız varsa, saat ikide basit bir kütüphane turumuz var. İsteyen olursa, her salı öğleden sonra yaptığımız bir şey. Bu kütüphanenin geçmişi gibi konuları müdürümüz anlatıyor. Tam bugün de, salı."</p>

  <p>"İlginç olacağa benzer. Ne dersin Nakata Amca? Katılalım mı?"</p>

  <p>Genç adam bankonun arkasındaki Oşima'yla konuşurken, Nakata dağcı şapkasını eline almış, dalgın dalgın etrafa bakıyordu, ama genç adam ismiyle seslenince kendini toparladı.</p>

  <p>"Buyrun. Ne vardı?"</p>

  <p>"Ee, saat ikiden itibaren kütüphane gezisi varmış, katılalım mı diye sormuştum."</p>

  <p>"Olur, Hoşino Bey. Teşekkür ederim. Bendeniz Nakata mutlaka katılmak isterim," dedi Nakata.</p>

  <p>Oşima iki adamın konuşmalarını ilgiyle izliyordu. Nakata ve Hoşino... Bu iki adamın arasında nasıl bir ilişki vardı acaba? Yaşları dış görünüşleri itibariyle tuhaf bir ikili oluşturuyorlardı. Hiçbir ortak nokta bulamıyordu. Üstelik Nakata adlı yaşlı adamın oldukça garip bir konuşma tarzı vardı. Bir şeyler Oşima'nın aklını kurcalamaya başlamıştı, ama içinde kötü bir şeyler olacakmış gibi bir his de yoktu.</p>

  <p>"Uzaktan mı geldiniz?" diye sordu Oşima.</p>

  <p>"Evet, Nagoya'dan geldik biz," dedi Hoşino aceleyle, Nakata'nın ağzını açmasına bile fırsat vermeden. Nakata, "Nakano Semti'nden geldim," diyecek olursa, durum çetrefilli bir hal alabilirdi. Nakano Semti cinayetiyle ilgili olarak eşkali Nakata'ya uyan yaşlı adam hakkında televizyon haberleri de yayınlanmıştı. Fakat şanslıydılar, Hoşino'nun bildiği kadarıyla, henüz Nakata'nın yüzü ekranlara yansımamıştı.</p>

  <p>"Çok uzaktan gelmişsiniz," dedi Oşima.</p>

  <p>"Evet. Köprüden geçerek geldik. Çok büyük, güzel bir köprüydü," dedi Nakata.</p>

  <p>"Evet. Çok büyük bir köprü. Ben şimdiye kadar bir kez bile geçmedim gerçi," dedi Oşima.</p>

  <p>"Bendeniz Nakata da, doğduğum günden beri o kadar büyük bir köprüyü hiç görmemiştim."</p>

  <p>"O köprünün yapımı için..." dedi Oşima, "çok fazla zaman ve çok para harcandı. Gazetelere bakılırsa, köprü ve otobanı işleten konsorsiyum, yılda 100 milyar yen zarar ediyormuş. Bunun büyük bir kısmı bizim ödediğimiz vergilerden karşılanıyor."</p>

  <p>"100 milyar yen dediğinizin nasıl bir şey olduğunu bendeniz Nakata bilemiyorum."</p>

  <p>"Dürüst olmak gerekirse, ben de bilmiyorum," dedi Oşima. "Her ne olursa olsun, miktarı belirli bir noktayı aşınca gerçeklik algılaması kayboluveriyor. Kısacası, büyük para."</p>

  <p>"Çok teşekkürler," diye lafa karıştı Hoşino. Böylece bırakacak olursa, Nakata'nın ne söyleyeceği hiç belli olmuyordu. "Kütüphane gezisi için, saat ikide buraya mı gelelim?" diye sordu genç adam.</p>

  <p>"Evet. Saat ikide burada olun. Müdürümüz rehberliğinizi yapacak," dedi Oşima.</p>

  <p>"O zamana kadar şurada kitap okuyalım öyleyse," dedi Hoşino.</p>

  <p>Oşima kurşunkalemini parmaklarının arasında çevirerek, bir süre arkalarından iki adama baktı. Sonra da yarım bıraktığı işinin başına döndü.</p>

  <p><br /></p>

  <p>İki adam, raflardan kitap seçtiler. Hoşino, <i>Beethoven ve Çağı</i> adlı bir kitabı aldı. Nakata ise birçok fotoğraf ve resim kitabı getirerek, masanın üstüne koydu. Sonra temkinli bir köpek gibi odayı yavaş yavaş inceleyerek, sağa sola dokundu, burnuyla kokladı, bazen de bakışlarını tek bir noktaya sabitledi. Saat on ikiyi geçene kadar başka ziyaretçi gelmediğinden Nakata'nın o hareketlerini gören olmadı.</p>

  <p>"Baksana, amca," dedi Hoşino, kısık bir sesle.</p>

  <p>"Buyrun, Hoşino Bey."</p>

  <p>"Damdan düşer gibi olacak ama, bir ricam var. Şu 'Nakano Semti'nden geldim' lafını bir süre söyleme istersen."</p>

  <p>"Neden?"</p>

  <p>"Anlatması uzun sürer, ama kısacası bence öylesi daha iyi olur. Senin Nakano Semti'nden geldiğini öğrenirlerse, başka insanlar rahatsız olabilirler çünkü."</p>

  <p>"Anladım," dedi Nakata başını güçlüce sallayarak. "Rahatsız edici olmak hiç de iyi bir şey değil. Hoşino Bey, sizin söylediğiniz gibi, bendeniz Nakata Nakano Semti'nden geldiğimi kimseye söylemem."</p>

  <p>"Bu çok iyi olur," dedi Hoşino. "Bu arada, şu aradığın önemli şeyi bulabildin mi?"</p>

  <p>"Hayır, Hoşino Bey. Henüz hiçbir şey bulamadım."</p>

  <p>"Fakat yer burası, eminsin değil mi?"</p>

  <p>Nakata başını salladı. "Evet. Dün gece yatmadan önce de taşla uzun uzun konuştum. Aradığımız yer kesinlikle burası."</p>

  <p>"Tamam o zaman."</p>

  <p>Hoşino başını sallayarak, yeniden Beethoven biyografisine döndü. Beethoven gururlu, kendi dehasına mutlak inancı olan bir adamdır ve soylu sınıfına hep soğuk yaklaşmıştır. Onun için sanat, insan ruhunun doğru sergilenişi, bu dünyadaki en kutsal, en fazla saygı duyulması gereken şeydi ve otorite ve mali gücün de sanatın hizmetinde olması gerekirdi. Haydn soylulardan birinin evinde kalırken (çoğu durumda bir soylunun evinde kalırdı) hizmetçilerle birlikte yemek yer. Müzisyenler, Haydn'ın yaşadığı çağda hizmet edenler sınıfıyla bir tutulurdu (zaten insancıl bir insan olan Haydn da, soylularla oturup can sıkıcı bir ortamda yemek yemektense, hizmetçilerle birlikte yemekten hoşlanırdı).</p>

  <p>Fakat Beethoven öylesine alçaltıcı bir uygulamayla karşılaştığında, eline geçen ne varsa duvarlara fırlatır ve soylularla aynı düzeydeki bir masada oturması gerektiğini söyler. Beethoven (neredeyse sinir hastası ölçüsünde) çabuk sinirlenen bir adamdı ve bir kez sinirlendiğinde hiç kimse onu yatıştıramazdı. Siyasi açıdan da, bir hayli radikal olan görüşlerini saklamaya hiç kalkmamıştı. Kulağı ağır işitmeye başladıkça bu karakteri daha da katılaşmıştı. Yaşının ilerlemesiyle birlikte, müziği hem yayılımcı hem de iç dünyaya daha yoğunlaşır bir hal almıştı. Böylesine tezat gösteren iki unsuru, ustalıkla bir araya getirmeyi Beethoven'dan başkası da başaramazdı. Fakat onun bu insanüstü çalışmaları, gerçek hayatını altüst etmeye de başlamıştı. Ne de olsa insanın vücudunun ve ruhunun belirli bir sınırı vardı ve Beethoven'ınki gibi sert bir çalışma temposuna uygun değildi.</p>

  <p>"Büyük adamların sıkıntıları da büyük oluyor," dedi Hoşino, kendi kendine, kitabı okumayı bırakıp derince iç geçirerek. Gittiği okulun müzik odasında Beethoven'ın bronzdan bir büstü vardı ve o ezilmiş böcek gibi duran yüzü çok iyi anımsıyordu, ama o adamın böylesine sıkıntılarla dolu bir yaşam sürdüğünü bilmiyordu. "Eh, böyle bir yaşam, insanın suratını da o hale getirir elbette," diye geçirdi aklından.</p>

  <p>"Belki de söylememeliyim ama, herhalde ben büyük adam falan olamam," diye söylendi Hoşino. Sonra dönüp Nakata'ya baktı. Nakata geleneksel ahşap sanatıyla ilgili fotoğraflara dikkatle bakarak, eliyle çivi çakarmış, rende çekermiş gibi hareketler yapıyordu. Fotoğraflara baktıkça, herhalde vücudu yılların getirdiği alışkanlıkla kendiliğinden oynamaya başlıyordu.</p>

  <p>"Bu adam, belki büyük bir adam olabilir," diye geçirdi aklından Hoşino. "Normal bir insan asla onun gibi olamaz. Müthiş bir adam."</p>

  <p>Saat on ikiyi geçtiğinde başka ziyaretçiler de (iki orta yaşlı kadın) gelince, iki adam biraz hava almak için dışarı çıktılar. Hoşino, öğlen yemeği için sandviç getirmişti. Nakata ise, her zamanki gibi çayla doldurduğu termosunu çantasında taşıyordu. Hoşino, danışma bankosundaki Oşima'ya oralarda yemek yemelerinin mümkün olup olmadığını sordu.</p>

  <p>"Elbette," dedi Oşima. "Şuradaki yeşil alanda bahçeyi izleyerek yiyebilirsiniz. İsterseniz sonra da kahve ikram edebilirim."</p>

  <p>"Teşekkürler," dedi Hoşino. "Bu kütüphanede tam bir aile havası var."</p>

  <p>Oşima gülümseyerek kâküllerini arkaya attı. "Evet. Normal kütüphanelerden biraz farklı olduğu kanısındayım. Gerçekten de aile havası olduğu söylenebilir. Bizim arzumuz, insanların huzur içinde kitap okuyabilecekleri sıcak bir ortam sağlamak."</p>

  <p>"Etkileyici bir adam," diye geçirdi içinden Hoşino. Bilgili, temiz ve iyi eğitim almış bir hali vardı. Üstelik çok da nazikti. Eşcinsel olabileceğini de düşündü. Fakat Hoşino'nun eşcinsellere karşı bir önyargısı yoktu. İnsanların farklı farklı beğenileri olabilirdi. "Taşla konuşabilen insanlar bile varken erkekle yatan erkek niye olmasın ki?" dedi kendi kendine.</p>

  <p>Yemekten sonra Hoşino ayağa kalkıp içeriye sıcak kahve içmeye gitti. Kahve içemeyen Nakata ise yeşilliklerin arasında oturup bahçeye gelen kuşları izleyerek termosundaki çayını içti.</p>

  <p>"Nasıl gidiyor? İlginizi çeken bir kitap bulabildiniz mi?" diye sordu Oşima Hoşino'ya.</p>

  <p>"Evet. Sürekli Beethoven'ın hayat öyküsünü okudum," dedi Hoşino. "Çok ilginç bir kitap. Beethoven'ın hayatına bakınca, düşünmek gereken birçok şey çıkıyor ortaya."</p>

  <p>Oşima başını salladı. "Evet. En hafif tabiriyle, Beethoven'ın çok zor bir yaşamı olmuş çünkü."</p>

  <p>"Evet. Gerçekten de zor bir yaşam," dedi Hoşino. "Fakat bence yaşadığı güçlüklerin bir çoğunun sorumlusu kendisi. Beethoven uzlaşmacı bir insan değil ve kendinden başka bir şeyi de düşünmüyor. Aklında kendisinden ve müziğinden başka bir şey yok. Bunun için de, her şeyi feda edebilen bir adam. Çevremde öyle bir adam olsa katlanamazdım galiba. Kalkar 'Hey! Ludwig! Ağır ol bakalım,' derdim herhalde. Kafayı yemesi çok normal. Fakat müziği muhteşem. İnsanın yüreğine işliyor. Çok tuhaf."</p>

  <p>"Haklısınız," dedi Oşima.</p>

  <p>"Fakat neden bile bile o sıkıntılı yaşama katlanmış ki acaba? Biraz daha normal, insanca bir hayatı olabilirdi bence."</p>

  <p>Oşima kurşunkalemini elinde çeviriyordu yine. "Evet. Fakat Beethoven'ın yaşadığı dönemde egonun sergilenmesi önemli bir unsur olarak algılanıyordu sanırım. Bu tür bir hareket daha önceki dönemde, yani mutlak krallıklar döneminde, uygunsuzluk, toplumdan sapma olarak gürülür, şiddetle bastırılırdı. Bu baskı XIX. yüzyıla gelindiğinde, burjuva sınıfı toplumsal gücü eline geçirince, bir anda kalkıverdi. Özgürlük ile benliğin açıkça ortaya konulması eşdeğer tutulmaya başlandı. Beethoven'dan sonra gelen insanlar, sözgelimi Berlioz, Wagner, Lizst, Schumann gibi müzisyenlerin tümü de aykırı ve fırtınalı hayatlar yaşamış. O aykırılığın, ideal bir yaşam tarzı olduğu düşünülüyordu o dönemde. Basit ama aykırı. Romantizm Çağı olarak da adlandırılır bu dönem. Elbette, kendileri açısından bakınca, öylesi bir yaşamın bir hayli zorlu geçtiğine şüphe yok," dedi Oşima. "Beethoven'ın müziğinden hoşlanır mısınız?"</p>

  <p>"Hoşlanırım diyecek kadar Beethoven dinlemişliğim yok," dedi Hoşino dürüstçe. "Hatta hiç dinlemedim desem, daha doğru olur. Yalnızca <i>Arşidük Üçlüsü'</i>nü biliyorum."</p>

  <p>"O besteyi ben de severim"</p>

  <p>"Million Dollar Üçlüsü'nün çaldığı hoşuma gidiyor benim," dedi Hoşino.</p>

  <p>Oşima da hemen kendi beğenisini söyleyiverdi. "Ben bireysel olarak Çek Suk Üçlüsü'nü beğeniyorum. Güzel, dengeli, yemyeşil otlara dokunarak gelen bir rüzgâr kokusu var sanki. Fakat Million Dollar Üçlüsü'nün çaldığını da dinlemişliğim var. Rubinstein, Heifetz ve Feuermann. İnsanın yüreğine işleyen bir performans."</p>

  <p>"Eee, Oşima Bey," dedi Hoşino, masanın üstündeki isimliğe bakarak. "Müzik konusunda bir hayli bilgilisiniz herhalde?"</p>

  <p>Oşima gülümsedi. "Öyle ahım şahım bir bilgim olduğunu söyleyemem ama, hem severim hem de yalnızken sürekli müzik dinlerim."</p>

  <p>"Öyleyse bir soru daha sorayım. Müziğin bir insanı değiştirme gücü var mıdır? Yani bir gün bir müziği dinleyince, insanın içinde bir şeylerin tamamen farklılaştığı olur mu?"</p>

  <p>Oşima başını evet anlamında salladı. "Elbette," dedi. "Öyle durumlar olur. Bazı şeyleri tecrübe ettiğimizde, içimizde bir şeyler olur. Kimyevi tepkime gibi. Sonrasında, bizler kendimizi incelediğimizde, yerinde durması gereken ibrenin bir basamak daha yukarı çıkmış olduğunun farkına varırız. Dünyamızın biraz daha genişlediğinin. Benim de öyle tecrübelerim vardır. Çok nadiren de olsa, evet, var. Aşk gibidir."</p>

  <p>Hoşino'nun öyle büyük bir aşk yaşamışlığı yoktu, ama yine de başını sallayarak onayladı. "Böyle şeyler çok önemli olsa gerek," dedi. "Yani bizim yaşamlarımız açısından."</p>

  <p>"Evet. Ben de aynı fikirdeyim," diye yanıtladı Oşima. "Böyle şeyler hiç olmazsa, yaşamlarımız anlamsızlaşır, kurulaşır. Berlioz'un bir lafı vardır. 'Eğer sen <i>Hamlet'</i>i okumadan yaşamını tamamlıyorsan, ömrünü bir kömür madeninin dibinde geçirmişsin demektir.' "</p>

  <p>"Kömür madeninin dibi..."</p>

  <p>"Eh, XIX. yüzyıl koşullarında söylenmiş bir laf."</p>

  <p>"Kahve için teşekkürler," dedi Hoşino. "Güzel bir sohbetti."</p>

  <p>Oşima ise o neşeli, candan gülümsemesiyle yanıtlamakla yetindi.</p>

  <p><br /></p>

  <p>Saat ikiye kadar, genç adam ve Nakata kitap okudular. Nakata yine aynı şekilde, baktığı kitabı el hareketleriyle tamamlıyordu. İki kadın dışında, öğleden sonra üç ziyaretçi daha geldi. Fakat kütüphane gezisine katılmak isteyen yalnızca Hoşino ve Nakata'ydı.</p>

  <p>"Yalnızca ikimiz katılıyoruz herhalde. Zahmet olacaksa vazgeçebiliriz," dedi Hoşino Oşima'ya.</p>

  <p>"Hiç dert etmeyiniz lütfen. Bir kişi bile olsa, kütüphane tanıtım gezimizi yapıyoruz," dedi Oşima.</p>

  <p>Saat iki olduğunda, yüz hatları düzgün, orta yaşlı bir kadın merdivenlerden inerek yanlarına geldi. Belkemiği hiç bükülmeden, dik durarak yürüyordu. Vücut hatlarına oturan koyu mavi bir döpiyes, topuklu siyah ayakkabılar giymişti. Saçlarını başının arkasında bağlamıştı, derin yakasının aralığından ince bir gümüş kolye görünüyordu. Nezih, abartısız, beğenisi düzgün bir kadındı.</p>

  <p>"Merhaba. Adım Saeki. Bu kütüphanenin müdürlüğünü yapıyorum," dedi. Sonra yüzünde olgun bir gülümseme belirdi. "Müdür dediysem de, burada Oşima Bey ve benden başka kimse yok."</p>

  <p>"Ben Hoşino," dedi genç adam.</p>

  <p>"Bendeniz Nakata da Nakano Semti'nden geldim," dedi Nakata da dağcı şapkasına elleriyle sımsıkı sarılarak.</p>

  <p>"O kadar uzaklardan, şeref verdiniz," dedi Saeki Hanım. Hoşino bir an irkildiyse de, Saeki Hanım pek oralı değil gibiydi. Nakata da elbette, ne yaptığının hiç farkında değildi.</p>

  <p>"Evet. Bendeniz Nakata çok büyük bir köprüden geçerek geldim."</p>

  <p>"Burası çok güzel bir bina," diyerek lafa girdi Hoşino. Köprü meselesi başlayınca, Nakata'nın konuşmasının uzaması olasılığı gayet güçlüydü.</p>

  <p>"Evet. Bu bina Meici Dönemi başlarında, aslında Komura ailesinin kitaplık ve misafirhane olarak inşa ettirdiği bir yer. Çok sayıda aydın misafir burada ağırlanmış. Takamatsu'nun değerli kültürel mirası içinde yer alır."</p>

  <p>"Aydın misafir?" diye sordu Nakata.</p>

  <p>Saeki Hanım gülümsedi. "Çoğunlukla edebiyatla uğraşan insanlar. Yazılar, şiirler, romanlar yazan insanlar. Bir zamanlar taşralı varsıl aileler böyle sanatçılara destek olurlarmış. Sanat günümüzden farklı olarak, tek başına bir insanın yaşamını sürdürmesine yetmiyordu. Komura ailesi de, bölgemizde uzun yıllar sanat kültürüne kol kanat germiş. Bu kütüphane de, o tarihi sonraki kuşaklara aktarabilmek amacıyla yapılmış ve kullanıma açılmış."</p>

  <p>"Varsılın ne anlama geldiğini bendeniz Nakata da biliyorum," dedi Nakata. "Varsıl olabilmek çok zaman alır."</p>

  <p>Saeki Hanım yüzündeki gülümsemesini değiştirmeksizin başını sallayarak onayladı. "Evet. Varsıl olabilmek zaman alır. Ne kadar paranız olursa olsun, zamanı satın alamazsınız. Evet, isterseniz ikinci kattan başlayalım."</p>

  <p>Birlikte, ikici kattaki odaları sırasıyla dolaştılar. Saeki Hanım her zamanki gibi, odalarda kalan aydınlar hakkında açıklamalar yaparak, onların ardında bıraktığı yazı ve eserleri gösterdi. Saeki Hanım'ın çalışma odası olarak kullandığı odanın masasında, her zamanki gibi dolmakalemi duruyordu. Gezi boyunca, Nakata oradaki her şeyi teker teker dikkatle inceledi. Açıklamaları neredeyse hiç duymuyor gibiydi. Saeki Hanım'ın açıklamaları sırasında dinlediklerini belirtmek Hoşino'nun göreviydi. Bir yandan Saeki Hanım'ı söylediklerini kaçırmadan dinlemeye çalışırken, bir yandan da tuhaf bir şey yapmaya kalkmasından endişelenerek yan gözle Nakata'yı izliyordu. Saeki Hanım ise, Nakata ne yaparsa yapsın pek aldırmıyor gibiydi. Ustalıkla kütüphaneyi anlatmayı sürdürdü. Hoşino onun bu sakin halini hayranlıkla izliyordu.</p>

  <p>Gezi yirmi dakika kadar sonra tamamlandı. İki adam Saeki Hanım'a teşekkür ettiler. Saeki Hanım gezi boyunca gülümsemesini bir an bile yüzünden eksiltmemişti. Fakat ona baktıkça, birçok şey Hoşino'ya tuhaf gelmeye başlamıştı. Kadın neşeli bir yüzle onlara bakıyordu, ama onları görmüyor gibiydi. Yani onlara baktığı halde başka bir şeyi görüyordu. Kadın açıklamalarını yaparken aklında başka bir şeyler var gibiydi. Tek laf edilemeyecek ölçüde görgülü, nazik davranıyordu. Soru sorunca yine aynı nezaketiyle, kolayca anlaşılacak şekilde yanıtlıyordu. Ancak, sanki benliği orada değil gibiydi. Elbette, gönülsüzmüş gibi bir hali yoktu. Kadın gerçekten işini layıkıyla yapmaktan zevk alıyordu. Ancak, yüreği başka bir yerlerdeydi.</p>

  <p>İki adam okuma salonuna dönüp birbirlerine tek söz etmeden kitaplarının sayfalarını çevirmeye başladılar. Genç adam kitabın sayfalarını çevirirken, istemese bile Saeki Hanım'ı düşünmeden edemiyordu. O güzel kadında tuhaf olan bir şeyler vardı. Fakat Hoşino o tuhaflığı sözcüklerle ifade edebilecek durumda değildi. Genç adam, bu düşünceleri kafasından atarak kitabına geri döndü.</p>

  <p>Saat üç olduğunda, Nakata öncesinde hiçbir belirti göstermeden ayağa kalkıverdi. Hem de Nakata'dan hiç beklenmeyecek ölçüde çevik bir hareketle. Dağcı şapkasını iki eliyle sımsıkı tutmuştu.</p>

  <p>"Ne oldu amca? Bir yere mi gidiyorsun?" diye sordu genç adam, kısık bir sesle. Fakat Nakata yanıtlamadı. Dudaklarını sımsıkı kapatmış halde çıkış kapısına yöneldi. Eşyaları koltuğun yanına koyduğu halde kalmıştı. Hoşino da kitabını kapatarak yerinden kalktı. Durumda bir terslik vardı.</p>

  <p>"Amca bekle," diye seslendi. Sonra da, Nakata'nın durmadığını görünce telaşla peşine takıldı. Diğer ziyaretçiler de başlarını kaldırmış onlara bakıyordu.</p>

  <p>Nakata çıkışa gelmeden önce sola dönüp kararlı adımlarla merdivenlerden çıkmaya başladı. Merdivenlerin başında "Personel Harici Girilmez" levhası konulmuştu ama Nakata aldırış etmedi; zaten okuyamazdı. Tenis ayakkabılarının aşınmış taban lastikleri merdivenlerde gıcırtılar çıkarıyordu.</p>

  <p>"Kusura bakmayın!" diye seslendi Oşima Nakata'nın arkasından, bankonun üzerinden vücudunu sarkıtarak. "Oraya girmek yasaktır!"</p>

  <p>Fakat söylediklerini Nakata hiç duymuyor gibiydi. Hoşino da peşi sıra merdivenlerden çıktı. "Amca, oraya girmek yasakmış. Görevliler girebiliyormuş!" Oşima da bankodan fırlayıp genç adamın ardından merdivenlerden çıktı.</p>

  <p>Nakata hiç tereddüt etmeden koridorda ilerleyip çalışma odasına girdi. Çalışma odasının kapısı her zamanki gibi açıktı. Saeki Hanım sırtını pencereye vermiş, masasında kitap okuyordu. Ayak seslerini duyunca başını kaldırıp Nakata'ya baktı. Nakata masanın önüne kadar gelince, yukarıdan aşağıya Saeki Hanım'ın yüzüne baktı. Ne Nakata ne de Saeki Hanım tek kelime etmedi. Hemen ardından da Hoşino girdi odaya. Ardından da Oşima göründü.</p>

  <p>"Amca," dedi Hoşino. Sonra da, arkasından uzanarak elini Nakata'nın omzuna koydu. "Burası izin almadan girilebilen bir yer değil. Kural böyle. Haydi, eski yerimize dönelim."</p>

  <p>"Bendeniz Nakata konuşmak istiyorum," dedi Nakata Saeki Hanım'a doğru.</p>

  <p>"Ne hakkında acaba?" diye sordu Saeki Hanım sakin bir ses tonuyla.</p>

  <p>"Taş hakkında konuşacağım. Giriş taşı hakkında konuşmak istiyorum."</p>

  <p>Saeki Hanım başlangıçta bir süre Nakata'nın yüzüne sessizce bakakaldı. Gözlerinde son derece uzak bakışlar vardı. Sanki sözü edilen şeyle ne ilgisi olduğunu anlamamış gibi. Sonra, gözlerini birkaç kez kırparak okuduğu kitabı yavaşça masaya bıraktı. Ellerini masanın üstünde birleştirip tekrar Nakata'ya baktı. Ne yapacağına karar veremiyormuş gibiydi, ama yalnızca bir kez başını yukarıdan aşağıya salladı. Önce Hoşino'ya, sonra da Oşima'ya baktı.</p>

  <p>"Bizi biraz yalnız bırakır mısınız?" dedi Oşima'ya. "Bu beyle konuşacağım. Kapıyı da kapatın lütfen."</p>

  <p>Oşima bir an tereddüt ettiyse de, sonra başını salladı. Sonra Hoşino'yu dirseğinden çekiştirerek koridora çıkarıp çalışma odasının kapısını kapattı.</p>

  <p>"Emin misin?" diye sordu Hoşino.</p>

  <p>"Saeki Hanım karar verme yetisi güçlü bir kadındır," dedi Oşima, Hoşino'yla birlikte merdivenlerden inerlerken. "O olur diyorsa mesele yok demektir. Onunla ilgili bir endişeye gerek yok. Aşağıda kahve içelim isterseniz, Hoşino Bey."</p>

  <p>"Söz konusu Nakata olduğunda endişelenmek zaman kaybından başka bir şey değil. Ben de bundan eminim," dedi Hoşino başını iki yana sallayarak.</p>
</body>
</html>
