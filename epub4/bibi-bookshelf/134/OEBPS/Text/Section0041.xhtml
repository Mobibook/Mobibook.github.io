<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>38</h2>

  <p>Hoşino, apartman dairesindeki telefon rehberinden otomobil kiralama şirketlerini araştırıp uygun birini seçerek telefon etti.</p>

  <p>"Normal bir sedana ihtiyacım var. İki üç günlüğüne kiralamak istiyorum. Pek fazla büyük olmasın. Dikkat çekici türden bir şey olmasını da istemiyorum."</p>

  <p>"Sayın müşterimiz," dedi telefonun diğer tarafındaki adam, "biz Mazda modelleriyle çalışan bir şirketiz. Yanlış anlamayın, ama dikkat çekici sedan diye bir şey yoktur. İçiniz rahat olsun."</p>

  <p>"Tamam öyleyse."</p>

  <p>"Familia modeline ne dersiniz? Güvenilir bir otomobildir, dikkat çekmeyeceğini de garanti edebilirim."</p>

  <p>"Peki, o olsun. Familia olsun." Otomobil kiralama şirketinin bürosu istasyona yakındı. Genç adam bir saat içinde almaya gideceğini söyledi.</p>

  <p>Tek başına taksiye binerek büroya kadar gidip kredi kartını ve ehliyetini göstererek otomobili iki günlüğüne kiraladı. Otoparktaki beyaz Familia gerçekten de pek göze batmıyordu. Sıradanlık konusunda ise zirveye oturabilecek bir otomobildi. Otomobile baktıktan sonra gözünü bir anlığına başka tarafa kaydıran birinin, arabanın nasıl bir şey olduğunu anımsaması imkânsızdı neredeyse.</p>

  <p>Familia ile apartmana dönüş yolu üzerinde bir kitabevine uğrayıp Takamatsu şehir haritası ve Şikoku yol haritası satın aldı. Yine kitabevinin yakınlarında gözüne ilişen bir müzikevine girerek Beethoven'ın <i>Arşidük Üçlüsü'</i>nü aradı. Yol üzerindeki müzikevinin klasik müzik köşesinde pek fazla bir şey yoktu. <i>Arşidük Üçlüsü'</i>nün de sadece indirimli satılan tek bir CD'si vardı. Ne yazık ki, Million Dollar Üçlüsü'nün çaldığı kayıt değildi ama genç adam yine de 1 000 yen ödeyerek CD'yi aldı.</p>

  <p>Eve döndüğünde, Nakata mutfakta alışık el hareketleriyle turp ve sebze haşlaması hazırlıyordu. İnsanı cezbeden bir koku yayılmıştı odaya. "Yapacak başka iş bulamayınca, bendeniz Nakata yemek yaptım," dedi Nakata.</p>

  <p>"İyi olmuş. Son günlerde hep dışarıda yedik durduk. Şöyle güzel bir ev yemeğini özlemeye başlamıştım," dedi genç adam. "Neyse. Amca, otomobili kiraladım. Apartmanın önünde duruyor. Şimdi hemen kullanmamız gerekecek mi?"</p>

  <p>"Hayır. Yola yarın da çıkabiliriz. Bugün, taşla biraz konuşmak niyetindeyim."</p>

  <p>"Tamam. Öylesi daha iyi olur. Konuşmak önemlidir. Karşındaki kim olursa olsun, ne olursa olsun, konuşmamaktansa konuşmak daha iyi olur. Ben de, kamyonumu sürerken sık sık motorla konuşurum. Dikkatle kulak verince söylediği birçok şeyi anlayabiliyorum."</p>

  <p>"Evet. Bendeniz Nakata da aynı fikirdeyim. Bendeniz Nakata motorla konuşamam ama karşımdaki kim olursa olsun konuşup anlaşmaya çalışırım."</p>

  <p>"Peki, taşla konuşurken biraz anlaşmaya başladın mı bari?"</p>

  <p>"Evet. Biraz biraz birbirimizi anlamaya başladığımızı sanıyorum."</p>

  <p>"Bu güzel haber işte. Peki, Nakata Amca. Taş ona sormadan kaldırıp buraya getirdik diye kızmış mı, rahatsız olmuş mu?"</p>

  <p>"Hayır. Öyle bir durum yok. Benim hissettiğim kadarıyla, taş nerede olduğunu pek umursamıyor gibi."</p>

  <p>"Tamam o zaman." Genç adam, Nakata'nın sözlerini duyunca rahatlamıştı. "Böyle bir taş yüzünden çarpılmak da istemem hani."</p>

  <p>Akşama kadar, genç adam yolda satın aldığı <i>Arşidük Üçlüsü'</i>nü dinleyerek zaman geçirdi. Kafede dinlediği Million Dollar Üçlüsü kadar özgün ve esnek çalamıyorlardı; hatta ciddi ve kuralcı bir çalış tarzları vardı, ama beste bu haliyle hiç fena değildi. Geniş koltuğa uzanıp piyano müziğiyle kulaklarının pasını atmaya çalıştı. O derin ve hoş melodi, genç adamın içine işliyor, zarif füg hiç tatmadığı duygular hissetmesini sağlıyordu.</p>

  <p>Bir hafta önce dinlemiş olsa, öyle bir müziği bir parça bile anlayamayacağını geçirdi aklından genç adam. Anlamaya çalışma isteği bile duymazdı herhalde. Fakat tamamen tesadüf eseri o küçük kafeye girmiş, rahat koltuğa gömülerek lezzetli kahvesini içmiş, o sayede de müziği doğal olarak algılamayı başarmıştı. Bu onun için çok anlamlı bir gelişmeydi.</p>

  <p>Hoşino, yeni sahip olduğu yetenekten emin olmak için CD'yi üst üste birkaç kez dinledi. CD'de <i>Arşidük Üçlüsü</i> dışında aynı bestecinin eseri olan <i>Hayalet Üçlüsü</i> adlı piyano üçlüsü de vardı. O beste de pek fena değildi. Yine de, genç adam <i>Arşidük Üçlüsü'</i>nden daha çok hoşlanmıştı. Orada daha derin bir şeylerin varlığını hissediyordu. O müzik dinlemeye devam ederken Nakata da salonun bir köşesinde yuvarlak taşın önünde oturmuş bir şeyler mırıldanıyordu. Arada sırada, bir şeyleri anlamış gibi başını sallayarak avcunun içiyle taşı okşuyordu. İki adam aynı odanın içinde, ayrı ayrı dünyalara dalıp gitmiş gibiydiler.</p>

  <p>"Müzik taşla konuşmana engel oluyor mu amca?" diye seslendi genç adam Nakata'ya.</p>

  <p>"Hayır. Müziğin rahatsız edici bir yanı yok. Müzik bendeniz Nakata için rüzgâr gibidir."</p>

  <p>"Rüzgâr gibi..."</p>

  <p>Saat altı olunca Nakata yemek hazırlıklarına girişti. Somon ızgara yapıp salata hazırladı. Önceden hazırladığı haşlama türlerini tabaklara servis etti. Hoşino ise televizyonu açıp haberleri izledi. Nakata'nın fail olarak arandığı Nakano Semti cinayet olayında bir gelişme olup olmadığını öğrenmek istemişti, ama o olaya ilişkin hiçbir şey çıkmadı. Bir kız çocuğunun kaçırılma olayı, İsrail ve Filistin'in karşılıklı intikam girişimleri, Batı Japonya'daki karayolunda meydana gelen zincirleme kaza, yabancı uyruklu otomobil hırsızlığı çetesi, bir bakanın ayrımcılığa kaçan talihsiz ifadeleri, bilişim endüstrisi alanında faaliyet gösteren büyük bir şirketin daralmaya gitme kararı... İç açıcı tek bir haber bile yoktu.</p>

  <p>İki adam masada karşılıklı oturarak yemeklerini yediler.</p>

  <p>"Hmm, harika olmuş!" dedi Hoşino. "Mükemmel bir aşçılık yeteneğin var amca."</p>

  <p>"Teşekkür ederim. Fakat kendi yaptığım yemeği bir başkasına ilk kez ikram ediyorum."</p>

  <p>"Amca, senin oturup birlikte yemek yiyebileceğin arkadaşların ya da bir ailen olmadı mı hiç?"</p>

  <p>"Evet, kediler vardı ama kediler ve bendeniz Nakata arasında çok büyük farklılıklar var."</p>

  <p>"Orası öyle," dedi genç adam. "O bir yana, gerçekten harika. Özellikle şu haşlama yemekler."</p>

  <p>"Hoşuna gittiğine çok sevindim. Okumam olmadığından, arada sırada çok feci yanlışlık yaptığım da olur. O zaman müthiş yemekler çıkıyor ortaya. O yüzden, bendeniz Nakata her zaman kullandığım malzemeleri kullanıp her zamanki ayarıyla yemek yapabiliyorum ancak. Okumam olsa, çok daha farklı yemekler yapabilirim sanıyorum."</p>

  <p>"Fakat şu yemekler bile benim için yeter de artar bile."</p>

  <p>"Hoşino Bey," dedi Nakata oturuşunu düzelterek, ciddi bir ses tonuyla.</p>

  <p>"Söyle amca."</p>

  <p>"Okuma bilmemek çok feci bir şey."</p>

  <p>"Sanırım öyledir," dedi genç adam. "Fakat bu CD'nin açıklama broşürüne bakılırsa Beethoven'ın kulakları duymuyormuş. Beethoven çok büyük bir bestecidir, gençlik yıllarında da piyanistlikte Avrupa'nın bir numarası kabul ediliyormuş. İcracı olarak da adını duyurmayı başarmış. Fakat bir gün kulağı duymamaya başlamış, hem de neredeyse hiç duymuyormuş. Bir bestecinin sağır olması çok büyük bir sorun. Anlayabiliyor musun?"</p>

  <p>"Evet, sanırım."</p>

  <p>"Bir bestecinin sağır olması, bir aşçının tat alma yetisini kaybetmesi gibi bir şey olmalı. Kurbağanın ayaklarındaki perdelerin erimesi, uzun yol kamyon şoförünün ehliyetine el konulması gibi bir şey. Kim olsa dünyası kararıverir. Değil mi? Ancak, Beethoven yılmamış. Eh, biraz çökmüştür herhalde, ama bu talihsizlik karşısında yenilgiyi kabul etmemiş. 'Off rampaya bak, haydi canım bu da rampa mı,' dediğimiz gibi bizim. Sonra birbiri ardına beste yapmaya devam edip öncesinden daha fazla derinliği olan mükemmel eserler çıkarmış ortaya. Müthiş bir şey. Sözgelimi, az önce dinlediğim <i>Arşidük Üçlüsü</i> kulağı artık iyiden iyiye duymaz olduktan sonra yaptığı bestelerinden. Amca, işte o yüzden, okuma bilmemenin dezavantajları elbette var, ama her şey okuma bilmekle alakalı değil. Okuma bilmesen bile, senden başka hiç kimsenin yapamayacağı bir şeyler mutlaka vardır. Sen işin o tarafına bak. Ne bileyim, sen oturup taşla bile konuşabiliyorsun işte."</p>

  <p>"Evet. Gerçekten de bendeniz Nakata taşla biraz anlaşabiliyorum. Önceden kedilerle de anlaşabiliyordum."</p>

  <p>"Bu herhalde senden başka hiç kimsenin yapamayacağı bir şey. Ne kadar kitap okursa okusun, normal bir insan taşlarla ya da kedilerle konuşmayı başaramaz."</p>

  <p>"Fakat Hoşino Bey, bendeniz Nakata bu aralar sık sık rüyamda görüyorum. Rüyamda okuyabiliyorum. Bir vesileyle okuyabilir hale gelmişim. Artık pek akılsız da değilim. Bendeniz Nakata çok sevinerek kütüphaneye gidip kitap üstüne kitap okuyorum. Kitap okuyabilmenin o kadar muhteşem bir şey olduğunu ilk kez tadıyorum. Kitapların birini bırakıp diğerini alıyorum. Fakat aniden o odanın ışıkları kararıveriyor. Birileri ışıkları kapatıyor. Hiçbir şey göremiyorum. Artık kitap okuyamıyorum. Sonra da uyanıveriyorum. Rüyada bile olsa, okuyabilmek, kitapları anlayabilmek mükemmel bir şey."</p>

  <p>"Eh, benim okumam vardır, ama oturup doğru dürüst kitap okumam. Adaletsiz bir dünyada yaşıyoruz."</p>

  <p>"Hoşino Bey," dedi Nakata.</p>

  <p>"Söyle amca."</p>

  <p>"Hangi gündeyiz?"</p>

  <p>"Bugün cumartesi."</p>

  <p>"Yarın da pazar mı?"</p>

  <p>"Normalde evet."</p>

  <p>"Yarın sabahtan itibaren arabayı sürebilir misin?"</p>

  <p>"Olur da, nereye gidiyoruz?"</p>

  <p>"Bunu bendeniz Nakata bilemiyorum. Arabaya bindikten sonra düşüneceğim."</p>

  <p>"İnanmayacaksın belki ama," dedi genç adam, "böyle yanıtlayacağını biliyordum."</p>

  <p><br /></p>

  <p>Ertesi sabah, saat yediyi biraz geçtiğinde genç adam uyandı. Nakata ise çoktan uyanmış, mutfakta kahvaltı hazırlıyordu. Genç adam banyoya gidip soğuk suyla yüzünü iyice ovalayarak yıkayıp elektrikli tıraş makinesiyle sakallarını tıraş etti. Sıcak pilav, patlıcanlı miso çorbası, kurutulmuş istavrit ve turşudan oluşan bir kahvaltı hazırlamıştı Nakata. Genç adam, iki tas pilav yedi.</p>

  <p>Nakata kahvaltıdan sonra sofrayı kaldırırken, genç adam yine televizyonda haberleri izledi. Bu sefer Nakano Semti cinayeti olayından biraz söz edilmişti. "Olayın üzerinden on gün geçtiği halde henüz kayda değer bir ipucuna ulaşılamadı," diyordu NHK spikeri. Ekranda şık bir evin büyük kapısı gösteriliyordu. Kapının önüne polis dikilmiş, girilmez şeridi çekilmişti.</p>

  <p>"Olaydan hemen önce ortadan kaybolan on beş yaşındaki oğlunun aranmasına hâlâ devam ediliyor, ama henüz nereye gittiği öğrenilebilmiş değil. Yine, olaydan hemen sonra karakola gelerek cinayetle ilgili bilgi veren, yakınlarda oturan altmışlı yaşlardaki adamın aranmasına da devam ediliyor. Bu iki kişi arasında herhangi bir ilişki olup olmadığı henüz anlaşılamadı. Evde arbede yaşandığına dair hiçbir buluntuya rastlanılmadığından, olayın kişisel bir anlaşmazlık yüzünden çıktığını tahmin eden polis, öldürülen Tamura'nın ilişkileri üzerinde ayrıntılı bir araştırma yürütüyor. Ayrıca, Tamura'nın sanatsal başarılarını anmak amacıyla Tokyo Devlet Çağdaş Sanatlar Müzesi'nde..."</p>

  <p>"Amca!" diye seslendi Hoşino mutfaktaki Nakata'ya.</p>

  <p>"Buyur. Ne oldu?"</p>

  <p>"Amca, Nakano Semti'nde öldürülen adamın oğlunu tanıyor musun? On beş yaşındaymış."</p>

  <p>"Bendeniz Nakata o çocuğu tanımıyorum. Benim bildiğim, geçenlerde anlattığım gibi, yalnızca Johnnie Walker ve köpek."</p>

  <p>"Tamam," dedi genç adam. "Polis senin dışında bu oğlanı da arıyormuş. Tek çocukmuş, başka kardeşi yokmuş. Annesi de yok. Oğlan olaydan önce evden kaçmış, nereye gittiği de henüz öğrenilememiş."</p>

  <p>"Öyle mi?"</p>

  <p>"Anlaşılması güç bir olay," dedi genç adam. "Fakat polis daha çok şey biliyordur. Onlar bildiklerinin çok az bir kısmını açıklarlar sadece. Albay Sanders'ın söylediklerine bakılırsa, senin Takamatsu'da olduğunu biliyorlarmış. Sonra tanım olarak beni andıran yakışıklı bir gencin de, seninle birlikte olduğunu tespit etmişler. Fakat bunları medyaya elbette açıklamamışlar. Bizim Takamatsu'da olduğumuzu bildikleri duyulacak olursa, bizim de kalkıp başka bir yere kaçabileceğimizi düşünüyorlardır. O yüzden dışarıya karşı bizim nerede olduğumuzu henüz tespit edemediklerini söylüyorlar. Sinsi tipler."</p>

  <p>Saat sekiz buçukta iki adam ön sokakta duran Familia'ya bindi. Nakata sıcak buğday çayı hazırlayarak termosa koymuştu. Her zamanki buruş kırış dağcı şapkasını, şemsiyesini ve çantasını alarak arabanın yolcu koltuğuna yerleşti. Hoşino da, her zamanki gibi Çuniçi Dragons şapkasını takmak üzereyken, kapının yanındaki aynada kendine bakarak, polisin "genç adam"ın Çuniçi Dragons şapka ve yeşil Ray-Ban taktığı, Hawaii tişört giydiği bilgisine sahip olabileceği aklına geldi. Kagava İli'nde Çuniçi Dragons şapkasıyla dolaşan pek fazla insan olamayacağı gibi, o Hawaii tişört ve yeşil Ray-Ban güneş gözlükleri de eklenince, bir bakışta anlaşılacak bir eşkal tamamlanmış oluyordu. Albay Sanders işin orasını bile düşünerek Hawaii tişört yerine lacivert polo tişört koymuştu dolaba. En ufak ayrıntıyı bile gözden kaçırmamıştı. Genç adam, Ray-Ban gözlüklerini ve şapkasını evde bırakmaya karar verdi.</p>

  <p>"Ee, nereye gidiyoruz?" diye sordu genç adam.</p>

  <p>"Fark etmez. Şehir merkezinde dolaşman yeterli olur."</p>

  <p>"Herhangi bir yer olabilir mi?"</p>

  <p>"Evet. İstediğin bir yere gidebilirsin. Bendeniz Nakata sürekli dışarıya bakacağım."</p>

  <p>"Yani ben orduda da, taşımacılık şirketinde de hep şoförlük yaptım. O yüzden şoförlük konusunda kendime güvenirim. Fakat direksiyon başına geçtiğimde hep belirli bir yönüm olurdu. Tek bir hat üzerinden, doğrudan hedefe giden. Öyle alıştım. 'İstediğin yere sür,' diyen olmadı hiç. Şimdi sen öyle deyince şaşırdım."</p>

  <p>"Özür dilerim."</p>

  <p>"Neyse, özür dilemene gerek yok. Elimden geleni yaparım," dedi Hoşino <i>Arşidük Üçlüsü'</i>nü arabanın CD çalarına yerleştirdi. "Ben şehir merkezinde gelişigüzel dolaşacağım amca, sen de dışarıya bakacaksın. Programımız bu değil mi?"</p>

  <p>"Evet. Bu benim için yeterli."</p>

  <p>"Aradığını bulunca da arabayı durduracağım. Sonra da öykümüz yeni açılımlara doğru yol almaya başlayacak. Doğru mu anlamışım?"</p>

  <p>"Evet. Belki de öyle olur," dedi Nakata.</p>

  <p>"Umarım öyle olur," dedi genç adam şehir haritasını dizinin üstüne açarak.</p>

  <p><br /></p>

  <p>İki adam Takamatsu şehir merkezinde dolaştılar. Hoşino, fosforlu kalemle geçtikleri yerleri işaretledi. Belirli bir adanın tüm sokaklarından geçtiklerini anlayınca, bir sonraki adaya geçiyordu. Arada sırada arabayı durdurarak buğday çayı içip Marlborosunu tüttürdü. Sürekli <i>Arşidük Üçlüsü</i> çalıyordu. Öğlen saatlerinde bir restoranda durup körili pilav yediler.</p>

  <p>"Tamam da amca, nasıl bir şey arıyorsun şimdi?" diye sordu genç adam yemekten sonra.</p>

  <p>"Bunu bendeniz Nakata da bilemiyorum. Ancak..."</p>

  <p>"... ancak gördükten sonra anlayacaksın ve gerçekte görmeden anlaman mümkün değil."</p>

  <p>"Evet, haklısınız."</p>

  <p>Genç adam neşesizce başını iki yana salladı. "Yanıtı en baştan biliyordum. Yine de şansımı bir deneyeyim dedim."</p>

  <p>"Hoşino Bey."</p>

  <p>"Söyle amca."</p>

  <p>"O şeyi bulmamız biraz zaman alabilir belki."</p>

  <p>"Olsun. Elimden geleni yaparım. Gemiye bindik artık bir kere."</p>

  <p>"Gemiye mi binmemiz gerekecek?" diye sordu Nakata.</p>

  <p>"Hayır. Şimdilik gemiye binmemize gerek yok," diye yanıtladı genç adam.</p>

  <p><br /></p>

  <p>Saat üç olduğunda, iki adam bir kafeye girdiler. Genç adam kahve içti, Nakata ise uzunca bir tereddütten sonra dondurma yedi. Genç adam artık iyice yorulmuştu, içinden konuşmak gelmiyordu. Eh, artık <i>Arşidük Üçlüsü</i> dinlemekten de sıkılmıştı. Aynı yerde dolaşıp durmak, karakterine pek uygun değildi. Can sıkıcıydı, hız yapamıyordu ve dikkatini toparlamak için efor sarfetmesi gerekiyordu. Birkaç kez polis arabalarıyla da karşılaşmışlardı, ama genç adam polislerle göz göze gelmemeye dikkat etmişti. Karakolların önünden de olabildiğince hızlı geçmişti. Her ne kadar Mazda Familia göze batmayan bir araba olsa bile, aynı arabayı üst üste birkaç kez gören bir polis, evrak kontrolü yapmaya kalkabilirdi. Ayrıca, kaza yapmamak için de, her zamankinden daha fazla tetikte olması gerekiyordu.</p>

  <p>Genç adam haritayı kontrol ederek arabayı sürerken, Nakata sanki bir çocuk ya da iyi eğitilmiş bir köpek gibi ellerini torpido gözünün üstüne koymuş halde, o pozisyonunu da hiç bozmadan dışarıdaki manzaraya bakıyordu. Gerçekten, bir şeyi ciddi ciddi bulmaya çalıştığı belli oluyordu. Yaptıkları işe dalıp giden iki adam, akşam saatlerine kadar, neredeyse hiç konuşmamışlardı.</p>

  <p>Genç adam arabayı sürerken, "Ne arıyorsun ki sen şimdi?.." diye, İnoue Yosui'nin şarkısını söylemeye başladı. Şarkının sözlerinin gerisini unutmuştu. Kendi kendine uyduruverdi.</p>

  <blockquote style="margin: 20px 0 20px 40px; border: none; padding: 0px;">
    <p>Daha bulamadın mı yoksa<br />
    Akşam olacak az sonra<br />
    Acıktı Hoşino'nun karnı<br />
    Dolaşıp durmaktan ağrıdı başı</p>
  </blockquote>

  <p>Akşam saat altıda, iki adam apartman dairesine döndüler.</p>

  <p>"Hoşino Bey, yarın da devam edelim," dedi Nakata.</p>

  <p>"Bugün şehir merkezinin büyük kısmını dolaştık. Yarın, herhalde geri kalanını tamamlarız da..." dedi genç adam, "sormak istediğim bir şey var."</p>

  <p>"Buyrun, Hoşino Bey, nedir?"</p>

  <p>"Eğer Takamatsu şehir merkezinde o aradığını bulamazsak, ne yapacaksın?"</p>

  <p>Nakata avcunun içiyle hışırtılar çıkararak saçlarını ovaladı. "Eğer Takamatsu şehir merkezinde bulamazsak, sanırım çemberi biraz genişleterek aramamız gerekecek."</p>

  <p>"Tamam," dedi genç adam. "Peki, o zaman da bulamazsak ne yapacağız?"</p>

  <p>"Evet. Yine de bulamazsak, daha geniş bir çember içinde aramamız gerekecek, sanırım," dedi Nakata.</p>

  <p>"Yani bulana kadar çemberi genişletip duracağız. Köpek yürümeye devam ederse sopasına çarpar, demek istiyorsun."</p>

  <p>"Evet, sanırım öyle," dedi Nakata. "Fakat Hoşino Bey, bendeniz Nakata pek iyi anlayamadım, ama köpek neden yürümeye devam ederse sopaya çarpıyor? Yani, köpek yürürken karşısına sopa çıkarsa, çarpmamak için dikkatle yanından geçer herhalde. Bana öyle geliyor."</p>

  <p>Hoşino bu sözler üzerine boynunu hafifçe yana eğdi. "Orası öyle elbette. Şimdiye kadar hiç düşünmemiştim, ama köpek niye sopaya çarpsın ki?"</p>

  <p>"Çok tuhaf."</p>

  <p>"Neyse, bırak şimdi," dedi Hoşino. "Bu şekilde düşünmeye başlarsak, işin içinden asla çıkamayız. Köpek ile sopası meselesini bir kenara bırakalım şimdilik. Benim bilmek istediğim, bu arama çemberini nereye kadar genişleteceğimiz? Kendimizi kaptırırsak komşu vilayetlere kadar açılıveririz. Bakarsın ki, yaz geçmiş sonbahar gelmiş, biz hâlâ aramaya devam ediyoruz."</p>

  <p>"Belki de öyle olur. Fakat Hoşino Bey, isterse sonbahar gelsin, isterse kışa girelim, bendeniz Nakata'nın o şeyi mutlaka bulması gerekiyor. Elbette, o zamana kadar hep sizin yardımınızı isteyemem. Gerisini tek başıma hallederim."</p>

  <p>"Neyse..." dedi Hoşino ne diyeceğini bilemez halde. "İyi de, bizim şu taş, biraz daha sağlam bir bilgi vermiyor mu? Yani ne bileyim, yaklaşık olarak neresi olduğunu falan işte. Yaklaşık bir şey söylese de yeterli olur."</p>

  <p>"Kusura bakmayın, ama taş konuşmayı pek sevmiyor."</p>

  <p>"İşte bu. Demek taş konuşmayı pek sevmiyor. Eh, görünüş itibariyle de öyle duruyor zaten," dedi Hoşino. "Taş dediğin konuşmayı sevmez ve en hoşlanmadığı şey de yüzme sporudur. Neyse. Artık kafamızı zorlamanın bir âlemi yok. Şimdi güzel bir uyku çekip yarın aramaya devam edelim."</p>

  <p><br /></p>

  <p>Ertesi gün de aynı şeylerin tekrarından ibaretti. Genç adam, şehrin batı yarısını aynı mantıkla dolaştı. Şehir haritası sarı fosforlu çizgilerle dolmuştu. Farklı olan tek şey, genç adamın esnemelerinin artmasıydı herhalde. Nakata ise aynı şekilde neredeyse cama yüzünü yapıştırmış halde, tüm ciddiyetiyle bir şeyi arıyordu. İki adam yine hiç konuşmuyorlardı. Genç adam, polis kıyafeti görme tedirginliğiyle direksiyonu kullanıyor, Nakata ise bıkmadan usanmadan bakışlarıyla çevreyi tarıyordu. Fakat aradığını bulamamıştı.</p>

  <p>"Bugün pazartesi değil mi?" diye sordu Nakata.</p>

  <p>"Evet, dün pazar olduğuna göre bugün de pazartesi," dedi genç adam. Sonra aklına ilk gelen cümleleri kendi uydurduğu bir melodiyle söylemeye başladı.</p>

  <blockquote style="margin: 20px 0 20px 40px; border: none; padding: 0px;">
    <p>Bugün pazartesi ise<br />
    Yarın salı gelecek<br />
    Karınca çalışacak<br />
    Kırlangıç şık gezecek<br />
    Akşam güneşi kırmızı, bacalar yüksek</p>
  </blockquote>

  <p>"Hoşino Bey," dedi Nakata biraz sonra.</p>

  <p>"Söyle amca."</p>

  <p>"Karıncaların çalışmasını izlerken insan hiç sıkılmıyor değil mi?"</p>

  <p>"Evet," dedi genç adam.</p>

  <p>Öğlen olduğunda iki adam yılanbalığı lokantasına girerek, yılanbalığı yediler. Saat üçte bir kafede kahve ve buzlu süt içtiler. Saat altıda harita tamamen sarıya boyanmış, şehir merkezindeki tüm sokaklar Mazda Familia'nın o son derece sıradan tekerlerinin tadına bakmıştı. Fakat hâlâ aradıklarını bulamamışlardı.</p>

  <p>"Ne arıyorsun ki sen şimdi?.." genç adam yine fersiz bir sesle kendi uydurduğu şarkısına başladı.</p>

  <blockquote style="margin: 20px 0 20px 40px; border: none; padding: 0px;">
    <p>Hâlâ bulamadın mı yoksa?<br />
    Tüm sokaklardan geçti arabamız<br />
    Ağrıdı kıçımız başımız<br />
    Özletti kendini evimiz</p>
  </blockquote>

  <p>"Biraz daha böyle devam edersek, rahatlıkla şarkı sözü yazarı olurum herhalde," dedi Hoşino.</p>

  <p>"O nedir acaba?" diye sordu Nakata.</p>

  <p>"Hiçbir şey değil. Öylesine şaka yaptım sadece."</p>

  <p>İki adam aramaya devam etmekten vazgeçerek Takamatsu şehir merkezinden çıkıp devlet karayolu üzerinden kaldıkları apartmana dönmek için yola düştüler. Fakat genç adam o an başka şeyler düşündüğü için sola dönmeleri gereken bir noktayı yanlışlıkla geçip gittiler. Bir şekilde yeniden devlet karayoluna çıkmayı denediyse de, yol tuhaf açılarla kıvrılıyordu ve üstüne üstlük tek yönlü sokaklardan da geçmeleri gerekince genç adam yön kavramını tamamen kaybetti. Çevrelerinde yüksek duvarlarla çevrili eski tarz şık yapılar vardı. Yol, insanın içini ürpertecek kadar sessizdi ve ortalıkta kimsecikler görünmüyordu.</p>

  <p>"Mesafe olarak bizim apartmandan pek uzakta değiliz, ama neredeyiz, hangi sokaktayız hiç bilemiyorum." Genç adam arabayı uygun bir boşluğa çekerek, motoru susturup el frenini çekti. Haritayı açarak elektrik direğindeki sokak numarasına bakıp nerede olduklarını anlamaya çalıştı. Belki de gözleri iyice yorulduğundan olacak, bir türlü bulamıyordu.</p>

  <p>"Hoşino Bey," diye seslendi Nakata.</p>

  <p>"Söyle amca."</p>

  <p>"İşinin arasında kusura bakma, ama şu kapıdaki tabelada ne yazıyor?"</p>

  <p>Hoşino bakışlarını haritadan ayırarak Nakata'nın işaret ettiği yöne baktı. Yüksek duvar devam ediyordu, biraz ilerisindeki dış kapının yan tarafında kocaman bir ahşap tabela asılmıştı. Siyah kapılar sımsıkı kapatılmıştı.</p>

  <p>"Komura Kütüphanesi..." diye okudu genç adam. "Böylesine ıssız bir yerde kütüphane varmış. Gerçi hiç de kütüphaneye benzemiyor. Sıradan bir konağa benziyor daha çok."</p>

  <p>"Ko-mu-ra Kü-tüp-ha-ne-si?"</p>

  <p>"Aynen öyle. Herhalde Komura adlı birinin anısına kurulmuştur. Komura adlı adamın kim olduğunu hiç bilemiyorum ama..."</p>

  <p>"Hoşino Bey"</p>

  <p>"Söyle amca," dedi Hoşino haritayı taramayı sürdürerek.</p>

  <p>"Orası."</p>

  <p>"Orası, ne?"</p>

  <p>"Bendeniz Nakata'nın günlerden beri aradığı yer orası işte."</p>

  <p>Hoşino önce başını haritadan kaldırıp Nakata'nın gözlerine, sonra da kaşlarını birbirine yaklaştıracak kadar dikkatli gözlerle kütüphanenin kapısına baktı. Tabeladaki adı bir kez daha yavaşça okudu. Marlboro kutusundan bir sigara çıkararak, dudaklarına kıstırıp plastik çakmağıyla yaktı. Dumanı ağır ağır içine çekip sonra da açık pencereden dışarı üfledi.</p>

  <p>"Emin misin?"</p>

  <p>"Evet. Hiç şüphem yok."</p>

  <p>"Tesadüfler bazen dehşet verici olabiliyor," dedi genç adam.</p>

  <p>"Gerçekten çok haklısınız," dedi Nakata da.</p>
</body>
</html>
