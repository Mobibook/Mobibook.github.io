<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>6</h2>

  <p>"Merhaba!" dedi o orta yaşlarının sonlarına gelmiş adam.</p>

  <p>Kedi hafifçe başını kaldırdı, kısık sesiyle ama çok mühim bir iş yapıyormuş gibi adamı yanıtladı. Yaşlı, kocaman kara bir kediydi.</p>

  <p>"Hava ne kadar güzel değil mi?"</p>

  <p>"Hııhıı," dedi kedi.</p>

  <p>"Tek bir parça bulut bile yok."</p>

  <p>"... Şu an için."</p>

  <p>"Hava böyle gitmeyecek mi?"</p>

  <p>"Akşamüstüne doğru bozacak gibi. Bana öyle geldi," dedi kara kedi tek ayağını gererek. Sonra da gözlerini kısarak adamın yüzüne baktı.</p>

  <p>Adam da neşeyle gülümseyerek kediye bakıyordu.</p>

  <p>Kedi bir an ne yapması gerektiğini kestiremedi. Sonra sanki bir şeylerden vazgeçmiş gibi konuştu.</p>

  <p>"Hmm... Sen konuşabiliyorsun demek."</p>

  <p>"Evet," dedi yaşlı adam. Sonra saygısını belirtmek için, buruş kırış olmuş dağcı şapkasını başından aldı. "Her zaman, her kediyle konuşabildiğimi söyleyemem, ama bazen her şey yolunda gidiyor ve şimdi olduğu gibi konuşmam bir şekilde mümkün oluyor."</p>

  <p>"Hmm," diye görüşünü kısaca belirtti kedi.</p>

  <p>"Şey, biraz buraya oturabilir miyim? Bendeniz Nakata çok yürüdüm, çok yoruldum."</p>

  <p>Kara kedi ağır hareketlerle doğrularak uzun bıyıklarını birkaç kez titrettikten sonra, neredeyse çenesi yerinden oynayacak kadar kocaman açtığı ağzıyla esnedi. "Sorun değil. Yani sorun ya da değil, istediğin yerde istediğin kadar oturabilirsin. Kimsenin buna itirazı olmaz."</p>

  <p>"Teşekkür ederim," diyen adam kedinin yanına oturdu. "Off off. Sabahın altısından beri yürüyorum."</p>

  <p>"Ehm... Sanırım adın Nakata."</p>

  <p>"Evet, öyle. Adım Nakata, kedicik. Peki, senin adın ne?"</p>

  <p>"Adımı unuttum," dedi kara kedi. "Hiç adım olmadı değil, ama bir yerden sonra gereksiz hale geliverdi. Ben de unuttum."</p>

  <p>"Haklısın. Gereksiz şeyler hemen unutulur. Bendeniz Nakata da aynı fikirdeyim," dedi adam parmaklarıyla saçlarını karıştırarak. "Öyleyse, seni besleyen bir ev de yok."</p>

  <p>"Eskiden vardı. Ancak, şimdi farklı. Çevredeki evlerden arada sırada yiyecek bir şeyler aldığım oluyor ama... Düzenli bakan bir yer yok."</p>

  <p>Nakata başını sallayarak onaylayıp bir süre sessiz kaldı. Sonra, "Peki, ben sana Otsuka diyebilir miyim?" diye sordu.</p>

  <p>"Otsuka?" diye sordu kara kedi şaşkın bir ifadeyle adamın yüzüne bakarak. "Ne demek şimdi bu? Benim neden... neden Otsuka olmam gerekiyor?"</p>

  <p>"Hayır, pek o kadar anlamı olan bir şey değil. Bendeniz Nakata, şu an aklımdan öyle geçiriverdim işte. Bir adın olmayınca seni anımsamakta sıkıntı çekerim. Öylesine bir ad vermek istedim. Bir adın olursa bazı durumlarda rahat edersin. Öyle olunca, mesela, şu ay şu gün falanca sokaktaki boş arsada kara kedi Otsuka'yla karşılaşıp konuştum, diye bendeniz Nakata gibi pek akıllı olmayan biri bile, rahatça aklında tutabilir."</p>

  <p>"Hmm," dedi kara kedi. "Pek anlayamadım. Kediler için öyle bir şeye pek gerek yoktur. Koku, şekil gibi şeyleri özümsememiz yeter. Bu bizi pek de rahatsız etmez."</p>

  <p>"Evet, bunu bendeniz Nakata da çok iyi anlıyorum. Fakat Sayın Otsuka, insanlar öyle değildir. Birçok şeyi akılda tutmak için, tarih ve adlar mutlaka gerekir."</p>

  <p>Kedi burnundan solumaya başladı. "Çok çetrefilli."</p>

  <p>"Evet, aynen öyle. Akılda tutmak gereken çok fazla şey olması, çetrefilli bir iştir. Mesela bendeniz Nakata, Vali Bey'in adını aklımda tutmam gerekir, tabii bineceğim otobüsün numarasını da. Neyse. Sayın Kedi, size Otsuka demem sorun olur mu? Sakın rahatsız edici bir durum olmasın?"</p>

  <p>"Rahatlık dersen, rahatlatıcı bir durum yok gerçi... Ama, rahatsızlık verici bir durum da değil. Hmm, Otsuka... Öyle çağırmak istiyorsan, keyfin bilir. Yine de, benimseyebileceğimi söyleyemem."</p>

  <p>"Böyle söylemeniz bendeniz Nakata için çok sevindirici. Çok teşekkür ederim, Sayın Otsuka."</p>

  <p>"Fakat senin diğer insanlardan çok farklı bir konuşma tarzın var," dedi Otsuka.</p>

  <p>"Evet, herkes öyle söylüyor. Fakat bendeniz Nakata, bundan farklı konuşamıyorum. Normal konuşunca çok farklı oluyor. Biraz akılsızımdır. Doğuştan akılsız değilim gerçi. Küçükken bir kaza geçirmişim. Ondan sonra akılsızlaştım. Artık yazamıyorum. Ne kitap ne de gazete okuyabiliyorum."</p>

  <p>"Gerçi övünülecek bir şey değil ama ben de yazamam," diyen kedi, sağ patisini birkaç kez yaladı. "Ancak, normalimdir. Rahatsızlık da çekmiyorum."</p>

  <p>"Evet, siz kedilerin dünyasında aynen söylediğiniz gibidir," dedi Nakata. "Ancak, insanların dünyasında yazamamak aptallık anlamına gelir. Bir insan, kitap ve gazete okuyamıyorsa aptal demektir. Kural böyledir. Özellikle bendeniz Nakata, babam gerçi çoktan öldü, ama üniversitede hocaydı ve uzmanlık alanı iktisattı. Artı, bendeniz Nakata'nın iki kardeşi daha var ve ikisi de çok akıllıdır. Birisi C-Itoh şirketinde departman şefi, diğeri de Sanayi Bakanlığı'nda çalışıyor. İkisi de büyük evlerde yaşıyor, yılanbalığı bile yiyebiliyorlar. Bendeniz Nakata... tek akılsız benim."</p>

  <p>"İyi de, baksana sen de kedilerle konuşabiliyorsun."</p>

  <p>"Evet, öyle," dedi Nakata.</p>

  <p>"Herkes kedilerle konuşamaz."</p>

  <p>"Haklısınız."</p>

  <p>"Öyleyse akılsız değilsin."</p>

  <p>"Evet, yani hayır... İşin o kısmını bendeniz Nakata pek anlayamıyorum. Fakat bendeniz Nakata, küçüklüğümden beri herkes tarafından akılsız diye çağırılınca, akılsız olduğumdan başka bir şey aklıma gelmiyor. İstasyonların adını bile okuyamadığımdan, bilet alıp trene binemiyorum. Şehir otobüslerine özürlü kartımı gösterince binebiliyorum ama..."</p>

  <p>"Hmm," dedi Otsuka pek de umursamıyormuş gibi.</p>

  <p>"Okuma yazma bilmeyince, iş bulmak da imkânsız."</p>

  <p>"Peki, geçimini nasıl sağlıyorsun?"</p>

  <p>"Yardım alıyorum."</p>

  <p>"Yardım?"</p>

  <p>"Vali Bey para veriyor. Uzakta bir yerde Şoei Apartmanı'nda küçük bir odada kalıyorum. Günde üç öğün yemek de çıkıyor."</p>

  <p>"Bence... pek de o kadar kötü yaşamıyorsun."</p>

  <p>"Evet. Dediğiniz gibi, kötü değil," dedi Nakata. "Yağmurdan ve fırtınadan korunabiliyorum ve bir eksiğim gediğim de yok. Sonra bir de, arada sırada şimdi olduğu gibi kedi bulmamı istedikleri de oluyor. Bunun karşılığında da teşekkür mahiyetinde bir şeyler aldığım oluyor. Fakat bunu Vali Bey'den gizli yapıyorum. O yüzden, sakın kimseye söyleme. Böyle bir yerlerden para aldığım duyulursa yardım kesilir. Hani para alıyorum dediysem de, o kadar büyük bir meblağ değil. Yalnızca, o sayede arada sırada yılanbalığı yiyebiliyorum. Bendeniz Nakata, yılanbalığını çok severim."</p>

  <p>"Yılanbalığını ben de çok severim. Gerçi çok uzun zaman önce, o da bir kez yemişliğim vardır, tadının nasıl olduğunu bile unuttum."</p>

  <p>"Evet, yılanbalığı çok özeldir. Diğer yiyeceklerden farklıdır. Dünyada çok farklı yiyecekler vardır, ama yılanbalığı bambaşkadır. Bendeniz Nakata, bildiğim kadarıyla bir benzeri yoktur."</p>

  <p>Boş arsanın ön tarafından yanında kocaman labrador köpeğiyle gençten bir adam geçiyordu. Köpeğin boynunda kırmızı bir bandana bağlıydı. Köpek göz ucuyla Otsuka'ya bir bakış fırlattıysa da, bir şey yapmadan geçip gitti. İkisi, boş arsada sessizce adam ile köpeğin geçmesini beklediler bir süre.</p>

  <p>"Demek kedi arıyorsun?" dedi kedi Otsuka.</p>

  <p>"Evet. Kaybolan kedileri arıyorum. Bendeniz Nakata kedilerle şimdi olduğu gibi konuşabildiğim için, sağda solda bilgi toplayarak, kaybolan kedilerin yerini bulabiliyorum. Böylelikle bendeniz Nakata, kedi bulmaktaki ustalığımla tanınırım. Çok farklı yerlerden insanlar, kayıp kedilerini bulmam için bana gelirler. Son zamanlarda, kedi aramaya çıkmadığım günler iyice azaldı. Aslında pek uzaklara gitmeyi sevmediğimden Nakano Semti'nden başka yerlere gitmiyorum. Aksi takdirde, bendeniz Nakata kaybolur."</p>

  <p>"Peki, şimdi de kayıp kedi peşinde misin?"</p>

  <p>"Evet, aynen öyle. Şu an aradığım, bir yaşında alacalı bir kedi. Adı da Susam. Burada fotoğrafı var," diyen Nakata, omzuna astığı çantasından fotoğrafın renkli fotokopisini çıkarıp Otsuka'ya gösterdi.</p>

  <p>"Bu kedi. Kahverengi pire tasması var."</p>

  <p>Otsuka boynunu uzatarak fotoğrafa baktı. Sonra başını iki yana salladı.</p>

  <p>"Hmm... Bu tipi hiç görmedim. Buralardaki kedilerin çoğunu bilirim, ama bunu tanımıyorum. Ne gördüm... ne de duydum."</p>

  <p>"Demek öyle."</p>

  <p>"Peki, bu kediyi uzun zamandır mı arıyorsun?"</p>

  <p>"Bakalım... bugünle birlikte... bir, iki, üç gün olacak."</p>

  <p>Otsuka bir süre düşüncelere daldıktan sonra, "Senin de bildiğini sanıyorum, ama kedi dediğin hayvan alışkanlıklarına çok bağlıdır," dedi. "Çoğunlukla düzenli yaşarlar ve çok anormal bir şey olmadığı sürece, büyük değişikliklerden hoşlanmazlar. Çok anormal şeyler derken, cinsel istekler, belki kazalar... Sanırım bunlar neden olur."</p>

  <p>"Evet. Bendeniz Nakata da aynı düşüncedeyim."</p>

  <p>"Eğer kaybolmasının nedeni azma döneminin gelmesiyse, bir süre sonra sakinleştiğinde geri döner. Baksana, cinsel isteğin ne anlama geldiğini biliyorsun değil mi?"</p>

  <p>"Evet. O konuda tecrübem yok, ama aşağı yukarı ne olduğunu biliyorum. Çükümüzle ilgili bir durum değil mi?"</p>

  <p>"Evet, öyle. Çükümüzle ilgili," diye başını sallayarak onaylayan Otsuka'nın yüz ifadesi bir anda değişiverdi. "Fakat eğer bir kaza söz konusuysa, biraz zor döner."</p>

  <p>"Evet, haklısınız."</p>

  <p>"Bir de, cinsel isteğine engel olamayıp çok uzaklara gitmişse, dönüş yolunu bulamamış da olabilir."</p>

  <p>"Gerçekten de öyle. Bendeniz Nakata da Nakano Semti'nden çıktığımda dönüş yolunu çok zor buluyorum."</p>

  <p>"Aynı şey birkaç kez benim de başıma geldi. Elbette çok daha gençken," dedi Otsuka bir şeyleri hayalinde canlandırırmış gibi gözlerini kısarak. "Dönüş yolunu bilemez hale gelince panik başlar. Gözünün önü kararıverir. Her şeyi birbirine karıştırırsın. Cinsel istek bela bir şeydir. Yine de, o an ondan başka şeyi düşünmezsin. Biraz sonrasını bile aklına getirmezsin. İşte bu... cinsel istek dediğimiz şeydir. İşte o yüzden de... şu kaybolan kedinin adı neydi?"</p>

  <p>"Susam."</p>

  <p>"Evet. O Susam'ı bulmana yardım etmek isterim. Evde özenle beslenen, bir yaşındaki alacalı kedi dediğin, dışarıdaki dünyanın nasıl bir şey olduğunu bilemez. Ne kavga edebilir ne de yiyeceğini kendi başına bulabilir. Çok yazık. Ancak, maalesef öyle bir kedi görmedim. Başka yerlere baksan daha iyi olur."</p>

  <p>"Öyle mi dersiniz? Öyleyse, başka taraflara bakayım. Otsuka Bey, öğlen uykunuzu böldüğüm için çok özür dilerim. İleride yine bu taraflara yolum düşebilir. Eğer o arada Susam'ı görecek olursanız mutlaka bana bildiriniz. Ayıp olacak belki, ama elimden geldiğince karşılığını öderim."</p>

  <p>"Hayır, hayır. Seninle konuşmak keyifliydi. İleride... yine gel. Hava iyi olduğu müddetçe, çoğunlukla bu boş arsada olurum. Yağmur yağdığında ise şu merdivenlerin aşağı kısmındaki tapınakta."</p>

  <p>"Tamam. Teşekkür ederim. Bendeniz Nakata da, Sayın Otsuka'yla konuşmaktan çok keyif aldım. Kedilerle konuşabiliyorum, ama herkesle de böyle rahatça konuşabildiğimi söyleyemem. Bazıları ben konuşmaya başlayınca çok ürkerek, tek söz etmeden uzaklaşır. Oysa tek yaptığım merhaba demek olmuştur bazen."</p>

  <p>"Bu çok normal. Çok farklı insanlar olduğu gibi kediler de... çok farklıdır."</p>

  <p>"Haklısınız. Ben de öyle olduğu kanısındayım. Yaşadığımız dünyada çok farklı insanlar ve çok farklı kediler var."</p>

  <p>Otsuka gerinerek gökyüzüne baktı. Güneş boş arsaya öğleden sonrasının altın sarısı ışıltılarını bırakmaya başlamıştı. Yine de, yağmur yağacak gibiydi. Otsuka bunu rahatlıkla hissedebiliyordu.</p>

  <p>"Baksana, sen küçükken kaza geçirdin ve ondan sonra kafan biraz tuhaflaştı. Öyle demiştin değil mi?"</p>

  <p>"Evet, öyle. Öyle demiştim. Dokuz yaşındayken bir kaza geçirdim."</p>

  <p>"Nasıl bir kazaydı?"</p>

  <p>"İşte onu... bir türlü anımsayamıyorum. Başkalarının anlattıklarına bakılırsa, nedeni anlaşılamayan bir yüksek ateş yüzünden bilincimi kaybetmiş, üç saat boyunca kendime gelememişim. O sırada, hastanede bir yatakta serum takılı haldeymişim. Sonra nihayet bilincim yerine geldiğinde, o ana kadar olan her şeyi unutmuştum. Anne ve babamın yüzleri, yazı yazmak, hesap yapmak, evimizin nasıl bir yer olduğu, hatta kendi adım bile belleğimden tamamen silinmişti. Sanki küvetin tıpasını çekmiş gibi, kafamın içi tamamen boşalmıştı. O kaza olmadan önce çok başarılı, zeki bir çocukmuşum. Ancak, bir anda olduğum yerde yığılıp kalmışım; gözlerimi açtığımda ise kendimi aptal bir insan olarak buldum. Annem, çoktan öldü gerçi, ama benim öyle olmama çok üzülmüş, ağlamıştı. Benim öyle aptal bir insan haline gelmem annemin o kadar üzülmesine neden olmuş yani. Babam ağlamadı ama sürekli bana kızardı."</p>

  <p>"Fakat öte yandan da kedilerle konuşabilmeye başladın."</p>

  <p>"Evet, öyle."</p>

  <p>"Hmm."</p>

  <p>"Üstelik çok da sağlıklıyım, tek bir hastalık bile geçirmedim. Çürük dişim yok, gözlerim de sağlam."</p>

  <p>"Bana göre, sen pek de aptal değilsin aslında."</p>

  <p>"Öyle mi gerçekten?" dedi Nakata başını hafifçe yana eğerek. "Fakat Sayın Otsuka, artık bendeniz Nakata altmış yaşımı çoktan geçtim. Altmışını geçince, insan kendinin aptal oluşuna, başkalarının yanından kaçmasına alışıyor. Trene binemesem de yaşamımı sürdürebilirim. Babam da öldü, artık beni dövecek kimse de yok. Annem de öldü, benim yüzümden ağlayacak kimse de kalmadı. O yüzden, şimdi artık birinin bana aptal olmadığımı söylemesi, benim için sıkıntı yaratır aslında. Belki de bu aptallığımdan ötürü Vali Bey yardım yaptığı için, artık aptal olmadığımı öğrenirse yardımı keser ve özel pasoyla şehir otobüslerine binme iznimi kaldırabilir. Vali Bey benim aptal olmadığımı görüp de kızmaya kalksa, verecek cevap bulamam. O yüzden, sanırım aptal olarak kalmam daha iyi olur."</p>

  <p>"Benim söylemeye çalıştığım, senin esas sorununun aptallıkla ilgili olmadığı," dedi Otsuka ciddi bir yüz ifadesiyle.</p>

  <p>"Öyle mi gerçekten?"</p>

  <p>"Senin esas sorunun, bence... Senin gölgen biraz silik galiba. İlk gördüğüm andan beri aklımı kurcalıyor, ama yere düşen gölgenin koyuluğu, diğer insanların gölgesininkinin ancak yarısı kadar."</p>

  <p>"Evet."</p>

  <p>"Ben de böyle bir insan görmüştüm."</p>

  <p>Nakata ağzı yarı açık halde Otsuka'nın yüzüne baktı. "Daha önce de gördüm derken, yani benim gibi birini mi?"</p>

  <p>"Evet. O yüzden sen benimle konuştuğunda da... pek şaşırmadım."</p>

  <p>"Ne zaman görmüştünüz?"</p>

  <p>"Çok eskiden, henüz çok gençken. Fakat ne adı ne yer ne de zaman kaldı aklımda. Az önce söylediğim gibi, bu anlamda kedilerin belleği zayıftır."</p>

  <p>"Evet."</p>

  <p>"O adamın gölgesi de, sanki yarısı bir yerlere saklanmış gibi, aynı şekilde silikti."</p>

  <p>"Evet."</p>

  <p>"O yüzden sen de, birilerinin kayıp kedisini arayacağına kendi gölgenin diğer yarısını ciddi ciddi arasan iyi edersin bence."</p>

  <p>Nakata elinde tuttuğu dağcı şapkasının kenarlarını çekiştirmeye başladı. "Doğrusunu söylemek gerekirse, ben de uzun zamandır bunu hissediyordum. Başka insanlar farkında değildiler, ama ben anlayabiliyordum."</p>

  <p>"Öyleyse mesele yok," dedi kedi.</p>

  <p>"Fakat az önce söylediğim gibi, artık iyice yaşlandım; bir süre sonra da ölürüm herhalde. Zaten annem de babam da öldü. İster zeki olsun ister aptal, ister yazı yazabilsin ister yazamasın, gölgesi olsun ya da olmasın, herkes o an geldiğinde sırayla göçüp gider. Ölünce de yakılırlar. Küller, Kargadağı adlı yerdeki mezara konulur. Kargadağı, Setagaya Semti'ndedir. Kargadağı'ndaki mezara girdikten sonra, sanırım artık hiçbir şey düşünemem. Düşünemeyeceğime göre kendime dert de etmem. O yüzden şu anki halim yeter de artar bile. Üstelik yaşadığım müddetçe, Nakano Semti'nden çıkmamak niyetindeyim. Öldükten sonra Kargadağı'na gitmeye karşı koyamam gerçi."</p>

  <p>"İstediğin şekilde düşünmekte elbette özgürsün," dedi Otsuka. Sonra tekrar patilerini yaladı. "Fakat şu gölge konusunu da ciddiyetle düşünsen iyi edersin. Biraz da durumu gölge açısından düşün. Ben gölge olsam, yarım yamalak kalmak istemezdim."</p>

  <p>"Evet," dedi Nakata. "Evet, belki de öyledir. Hiç böyle düşünmemiştim. Eve döndüğümde etraflıca düşüneceğim."</p>

  <p>"Düşünsen iyi olur."</p>

  <p><br /></p>

  <p>İkisi de bir süre hiçbir şey söylemediler. Sonra, Nakata sessizce doğrulup pantolonuna yapışan ot parçalarını silkeledi. Buruş kırış olan dağcı şapkasını tekrar başına geçirdi. Birkaç kez takış şeklini düzelterek kenarlarını her zamanki açısında duracak şekilde ayarladı. Sonra da çantasını omzuna astı.</p>

  <p>"Gerçekten çok teşekkür ederim. Sayın Otsuka, fikirleriniz benim için gerçekten çok değerli. Umarım sağlıklı, uzun bir ömrünüz olur."</p>

  <p>"Umarım senin de."</p>

  <p>Nakata gözden kaybolunca, Otsuka otların arasındaki yerine kıvrılıp gözlerini kapattı. Bulutların görünüp yağmurun başlamasına biraz daha zaman vardı. Sonra aklındaki düşünceleri silerek kısa uykusuna daldı.</p>
</body>
</html>
