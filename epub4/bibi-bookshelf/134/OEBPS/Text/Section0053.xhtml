<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>49</h2>

  <p>Ertesi sabah, saat dokuzu biraz geçerken, bir arabanın motor sesinin yaklaştığını duyunca dışarı çıktım. Biraz sonra kasası yükseltilmiş, iri tekerlekli bir kamyonet göründü. Dörtçeker Datsun kamyonet, en az altı aydır yıkanmamış gibiydi. Kasasında iki uzun sörf tahtası vardı. Kamyonet kulübenin önünde park etti. Motoru durunca, etraf yeniden sessizliğe büründü, kamyonetin açılan kapısından uzun boylu bir adam indi. Bol bir beyaz gömleğin altına kehribar sarısı kısa pantolon giymişti, ayaklarında da topuklarına bastığı yürüyüş ayakkabıları vardı. Gömleğinin içinde kalan, makineyağı lekeleri bulaşmış tişörtünde, "No Fear" yazıyordu. Herhalde otuz yaşlarındaydı. Omuzları geniş, teni güneşten iyice kararmış, üç günlük sakalı olan bir adam. Saçları kulaklarını kapatacak kadar uzundu. Oşima'nın Koçi'de sörf malzemeleri dükkânı işleten ağabeyi olmalıydı.</p>

  <p>"Merhaba," dedi.</p>

  <p>"Merhaba," diye yanıtladım.</p>

  <p>Elini uzatınca, kulübenin önünde tokalaştık. Eli kocaman ve güçlüydü. Tahminim tutmuştu. Evet, Oşima'nın ağabeyiydi. Herkesin ona Sada dediğini söyledi. Sözcükleri tane tane seçerek, yavaşça konuşuyordu. Sanki "Bol bol zamanım" var dercesine.</p>

  <p>"Takamatsu'dan telefon etti, gelip seni almamı istedi," dedi. "Orada acil bir durum söz konusuymuş."</p>

  <p>"Acil bir durum?"</p>

  <p>"Evet. O durumun içeriği hakkında bir şey söylemedi."</p>

  <p>"Buraya kadar zahmet ettiniz. Özür dilerim."</p>

  <p>"Özür dileyecek bir şey yok," dedi. "Hemen hazırlanabilir misin?"</p>

  <p>"Beş dakika yeter."</p>

  <p>Eşyalarımı toplayıp sırt çantama yerleştirirken Sada da ıslık çalarak odayı düzeltmeme yardım etti. Pencereleri kapatıp perdeleri çekip ocağı kontrol etti, kalan yiyecekleri toparladı, evyeyi üstünkörü temizledi. Hareketleri o kulübeyi sanki vücudunun bir uzantısı gibi görüyor izlenimi uyandırıyordu.</p>

  <p>"Kardeşim senden hoşlanmış galiba," dedi Oşima'nın ağabeyi. "Pek insanlarla samimi olmaz halbuki. Biraz zor bir insandır."</p>

  <p>"Bana çok nazik davrandı."</p>

  <p>Sada başını sallayarak onayladı. "Nazik olmak isterse, çok nazik olabilir," dedi kısaca.</p>

  <p>Kamyonetin yolcu koltuğuna oturup sırt çantamı ayaklarımın dibine koydum. Sada motoru çalıştırıp vitesi taktı, pencereden son bir kez daha kulübeye baktıktan sonra gaza yüklendi.</p>

  <p>"Biz iki kardeşin az sayıdaki ortak noktasından biri bu dağ kulübesidir," dedi alışkın hareketlerle direksiyonu ustaca çeviren Sada. "İkimiz de, aklımıza estiğinde buraya gelip birkaç gün kalırız."</p>

  <p>Sada kendi söylediklerini bir an düşündükten sonra sözlerini sürdürdü.</p>

  <p>"Burası ikimiz için de çok önemli bir yerdi, şimdi de öyle. Buraya gelince kendimizi güçlenmiş hissediyoruz. Sakin bir güç gerçi. Söylediklerimi anlayabiliyor musun?"</p>

  <p>"Sanırım anlayabiliyorum," dedim.</p>

  <p>"Kardeşim de senin anlayabileceğini söylemişti," dedi Sada. "Anlamayan bir insan, hiç anlayamaz zaten."</p>

  <p>Renkleri uçuklaşmış kumaş koltuk döşemeleri beyaz köpek tüyleriyle kaplıydı. Köpek kokusuyla karışık, deniz tuzu kokusu da sinmişti. Bir de sörf tahtası cilası kokusu. Sigara kokusu. Klimanın düğmesi kopmuş, yerini boşluğa terk etmişti. Kültablası izmarit doluydu. Kapının iç gözüne gelişigüzel kasetler tıkıştırılmıştı.</p>

  <p>"Birkaç kez ormana girdim," dedim.</p>

  <p>"Derinlerine gittin mi?"</p>

  <p>"Evet," dedim. "Oşima pek fazla derinlere gitmemem için uyarmıştı ama..."</p>

  <p>"Fakat sen bir hayli derin kısımlara kadar gittin."</p>

  <p>"Evet," dedim.</p>

  <p>"Ben de bir seferinde kafama taktım, iyice derin kısımlarına kadar gittim. Şöyle böyle, üzerinden on sene geçti herhalde."</p>

  <p>Sonra bir süre suskunca, tüm dikkatini direksiyondaki ellerinde yoğunlaştırdı. Uzun bir virajdaydık. Kalın tekerler çakıl taşlarını savurarak ilerliyordu. Arada sırada yol kenarında tünemiş kargalara rastlıyorduk. Kamyonetin yaklaştığını gördükleri halde kaçmıyorlar, bizim geçişimizi meraklı gözlerle izliyorlardı.</p>

  <p>"Askerlerle karşılaştın mı?" diye sordu Sada çok normal bir soru soruyormuş gibi. Sanki saati sorar gibi.</p>

  <p>"Beraber duran iki asker mi?"</p>

  <p>"Evet," dedi Sada. Sonra hafifçe benden tarafa dönüp yüzüme bir bakış fırlattı. "Oraya kadar gittin öyleyse."</p>

  <p>"Evet," diye yanıtladım.</p>

  <p>Sağ eliyle direksiyonu ustaca kullanarak, uzun süre sessizliğini korudu. Hiçbir yorum yapmadı. Yüzündeki ifadede de değişiklik olmamıştı.</p>

  <p>"Sada Bey," dedim.</p>

  <p>"Evet?" dedi.</p>

  <p>"Şu on yıl kadar önce o askerlerle karşılaştığınızda ne yaptınız?" diye sordum.</p>

  <p>"Yani o askerlerle karşılaşıp orada ne yaptığımı mı soruyorsun?" diye, sorumu tekrarladı.</p>

  <p>Başımı sallayarak onaylayıp yanıtını bekledim. Dikiz aynasından arka tarafı kontrol edip sonra bakışlarını yine ön tarafa çevirdi.</p>

  <p>"Ben o konuyu şimdiye kadar hiç kimseyle konuşmadım," dedi. "Erkek kardeşimle bile. Yani erkek kardeşim mi desem kız kardeşim mi desem... Neyse, erkek kardeşimle bile. O, askerler konusunu hiç bilmez."</p>

  <p>Sessizce devamını bekledim.</p>

  <p>"Dahası, o konuyu bundan sonra da hiç kimseyle konuşmamak niyetindeyim. Seninle bile. Sanırım, sen de hiç kimseye anlatmazsın. Bana bile. Söylediklerimin ne anlama geldiğini biliyor olmalısın."</p>

  <p>"Biliyorum," dedim.</p>

  <p>"Ne anlama geliyor peki?"</p>

  <p>"Sözcüklerle anlatmaya kalksak bile, orada olan şeyi doğru haliyle anlatamayız. Gerçek yanıt, sözcüklere dökülemeyecek bir olgu çünkü."</p>

  <p>"Aynen öyle," dedi Sada. "Haklısın. Sözcüklerle anlatılamayacak bir şeyi de, en iyisi hiç anlatmaya kalkmamak."</p>

  <p>"Kendimize bile mi?"</p>

  <p>"Evet. Kendimize bile," dedi Sada. "Kendimize bile açıklama yapmaya kalkmamak daha akıllıca olur."</p>

  <p>Sada nane şekerli sakız uzattı. Birini alıp ağzıma attım.</p>

  <p>"Hiç sörf yaptın mı?" diye sordu.</p>

  <p>"Hayır."</p>

  <p>"Fırsatımız olursa öğretirim," dedi. "Tabii sen öğrenmek istersen. Sörf, göründüğünden çok daha fazla derinliği olan bir spordur. Bizler sörf yaparak doğanın gücüne karşı gelmemeyi öğreniriz. Bu güç ne kadar hırçın olsa bile."</p>

  <p>Tişörtünün cebinden sigarasını çıkarıp torpido gözünün yanındaki araç çakmağıyla yaktı.</p>

  <p>"O da sözcüklerle anlatılamayacak şeylerden biridir. Evet ya da hayırı olmayan bir yanıt tarzıdır," dedi.</p>

  <p>Sonra gözlerini kısıp sigaranın dumanını pencereden dışarı üfleyerek konuşmasını sürdürdü:</p>

  <p>"Hawaii'de Tuvalet Çanağı dedikleri bir nokta vardır. Orada geri çekilen dalgalar ile kıyıya yönelen dalgalar birbirine çarparak büyük bir girdap oluşturur. Tuvalette sifon çekildikten sonra akan su gibi döner durur. Eğer bir kapılacak olursan, tekrar yukarı çıkman neredeyse imkânsızdır. Dalgaların durumuna göre, bir daha asla çıkamama olasılığı da bir hayli yüksektir. Denizin içinde dalgaya kapılmış halde, kımıldamadan durman gerekir. Telaşa kapılıp çırpınman hiçbir işe yaramaz. Hatta enerjini boş yere tüketmiş olursun. Gerçekten tecrübe ettiğinde, daha korkunç bir şeyle daha önce karşılaşmadığını anlarsın. Fakat o korkuyu yenemediğin müddetçe, rüştünü ispat etmiş bir sörfçü olamazsın. O girdabın içinde bir sürü şey gelir aklına. Bir anlamda, ölümle dost olur, samimi bir sohbete dalarsın."</p>

  <p>Dış kapıya geldiğimizde kamyonetten inip kapıyı kapatarak kilitledi. Kapıyı birkaç kez sarsarak, kontrol etti.</p>

  <p>Ondan sonra hiçbir şey konuşmadık. FM radyosunun sesini açmış kamyoneti sürüyordu. Fakat radyoyu doğru dürüst dinlemediğini anlayabiliyordum. Yalnızca, iş olsun diye açmıştı radyoyu. Tünellere girdiğimizde, yayın kesilip kulak tırmalayıcı parazit sesi geldiğinde bile hiç oralı olmuyordu. Klima bozuktu, otobana girdikten sonra da camlar ardına kadar açık kaldı.</p>

  <p>"Sörf öğrenmek istersen benim yanıma gel," dedi Sada, Seto İçdenizi görülmeye başladığında. "Boş odam var, istediğin kadar kalabilirsin."</p>

  <p>"Teşekkür ederim," dedim. "Bir gün mutlaka gelmek isterim. Ne zaman olur bilemem ama..."</p>

  <p>"Çok mu işin var?"</p>

  <p>"Çözmem gereken bazı sorunlarım var sanırım."</p>

  <p>"O kadarı bende de var," dedi Sada. "Böbürlenilecek bir şey değil gerçi."</p>

  <p>Ondan sonra, yine uzunca bir süre hiç konuşmadık. O kendi sorunlarını düşünüyordu ben de kendi sorunlarımı düşündüm. Bakışlarını önümüzdeki yola çivilemiş halde, sol elini direksiyondan hiç ayırmadan, arada sırada sağ eliyle sigara içiyordu. Oşima'dan farklıydı, pek fazla hız yapmıyordu. Sol dirseğini açık pencerenin kenarına yerleştirmiş halde, hız sınırını asla aşmadan, normal şeritte ilerliyordu. Gerçekten çok yavaş giden bir araç önümüze çıktığında, sollamak için şerit değiştiriyordu sadece. Sonra da hemen eski şeridine dönüyordu.</p>

  <p>"Sada Bey, sürekli sörfle mi uğraşıyorsunuz?" diye sordum.</p>

  <p>"Eh, öyle," dedi. Sessizliği devam ediyordu. Neredeyse sorduğum soruyu unutmak üzereyken yanıtının devamını getirdi. "Lisede başladım sörfe. Başlangıçta tamamen eğlence amaçlı olarak. İşi ciddiye almaya başlamam altı sene kadar öncesine dayanıyor. Tokyo'da büyük bir reklam şirketinde çalıştım bir süre. O işten canım sıkılınca buraya dönüp sörfle uğraşmaya başladım. Biriktirdiğim parayı kullandım, babamlardan aldım derken bir sörf malzemeleri dükkânı açtım. Tek başınayım, en azından istediğimi yapabiliyorum."</p>

  <p>"Şikoku'ya dönmek mi istediniz?"</p>

  <p>"Bu da etkili oldu elbette," dedi. "Hemen yakınımda deniz, dağ ve orman olmayınca rahatsız olurum. İnsan dediğin, elbette bir ölçüde doğduğu yerin bir ürünü oluyor. Düşünce tarzı, duyguları, yaşama şekli, sanırım coğrafi şekillerle, iklimle, rüzgârın yönüyle bağlantılı oluyor. Sen nerede doğdun?"</p>

  <p>"Tokyo. Nakano Semti, Nogata."</p>

  <p>"Nakano Semti'ne dönmek istiyor musun?"</p>

  <p>Başımı iki yana salladım. "Hayır," dedim.</p>

  <p>"Neden?"</p>

  <p>"Dönmek için bir nedenim yok."</p>

  <p>"Anlaşıldı."</p>

  <p>"Coğrafi şekillere ya da rüzgârın yönüne de pek bağlı değilim sanırım," dedim.</p>

  <p>"Demek öyle," dedi.</p>

  <p>Sonra sessizlik yeniden geri döndü. Fakat Sada sessizliğin sürmesine pek aldırış etmiyor gibiydi. Benim de umurumda değildi aslında. Hiçbir şey düşünmeden, dalgın dalgın radyodan gelen müziği dinliyordum. O ise bakışlarını ileriye sabitlemişti. Otobanın bittiği yerde, kuzeye yönelerek Takamatsu şehir merkezine ulaştık.</p>

  <p><br /></p>

  <p>Komura Kütüphanesi'ne vardığımızda öğleden sonra bir olmuştu. Sada, beni kütüphanenin önünde bıraktıktan sonra, arabadan inmediği gibi, motoru da hiç kapatmadan, öylece Koçi'ye geri döndü.</p>

  <p>"Teşekkür ederim," dedim.</p>

  <p>"Yine görüşelim," dedi.</p>

  <p>Elini pencereden uzatıp hafifçe tokalaştıktan sonra kalın tekerlerini gıcırdatarak yola koyuldu. Büyük dalgalara, kendi dünyası ve kendi sorunlarına doğru.</p>

  <p>Sırt çantamı omuzlayıp dış kapıdan geçtim. Bakımı yeni yapılan bahçenin kokusunu ciğerlerime doldurdum. Kütüphaneyi en son aylar önce görmüşüm gibi bir hisse kapıldım. Halbuki kabaca bir hesapla yalnızca dört gün ayrı kalmıştım.</p>

  <p>Oşima danışma bankosundaydı. Her zamanki tarzından farklı olarak kravat takmıştı. Beyaz gömleğinin üstüne hardal sarısı ve yeşil çizgili kravat. Gömleğinin uzun kollarını dirseklerine kadar kıvırmıştı, ceketi yoktu. Her zamanki gibi önünde kahve kupası ve ucu sivri iki kurşunkalem.</p>

  <p>"Hoşgeldin," dedi Oşima her zamanki gülümsemesiyle.</p>

  <p>"Merhaba," diye selamladım.</p>

  <p>"Ağabeyim buraya kadar bıraktı herhalde."</p>

  <p>"Evet."</p>

  <p>"Pek konuşmadı değil mi?" dedi Oşima.</p>

  <p>"Biraz konuştuk gerçi," dedim.</p>

  <p>"İyi o zaman. Şanslısın. Karşısındaki kişiye ve duruma göre tek kelime etmediği de olur."</p>

  <p>"Burada bir şey mi oldu?" diye sordum. "Acil bir durum demişsin de."</p>

  <p>Oşima başını sallayarak onayladı. "Er ya da geç sana söylemem gereken bir şey var. Saeki Hanım öldü. Kalp krizi. Salı günü öğleden sonra, masasına kapaklanmış halde ben buldum onu. Ani bir ölüm. Gördüğüm kadarıyla acı çekmiş gibi bir hali yoktu."</p>

  <p>Önce sırt çantamı indirip yere bıraktım. Sonra oradaki bir sandalyeye oturdum.</p>

  <p>"Salı günü öğleden sonra?" diye sordum. "Bugün cuma değil mi?"</p>

  <p>"Evet, bugün cuma. Saeki Hanım, salı günkü kütüphane tanıtım gezisini tamamladıktan sonra öldü. Sana daha erken haber vermem gerekirdi, ama ben de bir türlü kendimi toparlayamadım."</p>

  <p>Sandalyeye yığılıp kalmıştım, vücudumu doğru düzgün hareket ettiremiyordum. Ben de Oşima da susup kalmıştık. Oturduğum yerden ikinci kata çıkan merdivenleri görebiliyordum. İyice cilalanmış siyah korkuluklar ve aydınlık boşluğundaki vitraylar. O merdivenlerin benim için hep derin bir anlamı olmuştu. Çünkü o merdivenlerin hemen ilerisinde Saeki Hanım'ı görebiliyordum. Fakat şimdi, hiçbir anlamı olmayan sıradan merdivenlere dönüşüvermişlerdi. O artık orada değildi.</p>

  <p>"Daha önce de söylediğim gibi az çok belliydi," dedi Oşima. "Ben de anlayabiliyordum, o da anlamıştı. Fakat gerçekten olunca, kabullenmesi ağır oluyor."</p>

  <p>Oşima bir süre bekledi. Bir şeyler söylemem gerektiğini düşünüyordum. Ancak doğru sözcüğü bir türlü bulamıyordum.</p>

  <p>"Vasiyeti doğrultusunda cenaze yapılmayacak," diye sözlerini sürdürdü Oşima. "O yüzden sessizce yakıldı. Vasiyeti ikinci kattaki odasında masasının çekmecesindeydi. Mal varlığının tamamını bu Komura Kütüphanesi'ni işleten vakfa bağışlamış. Bana hatıra olarak Mont Blanc dolmakalemini bırakmış. Sana da bir yağlıboya resim. Şu sahildeki çocuk resmi. Alırsın değil mi?"</p>

  <p>Başımı evet anlamında salladım.</p>

  <p>"Hemen alıp götürebilesin diye sardırdım."</p>

  <p>"Teşekkür ederim," dedim. Nihayet ses çıkarmayı başarmıştım.</p>

  <p>"Baksana, Kafka Tamura," dedi Oşima. Kurşunkalemlerinden birini eline almış, her zamanki gibi çeviriyordu. "Sana bir soru sorabilir miyim?"</p>

  <p>Başımı sallayarak onayladım.</p>

  <p>"Saeki Hanım'ın öldüğünü, benim sana söylememe gerek yoktu, aslında biliyordun değil mi?"</p>

  <p>Başımı bir kez daha salladım. "Sanırım biliyordum."</p>

  <p>"Bana da öyle geldi," dedi Oşima. Sonra derin bir nefes aldı. "Su ya da başka bir şey ister misin? Dürüst olmak gerekirse, şu an sanki çölden çıkıp gelmişsin gibi bir halin var."</p>

  <p>"Evet, lütfen," dedim. Gerçekten de, boğazım feci halde kurumuştu. Oşima söyleyince ilk kez farkına vardım.</p>

  <p>Oşima'nın getirdiği buzlu suyu bir dikişte içtim. Kafamın arka tarafı hafifçe sızladı. Boşalan bardağı masanın üstüne bıraktım.</p>

  <p>"Şimdi ne yapmak niyetindesin?" diye sordu Oşima.</p>

  <p>"Tokyo'ya döneceğim," dedim.</p>

  <p>"Tokyo'ya dönüp ne yapacaksın?"</p>

  <p>"Önce polise gidip şimdiye kadar olanları anlatırım. Eğer bunu yapmazsam, sürekli polisten kaçmam gerekecek çünkü. Sonra da herhalde okula dönerim. Dönmek istemiyorum, ama ne de olsa ortaokul zorunlu eğitime giriyor, dönmem gerek. Birkaç ay daha sabredersem mezun olurum herhalde. Ondan sonra da kafama esen her şeyi yapabilirim."</p>

  <p>"Tamam," dedi Oşima. Gözlerini kısarak yüzüme bakıyordu. "Gerçekten de, en iyisi bu galiba."</p>

  <p>"Böyle yapmamın beni pek etkilemeyeceğini düşünmeye başladım."</p>

  <p>"Sürekli kaçmanın da sonu yok zaten."</p>

  <p>"Herhalde," dedim.</p>

  <p>"Biraz büyümüş gibisin," dedi.</p>

  <p>Başımı iki yana salladım. Hiçbir şey söyleyebilecek durumda değildim.</p>

  <p>Oşima, kurşunkaleminin silgi kısmını birkaç kez şakağına bastırdı. Telefonun zili çalmaya başladıysa da oralı olmadı.</p>

  <p>"Biz, hepimiz, sürekli değerli bir şeylerimizi kaybediyoruz," dedi zil sesi kesildikten sonra. "Önemli fırsatları, olasılıkları, bir daha yerini asla dolduramayacağımız duyguları. Hayatta olmanın bir anlamı da bu işte. Fakat kafamızın içinde, ben kafamızın içinde olduğunu sanıyorum, öyle şeyleri bellek haline getirebilmemiz için küçük bir oda var. Herhalde, kütüphanenin depo kısmı gibi. Dahası, bizler kendi yüreğimizin ne durumda olduğunu doğru şekilde takip edebilmek için, sürekli arama kartları yapmak zorundayız. O odayı temizlememiz, havalandırmamız, çiçeklerine su vermemiz de gerekiyor. Başka bir deyişle, sen sonsuza kadar kendi kütüphanende yaşayacaksın."</p>

  <p>Oşima'nın elindeki kurşunkaleme bakıyordum. Bu görüntü bana feci şekilde acı veriyordu. Fakat bir süre daha dünyanın en sert on beşlik delikanlısı olmaya devam etmek zorundaydım. En azından öyleymişim gibi davranmalıydım. Derin bir nefes alarak ciğerlerimi doldurup duygularımı içimde tutmayı bir şekilde başardım.</p>

  <p>"Yine buraya gelebilir miyim?" diye sordum.</p>

  <p>"Tabii ki," dedi Oşima. Sonra kurşunkalemini bankonun üzerine bıraktı. Ellerini ensesinde birleştirip doğrudan yüzüme baktı. "Konuşulanlara göre, kütüphaneyi bir süre tek başıma idare etmem gerekecek. Eh, bir yardımcıya da ihtiyacım olur herhalde. Polisten ve okuldan özgür kaldığında, elbette sen de istersen, tekrar buraya gelebilirsin. Bu şehir de ben de, hep buradayız. İnsanın kendini bağlı hissedebileceği bir yerlere ihtiyacı vardır. Az ya da çok."</p>

  <p>"Teşekkür ederim," dedim.</p>

  <p>"Bir şey değil," dedi.</p>

  <p>"Ağabeyin de sörf öğretecekmiş."</p>

  <p>"Bu iyi haber. Ağabeyimin hoşuna giden insan sayısı çok azdır," dedi. "Senin de gördüğün gibi zor bir insandır."</p>

  <p>Başımı sallayarak onayladım. Sonra gülümsedim. Bu açıdan birbirlerine çok benziyorlardı.</p>

  <p>"Baksana Kafka," dedi Oşima yüzüme dikkatle bakarak. "Belki de yanılıyorumdur ama senin güldüğünü ilk kez görüyorum sanırım."</p>

  <p>"Belki de doğrudur," dedim. Gerçekten de gülümsüyordum. Kızardım.</p>

  <p>"Ne zaman dönüyorsun Tokyo'ya?"</p>

  <p>"Şimdi dönmek niyetindeyim"</p>

  <p>"Akşama kadar bekleyemez misin? Kütüphaneyi kapattıktan sonra, arabamla istasyona kadar götürürüm."</p>

  <p>Biraz düşündükten sonra başımı iki yana salladım. "Teşekkür ederim. Fakat hemen şimdi gitmem daha iyi olacak galiba."</p>

  <p>Oşima başını salladı. İç odaya geçerek özenle paketlenmiş resmi getirdi. Sonra <i>Sahilde Kafka</i> single plağını da bir pakete koyarak bana uzattı. "Bu da benim hediyem olsun," dedi.</p>

  <p>"Teşekkür ederim," dedim. "Son bir kez ikinci kata, Saeki Hanım'ın odasına bakmak istiyorum. Mümkün mü?"</p>

  <p>"Elbette. İstediğin kadar bakabilirsin."</p>

  <p>"Sen de birlikte gelir misin?"</p>

  <p>"Olur."</p>

  <p>İkinci kata çıkıp Saeki Hanım'ın odasına girdik. Masasının önünde durup yüzeyine parmaklarımla usulca dokundum. Uzun zaman boyunca o masaya işleyen şeyleri düşündüm. Masanın üstüne kapaklanmış haldeki son anını gözlerimde canlandırmaya çalıştım. Sonra her zaman arkasını pencereye vermiş halde, pür dikkat yazı yazarkenki halini. Hep ona kahvesini ben getirmiştim. Kapısı açık odadan içeri girdiğimi görünce, her seferinde yüzüme gülümseyerek bakmıştı.</p>

  <p>"Saeki Hanım burada ne yazıyordu acaba?" diye sordum.</p>

  <p>"Burada ne yazdığını ben bilmiyorum," dedi Oşima. "Söyleyebileceğim tek şey, onun birçok sırrını da kendisiyle birlikte götürdüğü."</p>

  <p>İçimden, "Varsayımı da beraberinde götürdü," diye ekledim.</p>

  <p>Pencere açıktı, haziran esintisi perdelerin beyaz dantelli eteklerini uçuşturuyordu. Hafif bir deniz kokusu geliyordu. Kumsalın kumlarına dokunduğumu hissedebiliyordum. Masanın başından ayrılıp Oşima'nın yanına giderek ona sımsıkı sarıldım. Oşima'nın narin vücudu sanki uzun yıllardır özlemini çektiğim bir şeye sarılıyormuşum hissi veriyordu. Oşima, usulca saçlarımı okşadı.</p>

  <p>"Dünya metafordur, Kafka Tamura," dedi Oşima kulağımın dibinde. "Fakat ne benim için ne de senin için bu kütüphane bir metafor. Bu kütüphane, kim ne derse desin, tüm gerçekliğiyle bu kütüphane. İkimizin de mutlaka kavramamız gereken bir şey bu bence."</p>

  <p>"Evet," dedim.</p>

  <p>"Çok somut, biricik ve özel bir kütüphane. Hiçbir şeyle değiştirilemeyecek, örneği olmayan bir yer."</p>

  <p>Başımı salladım.</p>

  <p>"Hoşça kal, Kafka Tamura," dedi Oşima.</p>

  <p>"Hoşça kal Oşima," dedim. "O kravat sana çok yakışıyor."</p>

  <p>Birbirimizden ayrılınca, doğrudan yüzüme bakarak gülümsedi. "Ne zaman söyleyeceksin diye bekliyordum."</p>

  <p><br /></p>

  <p>Sırt çantamı omuzlayarak istasyona gidip trenle Takamatsu İstasyonu'na geçtim. İstasyon gişesinde Tokyo'ya gidiş biletimi aldım. Bir süre bir yerlerde kalır, sonra da Nogata'daki evimize dönerdim herhalde. O hiç kimsenin olmadığı eve dönüp yine orada tek başına kalacaktım. Dönüşümü bekleyen hiç kimsenin olmadığı evde. Fakat oradan başka gidebileceğim bir yer yoktu.</p>

  <p>İstasyondaki ankesörlü telefonla Sakura'yı cep telefonundan aradım. Tam o sırada çalışıyordu. Fakat kısa bir süre konuşabileceğini söyledi. Ben de, kısa bir görüşmenin yeterli olacağını söyledim.</p>

  <p>"Tokyo'ya dönüyorum," dedim. "Şu an Takamatsu İstasyonu'ndayım. Sadece bunu söylemek için aradım."</p>

  <p>"Evden kaçmaktan vaz mı geçtin?"</p>

  <p>"Eh, o anlama da gelebilir."</p>

  <p>"Evet, on beş yaş evden ayrılmak için biraz erken bence de," dedi Sakura. "Tokyo'ya dönünce ne yapacaksın?"</p>

  <p>"Herhalde okula dönerim."</p>

  <p>"Uzun vadede bakarsan, pek de fena olmayabilir," dedi.</p>

  <p>"Sakura, sen de Tokyo'ya döneceksin, değil mi?"</p>

  <p>"Evet. Sanırım eylülde. Yazın seyahate çıkıp bir yerlere gitmek istiyorum."</p>

  <p>"Tokyo'da görüşebilir miyiz?"</p>

  <p>"Olur, elbette," dedi. "Telefon numaranı söyler misin?"</p>

  <p>Ev telefonumuzun numarasını söyledim. O da not etti.</p>

  <p>"Geçenlerde rüyamda seni gördüm," dedi Sakura.</p>

  <p>"Ben de seni gördüm."</p>

  <p>"Sakın erotik bir rüya olmasın?"</p>

  <p>"Olabilir," dedim. "sonuçta yalnızca rüyaydı. Senin rüyan nasıldı?"</p>

  <p>"Benimkisi öyle erotik bir rüya değildi. Rüyamda sen labirent gibi geniş bir evin içinde dolaşıyordun. Özel bir odayı arıyordun, ama bir türlü bulamıyordun. O evde seni arayan biri daha vardı. Bağırıp seni uyarmaya çalışıyordum ama sesim sana ulaşmıyordu. Çok korkunç bir rüyaydı. Rüyamda bağırıp durduğumdan herhalde, uyandığımda kendimi çok yorgun hissettim. O yüzden, seni çok merak etmiştim."</p>

  <p>"Teşekkür ederim," dedim. "Fakat bu da yalnızca bir rüya."</p>

  <p>"Korkmamı gerektirecek bir şey olmadı değil mi?"</p>

  <p>"Korkacak bir şey yok."</p>

  <p>İçimden, "Korkacak bir şey yok," diye tekrarladım.</p>

  <p>"Hoşça kal Kafka," dedi. "İşimin başına dönmeliyim. Benimle konuşmak istersen, istediğin zaman arayabilirsin."</p>

  <p>"Hoşça kal," dedim. "Ablacığım," diye ekledim.</p>

  <p><br /></p>

  <p>Denizin üzerindeki köprüyü geçip Okayama İstasyonu'nda hızlı trene aktarma yaptım. Sonra koltuğa oturunca gözlerimi kapadım. Kendimi vagonun sarsıntılarına alıştırdım. Ayağımın yanında özenle paketlenmiş <i>Sahilde Kafka</i> resmi duruyordu. Bacaklarımda dokunuşunu hissedebiliyordum.</p>

  <p>"Beni anımsamanı istiyorum," demişti Saeki Hanım doğrudan gözlerimin içine bakarak. "Senin anımsaman yeter. Başkalarının unutması hiç umurumda değil."</p>

  <blockquote style="margin: 20px 0 20px 40px; border: none; padding: 0px;">
    <p>Zamanın göreceli ağırlığı, çok anlamlı kadim bir rüya gibi üzerine çöküyor. O zamandan kurtulabilmek için hareket etmeye devam ediyorsun. Dünyanın öteki ucuna gitsen bile, o zamandan kaçamayabilirsin. Fakat öyle bile olsa, dünyanın öteki ucuna gitmek zorundasın. Dünyanın öteki ucuna gitmedikçe yapamayacağın şeyler de var çünkü.</p>
  </blockquote>

  <p>Nagoya'yı geçtiğimiz sıralarda yağmur başladı. Karanlık camın üzerinde çizgiler oluşturarak aşağı akan yağmur damlalarını izledim. Evet, Tokyo'dan ayrıldığım gün de yağmur yağıyordu. Birçok farklı yerde yağmurun nasıl yağdığı geldi aklıma. Ormandayken yağan yağmur, denizin üzerine yağan yağmur, otobanda yağan yağmur, kütüphanenin üzerine yağan yağmur, dünyanın öteki ucuna yağan yağmur...</p>

  <p>Gözlerimi kapatarak gevşeyip gerginleşen kaslarımı rahatlatmaya çalıştım. Vagondan gelen ritmik seslere kulak verdim. Aniden gözümden bir damla yaş süzüldü. O ılık dokunuşu yanaklarımda hissettim. Gözümden taştı, yanağımdan süzüldü ve ağzımın kenarında kurudu. "Olsun," dedim kendi kendime, "alt tarafı bir damla yaş". Zaten sanki bana ait değil gibiydi. Sanki cama vuran yağmur damlaları gibi. Doğru olanı mı yapmıştım acaba?</p>

  <p>"Doğru olanı yaptın," dedi Karga adlı delikanlı. "Sen en doğru olanı yaptın. Başka kim olursa olsun, senin başardığın gibi altından kalkamazdı. Ne de olsa sen, dünyanın en sert on beşlik delikanlısısın."</p>

  <p>"Ama hâlâ yaşamanın ne anlama geldiğini bilemiyorum," dedim.</p>

  <p>"Resme bak," dedi. "Rüzgârın sesini dinle."</p>

  <p>Başımı salladım.</p>

  <p>"Bunu yapabilirsin."</p>

  <p>Başımı salladım.</p>

  <p>"Uyusan iyi olur," dedi Karga adlı delikanlı. "Gözlerini açtığında, yeni bir dünyanın parçası olacaksın."</p>

  <blockquote style="margin: 20px 0 20px 40px; border: none; padding: 0px;">
    <p>Sonra uyuyorsun. Gözlerini açtığında ise, artık yeni bir dünyanın bir parçası oluyorsun.</p>
  </blockquote>
</body>
</html>
