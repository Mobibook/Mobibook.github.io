<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>3-6.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x3-6.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabaslik" id="toc_marker-7" xml:lang="en-GB">Yedinci Kitap</p>

      <p class="anabaslik-copy" xml:lang="en-GB">POLYMNİA</p>

      <p class="arabaslik-sol">Dareios’un Ölümü – Taht Kavgası</p>

      <p class="paragraf"></p>

      <p class="paragraf"><span class="char-style-override-1">1.&nbsp;—</span><span>&nbsp;</span><span>Büyük Kral Hystaspes oğlu Dareios, Sardes’e yaptıkları saldırıdan ötürü, Atinalılara zaten kinlenmişti, Marathon savaşının haberleri gelince bu kin korkunç bir öfkeye dönüştü ve Hellas’a karşı silahlı bir saldırıya geçmek üzere daha büyük bir isteğe kapıldı. Haberciler hemen yola çıktılar, ilden ile atlayarak, eskisinden daha çok asker toplanması, gemiler yapılması, at ve yiyecek, giyecek hazırlanması için emirler uçurdular. Emir her yana yayıldı ve Asya üç yıl kaynadı; Yunanistan’a gönderilmek üzere en işe yarar adamlar toplandı, donatıldı, yetiştirildi. Ama dördüncü yıl, daha önce Kambyses’in boyunduruk altına almış olduğu Mısırlılar Perslere başkaldırdılar</span><span class="Character-Style-1 char-style-override-2"><a class="footnote-link" href="#footnote-225-289" id="footnote-225-289-backlink">289</a></span><span>. Bunun üzerine Dareios, aynı zamanda her iki ulusa karşı sefer açmak için daha da büyük çaba harcadı.</span></p>

      <p class="paragraf"><span class="char-style-override-1">2.&nbsp;—</span><span>&nbsp;Tam Dareios Mısır’a ve Atina’ya karşı sefer açmaya davranırken, oğullarının arasında taht kavgası çıktı: Pers törelerine göre ordunun başına geçmeden önce, kendinden sonraki kralı seçmesi gerekiyordu. Dareios’un daha kral olmadan önce, ilk karısından, Gobryas’ın kızından üç çocuğu vardı; kral olduktan sonra Kyros’un kızı Atossa’dan dört tane daha olmuştu. Birincilerin büyüğü Artobazanes’di, ikinci karısından olanların büyüğü Kserkses’di. Ayrı iki anadan olan çocuklar iki karşı safa ayrılmışlardı. Her yerde geçerli olan ortak gelenek, iktidarı en yaşlı olanın hakkı sayar. Bütün oğulların en büyüğü olan Artobazanes de bu geleneğe dayanıyordu; Kserkses ise annesi Atossa’nın haklarına dayanıyordu, çünkü o Perslere özgürlük sağlamış olan Kyros’ın kızıydı.</span></p>

      <p class="paragraf"><span class="char-style-override-1">3.&nbsp;—</span><span>&nbsp;Dareios henüz fikrini bildirmemişti. Bu sırada Sparta’da krallıktan düşürüldükten sonra kendi isteğiyle Lakedaimon’dan uzaklaşmış olan Ariston oğlu Demaratos, daha yeni Susa’ya gelmiş bulunuyordu ve gelişi bu taht kavgasına rastlıyordu. Dareios’un oğulları arasında çıkan anlaşmazlığı öğrenen Demaratos, inanılır söylentilere göre, Kserkses’e gider ve dayanak olarak ileri sürdüğü şeylere şunu da eklemesini söyler: Kendisi, Dareios Pers kralı ve Perslerin efendisi olduktan sonra doğmuştur, oysa Artobazanes doğduğu zaman Dareios herkes gibi birisiydi; krallık gibi yüce bir görev için bir başkasının onun önüne geçmesi ne haklı, ne de kabul edilebilir bir şeydi; Demaratos söylediklerine dayanak olarak Sparta’yı örnek gösteriyordu: Orada eğer bir kralın kral olmadan önce doğmuş çocukları varsa ve eğer kral olduktan sonra da çocuğu olursa, babanın yerini bu ikincisi alırdı. Kserkses de kulağına Demaratos’un fısıldamış olduğu bu kanıtı ileri sürdü, Dareios da bunu haklı buldu; kral olarak o seçildi. Bana kalırsa Kserkses’in kral olması için zaten böyle bir kanıt ileri sürmek gereği de yoktu, Atossa ne derse o olurdu.</span></p>

      <p class="paragraf"><span class="char-style-override-1">4.&nbsp;—</span><span>&nbsp;Perslerin gelecekteki kralını seçtikten sonra Dareios artık sefere çıkmaya hazırlanıyordu; ama Mısır’daki ayaklanmayı ve bu aile kavgasını izleyen yılda ve hazırlıkların ortasında, ölüm yakasına yapıştı. Tam otuz altı yıl hüküm sürmüştü; ne başkaldırmış olan Mısır’ı, ne de Atina’yı cezalandırabildi. Dareios ölünce saltanat oğlu Kserkses’in eline geçti</span><span class="Character-Style-1 char-style-override-2"><a class="footnote-link" href="#footnote-225-290" id="footnote-225-290-backlink">290</a></span><span>.</span></p>

      <p class="paragraf"><span class="char-style-override-1">5.&nbsp;—</span><span>&nbsp;Kserkses ilk zamanlar Yunanistan seferi için hiç acele etmiyordu; orduyu Mısır’ı dize getirmek için hazırlıyordu. Ama Gobryas oğlu Mardonios yanındaydı, onun kadar sözü geçer hiçbir Pers yoktu; Mardonios, Dareios’ın kız kardeşinin oğluydu, Kserkses ile kardeş çocukları oluyorlardı ve ona hiç durmadan şu tertip şeyler söylüyordu: “Efendimiz, Perslere bu kadar kötülük etmiş olan Yunanlılara hadleri bildirilmesin olmaz. Önce şu elinin altındaki işi bitirsen ve Mısır’ın kör küstahlığını da kırdıktan sonra ordularını Atina’ya karşı seferber etsen olmaz mı? Bütün insanlar arasında adın yiğit olarak anılır ve bir gün ordularını senin topraklarına sürmeye kalkabilecek olanlar da akıllarını başlarına devşirmek zorunda kalırlar.” Bu söylev bir öç alma çağrısıydı; ayrıca Avrupa’nın hiçbir yerle ölçülemeyecek güzelliğini, ağaçlarının cinslerini, çeşitlerini, toprağın bereketini anlatmaktan da geri kalmıyor, böyle bir hazinenin bütün ölümlüler arasında yalnız Büyük Kral’a layık olduğunu ekliyordu.</span></p>

      <p class="paragraf"><span class="char-style-override-1">6.&nbsp;—</span><span>&nbsp;Bunları söylüyordu, çünkü savaşı ve serüveni seven bir kimseydi ve çünkü Yunanistan’a satrap olmak istiyordu. Bir zaman sonra bu tasarıları gerçekleşti ve Kserkses’i savaş düşüncesine yatırdı. Ayrıca Kserkses’i inandırmak için rastlantılar da kendisine yararlı olmuştu. Başta Thessalia’dan Aleuadların gönderdikleri görüşmeciler, kralı Yunanistan üzerine yürütmek için didiniyorlardı. (Bu Aleuadlar denilen kimseler, Thessalia krallarıdırlar.) Sonra Susa’ya gelmiş olan Peisistratidlerin yakınları da bu düşünceyi körüklüyor, yeni kanıtlarla besliyorlardı. Bu Peisistratidler, Atinalı Onamakritos’u da beraber getirmişlerdi, bu adam orakl derleyicisi ve yorumcusuydu ve Musaios orakllerinin yayımcısıydı; onunla olan eski çatışmalarını unutmuşlardı, çünkü bir zamanlar bu Onamakritos’u Peisistratos’un oğlu Hipparkhos Atina’dan kovmuştu; Hermioneli Lasis, bunun Musaios oraklleri arasında, Lemnos bölgesindeki adaların denizin dibine batacağına dair uydurma bir orakl sokuşturduğunu anlamış ve yakalamıştı</span><span class="Character-Style-1 char-style-override-2"><a class="footnote-link" href="#footnote-225-291" id="footnote-225-291-backlink">291</a></span><span>. O güne kadar çok saygı gören bir adam olduğu halde, bu düzmecilik yüzünden Hipparkhos tarafından sürülmüştü. Şu anlattığımız dönemde Peisistratidlerin peşinde Susa’ya gelmişti ve bunlar da onu krala iyi birisi olarak tanıtmışlardı. Bu adam ne zaman kralın huzuruna çıksa oraklleri anlatırdı; barbarların yenileceklerine dair olanları söylemez, onları atlardı; yalnız büyük zaferler müjdeleyenlerini söylerdi; diyelim alın yazısı bir İranlının Hellespontos üzerine bir köprü atmasını istiyor der, seferin nasıl olacağını uzun uzun anlatırdı. Böylece bir yandan Peisistratidler ve Aleuadlar krala planlarını açıklarken, öbür yandan da bu adam kehanetleriyle kralı kuşatıyordu.</span></p>

      <p class="arabaslik-sol">Kserkses, Yunanistan Seferine Hazırlanıyor</p>

      <p class="paragraf"></p>

      <p class="paragraf"><span class="char-style-override-1">7.&nbsp;—</span><span>&nbsp;Yunanistan’a karşı savaş açmaya karar veren Kserkses, Dareios’un ölümünü izleyen yıl, önce başkaldıranlar üzerine bir ordu gönderdi. Bütün Mısır’ı, Dareios zamanındakinden çok daha ağır koşullar altında yeniden köle yaptı ve başına Dareios’un oğlu ve kendi kardeşi olan Akhaimenes’i koydu; bu, daha sonra Mısır’ı yönetirken Psammethikos oğlu Libyalı İnaros’un eliyle öldürülmüştür</span><span class="Character-Style-1 char-style-override-2"><a class="footnote-link" href="#footnote-225-292" id="footnote-225-292-backlink">292</a></span><span>.</span></p>

      <p class="paragraf"><span class="char-style-override-1">8.&nbsp;—</span><span>&nbsp;</span><span>Mısır yeniden alındıktan sonra, Kserkses Atina’ya karşı açılacak seferin yönetimini ele almadan önce Perslerin ileri gelenlerini çağırttı, bir komisyon kurdu, maksadı niyetlerini açıklamak ve onların görüşlerini almaktı.</span></p>

      <p class="paragraf"><span class="char-style-override-1">a)</span><span>&nbsp;Meclis toplandı. Kserkses şunları söyledi: “Persler, böyle bir meclisi ilk olarak ben toplamıyorum, ben sadece eski bir geleneğe uymuş oluyorum. Yaşlılarımızdan öğrendiğimize göre, Medler Kyros’un eliyle Astyages’den alınan imparatorluğu bize bıraktıklarından bu yana hiç rahat yüzü görmüş değiliz</span><span class="Character-Style-1 char-style-override-2"><a class="footnote-link" href="#footnote-225-293" id="footnote-225-293-backlink">293</a></span><span>; bize bir tanrı yol gösteriyor ve onun gösterdiği yolda yürüyoruz, bu yol bizi hep birbirinden büyük başarılara ulaştırıyor. Kyros’un, Kambyses’in ve babam Dareios’un başarmış oldukları işleri, egemenliğimiz altına aldıkları ulusları hepiniz biliyorsunuz, ayrıca hatırlatmanın gereği yok. Ben de krallık tahtını onlardan devraldığım günden beri, bu görevde benden öncekilerden geri kalmamanın ve Pers egemenliğini aynı ölçüde genişletmenin yollarını aramaktan başka bir şey düşünmüyorum ve düşüne taşına kazanılacak yeni bir zafer, alınacak bir toprak buldum, bu toprak şimdi elimizde olan kadar geniş, onun kadar bereketli, hatta daha çeşitli ürünler veren bir topraktır ve ayrıca öcümüzü almış ve onurumuzda açılan yarayı kapatmış olacağız.</span></p>

      <p class="paragraf"><span class="char-style-override-1">b)</span><span>&nbsp;Hellespontoslular denizine bir köprü atmayı düşünüyorum. Avrupa’nın içine bir ordu sokmak istiyorum, Atinalıları tepelemek için, evet, Perslere ve babama yaptıklarının cezasını çekecekler. Siz de gördünüz, Dareios bu adamların üzerine yürümek için hazırlanıyordu. Dareios yok artık; öç almak için yanıp tutuşuyordu; onun öcünü almak şimdi bana düşüyor, bütün Perslerin öcünü, Atina’yı alıp yakana kadar durmadan savaşacağım. Önce onlar ve haksız olarak babama ve bana karşı saldırıya geçtiler. Bizim kölelerimizden biri olan Miletoslu Aristagoras ile bir olup Sardes’e saldırdılar; kutsal ormanı ve tapınağı yaktılar; sonra Datis ile Artaphrenes’in yönettikleri sefer sırasında, topraklarına çıktığımız zaman bize yapmadıkları kalmadı. Bunu da biliyorsunuz, değil mi?</span></p>

      <p class="paragraf"><span class="char-style-override-1">c)</span><span>&nbsp;İşte ben de bunlardan ötürü savaşmak istiyorum. Şimdi bir de böyle bir seferin sağlayacağı kazançları düşünelim: Eğer bu ulusu ve Phrygialı Pelops’un bölgesini dize getirirsek, Perslerin gözleri önünde artık tanrısal gök kubbeden başka sınır kalmayacaktır. Evet, güneş artık sınırları bizimle bir olan başka toprak görmeyecektir; sizin yardımınızla, Avrupa içerisinde yapacağım basit bir gezinti ile bütün toprakları bir tek ülke halinde birleştireceğim. Zira bana dediklerine göre durum şöyle: Bir kez bu dediğim ulusları ortadan kaldırdıktan sonra, artık savaşabilecek bir tek site, ölümlüler arasında bizimle savaşta boy ölçüşebilecek bir tek ulus kalmıyor. Böylece düşmanlarımızın boynuna kölelik boyunduruğunu vurmakla herkesi, hatta düşmanımız olmayanları da aynı boyunduruğa vurmuş olacağız.</span></p>

      <p class="paragraf"><span class="char-style-override-1">d)</span><span>&nbsp;Şimdi siz de şu diyeceklerimi yaparsanız, beni hoşnut etmiş olursunuz: Her biriniz, hadi dediğim anda seve seve görevlerinizin başına koşacaksınız; kim ki en iyi donatılmış birliklerle karşıma gelir, benden yurdumuzun en değerli armağanlarını alacaktır. – İşte söyledim yapılması gerekli olan şeyi; ama sizin karşınıza yalnız kendi sesine kulak veren birisi olarak çıkmak istemiyorum; konuyu tartışmaya açıyorum, düşüncesini söylemek isteyen söylesin.”</span></p>

      <p class="paragraf"><span class="char-style-override-1">9.&nbsp;—</span><span>&nbsp;Bunları söyledi ve sustu. Mardonios söz aldı. “Efendimiz,” dedi, “yüksek düşüncen yalnız gelmiş geçmiş Perslerin değil, gelecek kuşakların da üstüne yükseliyor. Söylevinde en geçerli ve en somut gerçeklere dokundun ve özellikle bu Avrupa İonialılarının kendi hallerine bakmayıp bizimle eğlenmeye kalkmalarına katlanmak istemiyorsun. Evet, çok tuhaf olur, bize hiçbir zararı dokunmamış olan Sakesleri, Hintlileri, Ethiopialıları, Asurları ve sırf egemenliğimizi genişletmek istediğimiz için kölelerimiz haline gelmiş olan daha bin ulusu buyruğumuz altına aldıktan sonra, bizi kendilerine aynıyla karşılık vermek zorunda bırakan Yunanlıları cezasız bırakmak tuhaf olur. Neden korkacağız? Kalabalık orduları mı var? Tükenmez paraları mı var?</span></p>

      <p class="paragraf"><span class="char-style-override-1">a)</span><span>&nbsp;Savaş yöntemlerini biliyoruz. Kaynakları az, onu da biliyoruz. Aynı ırkın bugün avcumuzda tuttuğumuz çocukları var, İonialılar, Aiolialılar, Dorisliler denilen bu insanlar bizim toprağımızda, bizim kölelerimiz olarak yaşıyorlar. Ben kendim denedim bu adamları, babanın emriyle üzerlerine ordu götürdüm; Makedonia’ya kadar gittim; Atina’ya varmama ramak kaldı; kimse bana karşı savaşmayı göze alamadı</span><span class="Character-Style-1 char-style-override-2"><a class="footnote-link" href="#footnote-225-294" id="footnote-225-294-backlink">294</a></span><span>.</span></p>

      <p class="paragraf"><span class="char-style-override-1">b)</span><span>&nbsp;Bununla beraber söylemeyi gerekli bulduğum bir şey var; Yunanlılar çok düşüncesizce savaşırlar, hoppa, beceriksiz ve ihtiyatsızdırlar; örnek mi, savaş açtıkları zaman en güzel en düz ovayı seçer, altını üstüne getirirler, kaleden inip orada savaşırlar; sonunda yenen de büyük zararla çıkar; yenilenlere gelince, lafını bile etmiyorum; kökten yok olurlar. Aynı dili konuştukları halde, neden birbirlerine elçi gönderip konuşmazlar, işlerini düzeltmezler de böyle boyuna dövüşürler? Diyelim ne olursa olsun dövüşecekler, o zaman da en uygun yeri seçip orada savaşmaları gerekir. Oysa işte bu Yunanlılar, ben Makedonia’ya kadar yürüdüğüm zaman, onurlu kimselerin katlanamayacakları duruma katlanmışlar, savaşı, sonuna kadar göze alamamışlardır.</span></p>

      <p class="paragraf"><span class="char-style-override-1">c)</span><span>&nbsp;Öyle ise, ey kral, sen Asya’nın insan denizini peşine takıp güzel donanımlı gemilerinle yürüdüğün zaman, kim seninle savaşı göze alabilir? Yunan’ın cüretinin bu noktaya kadar çıkabileceğine, iznin olursa, inanamam. Diyelim ki düşüncem yanlış çıktı, bir kendini beğenmişin aklına uydular ve bize karşı savaşa girdiler, o zaman da bizim herkesten daha iyi dövüştüğümüzü öğrenmiş olurlar. Ne olursa olsun, bir defa denemeden bu işin peşini bırakmayalım; zahmetsiz hiçbir şey olmaz; insanoğlu hiçbir şeyi çaba harcamadan elde edemez.”</span></p>

      <p class="paragraf"><span class="char-style-override-1">10.&nbsp;—</span><span>&nbsp;Mardonios, Kserkses’in tasarısını pürüzlendiren güçlükleri böylece silip süpürdükten sonra susmuştu. Öbür Perslerden ses çıkmıyordu, ileri sürülen düşünceye karşı çıkmayı kimse göze alamıyordu. Hystaspse oğlu Artabanos, Kserkses’in amcası oluyordu, buna güvenerek söz aldı:</span></p>

      <p class="paragraf"><span class="char-style-override-1">a)</span><span>&nbsp;“Kral,” dedi, “eğer iki karşı düşünce çatışmazsa seçim yapmak ve ikisinden en iyisi hangisiyse ona karar vermek mümkün olmaz; ortaya sürülmüş olan düşünceye katılmak zorunluluğu ortaya çıkar; iki düşünce olmalıdır ki seçim yapılabilsin. Altını alalım, alaşımları olmasa ölçüye vurulamaz, değeri bilinemez; ama iki parça altın mihenk taşına vurulursa hangisinin daha saf olduğu meydana çıkar. Babana, kardeşim olan Dareios’a da söyledimdi, Skythlere karşı sefer açma, bunlar bir yerde kent kurup yerleşmezler dedimdi, ama o Skythleri, bu göçebeleri egemenliği altına almayı kuruyordu, bana inanmadı</span><span class="Character-Style-1 char-style-override-2"><a class="footnote-link" href="#footnote-225-295" id="footnote-225-295-backlink">295</a></span><span>; sefer açtı ve yiğitlerinden birçoğunu yitirmiş bir ordu ile geri dönmek zorunda kaldı. Oysa sen kralım, Skythlerden çok daha değerli kimselere karşı yürümek istiyorsun; bunların gerek deniz savaşında, gerekse kara savaşında çok becerikli oldukları söyleniyor. Daha beteri de var ki, görevim sana onu da bildirmektir.</span></p>

      <p class="paragraf"><span class="char-style-override-1">b)</span><span>&nbsp;Orduyu Yunanistan’a karşı yürütebilmek üzere Avrupa’ya geçirmek gerekir, bunun için diyorsun, Hellespontos Denizi üzerine bir köprü kuracağım. Şimdi bir düşünelim: Diyelim ki, karada ya da denizde ya da her ikisinde birden yenildin; çünkü bunlar dayanıklı insanlar ve Attika’ya giden Datis ve Artaphrenes orduları gibi önemli bir orduyu Atinalıların tek başlarına yenmiş olduklarını göz önünde tutarsak, demek ki gerçekten dayanıklı insanlar. Tutalım ki, ikili bir başarı kazanmadılar. Ama eğer denizden saldırır ve kazanırlarsa Hellespontos’a gelir, bizim köprüyü yıkarlar, işte ey kral, o zaman durum zor olur.</span></p>

      <p class="paragraf"><span class="char-style-override-1">c)</span><span>&nbsp;Bu benim kendi uydurduğum bir varsayım değildir; baban, Skythlere karşı yürürken Trakya Bosphoros’u kıyılarına vardıktan sonra İstros üzerine köprü atmıştı, o zaman az daha başımıza kötü bir felaket geliyordu. Skythler İstros köprüsünü koruyan İonialılara köprüyü yıktırmak, dönüş yolumuzu kesmek için ellerinden geleni yapmışlardı. Ve eğer Miletos tyranı Histiaios da öbür tyranlara uyup olur deseydi, Persler tümüyle kırılacaklardı. Büyük Kral’ın talihinin bir tek adamın oluruna kalmış olmasını düşünmek, böyle bir şeyi işitmek bile insanın tüylerini ürpertir.</span></p>

      <p class="paragraf"><span class="char-style-override-1">d)</span><span>&nbsp;Şimdi sen, çok darda kalmadıkça böyle bir tehlikeyi göze almamalısın. Bana inan: Şimdilik bu toplantıyı ertele; iyice düşün taşın, düşüncenin sessizliği içinde konunun her yanını araştır, sonra sana da en iyi gelen düşünceyi söyle. Zira en yararlı şey, iyi düşünmektir; bence en büyük kazancımız düşüncelerimize doğru bir yön vermektir; yolumuzu bir engel kesse bile, biz gene doğru düşünmüşüz, ama kader tedbirimizden baskın çıktı deriz; hesap yanlış olur da şans yardım ederse, bu beklenmedik bir kazançtır; yanlış hesap gene de yanlış olarak kalır.</span></p>

      <p class="paragraf"><span class="char-style-override-1">e)</span><span>&nbsp;Görmüyor musun ki, tanrı başkalarından büyük olanları kurum taslamaya bırakmaz, yıldırımıyla çarpar? Ama küçüklere bir şey olmaz. Ve görmüyor musun ki, yapıların ve ağaçların en yüksekleri, her zaman yukarının gazabına uğrarlar? Zira tanrı çizgiyi aşanları budamaktan hoşlanır. Ve öyle getirir ki, bakarsın bir avuç insan koskoca bir orduyu bitirir; kıskanç tanrının, içine korku ya da başına bir yıldırım salması yeter</span><span class="Character-Style-1 char-style-override-2"><a class="footnote-link" href="#footnote-225-296" id="footnote-225-296-backlink">296</a></span><span>, o zaman layık olmadığı bir felakete uğrar.</span></p>

      <p class="paragraf"><span class="char-style-override-1">f)</span><span>&nbsp;Zira tanrı, gururu kendisinden başkasına bırakmaz. Ve bir de şu, acele etmek her işi yanlışa sürükler, büyük zararlar genellikle bundan çıkar; beklemek değerli bir sanattır, kazancı çabuk görülmese bile, zamanla ortaya çıkabilir.</span></p>

      <p class="paragraf"><span class="char-style-override-1">g)</span><span>&nbsp;İşte sana, ey benim kralım vereceğim öğüt budur. Ve sen, Gobryas oğlu, Yunanlılar için böyle boş lakırdılar söylemekten vazgeç, onlar böyle küçümsenmeye layık değillerdir. Yunanlılara kara çalmaktan kastın, kralın kendisini onlara karşı sefere çıkarmaktır; bu kadar çabalamandan çıkarttığım sonuç bu. Dilerim ki, istediğin olmasın! Zira kara çalmak özellikle kötü bir şeydir! Zira böyle bir durumda kurban bir, suçlu ikidir; kara çalan, arkadan konuştuğu için suçludur; onu dinleyen de doğru mu, yanlış mı diye araştırmadan dinlediği için suçludur; kara çalınan ise, birisi kötülediği, öbürü de onu öyle sandığı için kurban durumuna girer.</span></p>

      <p class="paragraf"><span class="char-style-override-1">h)</span><span>&nbsp;Sonunda, ne olursa olsun deyip bu adamlara karşı sefere çıkılacaksa pekâlâ! Ama hiç olmazsa kralın kendisi Pers ulusunun ocağından ayrılmasın; biz ikimiz rehin olarak çocuklarımızı ona bırakalım, sen ordunun başına geç; istediklerini seç al, istediğin kadar güçlü bir ordu ile git ve eğer dediğin gibi kralın şanını yükseltebilirsen, beni de çocuklarımı da öldürsünler; sonuç eğer benim dediğim gibi çıkarsa, senin çocuklarını ve dönebilirsen eğer, seni de öldürsünler. Bu dediğimi kabul etmezsen eğer ve gene de ne olursa olsun deyip Yunanistan’a karşı orduyu kendin götürmek istersen, burada kalacak olanlar, Mardonios’un bir gün Atinalıların oralarda bir yerde, Perslere bunca kötülük ettikten sonra köpekler tarafından paralandığını, kurda kuşa yem olduğunu işiteceklerdir, hatta belki de daha önce, daha yoldayken Lakedaimonluların ellerinde aynı akıbete uğrayacak ve karşılarına kralı sürmek istediğin adamların nasıl insanlar olduklarını öğreneceksin.”</span></p>

      <p class="paragraf"><span class="char-style-override-1">11.&nbsp;—</span><span>&nbsp;Artabanos’un sözleri bunlardır. Kserkses öfkelendi ve şu karşılığı verdi: “Artabanos, sen babamın kardeşisin; böyle olduğun için bu akıl almaz sözlerin karşılığını görmekten kurtuluyorsun. Ama mademki alçak ve korkaksın, seni bir namus lekesi ile cezalandırıyorum, benimle birlikte Yunanistan seferine katılmayacaksın, burada karılarla beraber kalacaksın. Söylediklerimi yapmak için senin olurunu almayı gerekli görmüyorum. Eğer Atinalılara hadlerini bildiremezsem, bana da Akhaimenes, Teispes, Kambyses, Kyros, Teispes, Ariaramnes, Arsames, Hystaspes, Dareios oğlu demesinler. Zaten biliyoruz ki, biz yerimizde kalsak bile onlar rahat durmayacaklar; daha önce de bize sataştılar, Asya’ya girdiler, Sardes’i yaktılar, daha iyi savaşmak ümidiyle gene gelecekledir. Hayır, iki şampiyonun da kapalı alandan dışarıya çıkabilmesi olanağı kalmamıştır; vuracaksın ya da vurulacaksın, kavganın yasası budur – ya bütün bu topraklar Yunanlıların eline geçecek ya da bütün oralardaki topraklar Perslerin olacak; zira hınç, ikisi ortasını tanımaz. Önce onlar bize saldırdılar, öcümüzü alacağız – hem de ben bu suretle öğrenmiş olurum, bakalım bu adamlara karşı yürümekle uğrayacağım önemli zararlar neymiş; bu adamları bizim atalarımızın kölesi olan Phrygialı Pelops sonuna kadar köleleştirmişti</span><span class="Character-Style-1 char-style-override-2"><a class="footnote-link" href="#footnote-225-297" id="footnote-225-297-backlink">297</a></span><span>, hatta bugün bile ülkeleri, kendilerini yenmiş olan adamın adını taşımakta, kendileri de aynı adı kullanmaktadırlar.”</span></p>

      <p class="paragraf"><span class="char-style-override-1">12.&nbsp;—</span><span>&nbsp;Tartışma daha çok uzamadı; sonra bilge öğütçü gece geldi, Kserkses’in aklı Artabanos’un sözlerine takılmıştı. Bütün gece düşündü taşındı, sonunda Yunanistan’a karşı sefere çıkmanın gerekli olmayacağı kanısına vardı. Gitmemeye karar verdi ve derin bir uykuya daldı. Ve işte bir rüya gördü –Persler anlatıyorlar bunu– Yanında uzun boylu, yakışıklı bir adam duruyordu, bu adam şunları söyledi: “Demek fikrini değiştirdin, hem birliklerin toplanmasını emrettin, hem de şimdi orduyu Yunanistan’a götürmekten vazgeçiyorsun, öyle mi? Ama fikrini değiştirmeye hakkın yok, kimse de sana hak vermeyecek; hayır, gündüz verdiğin karar, uyman gereken karardır.” Bunları söyledikten sonra uçtu gibi geldi Kserkses’e.</span></p>

      <p class="paragraf"><span class="char-style-override-1">13.&nbsp;</span><span class="char-style-override-1">—</span><span>&nbsp;Ama gün ışığı belirdiği zaman rüyayı artık önemsemiyordu; dün toplamış olduğu Persleri getirtti, şunları söyledi: “Persler, kararım çabucak değişti diye beni bağışlayın; henüz aklımı iyice başıma devşirememiştim, ayrıca dün konuştuğumuz konuda beni kendi yanlarına çekmek isteyenler bir dakika peşimi bırakmak istemiyorlardı. Artabanos’un sözlerini işittiğim zaman gençlik kanı tepeme sıçradı, o yaşta bir adama karşı ölçüsüz ve yaralayıcı sözler söyledim. Ama şimdi onun düşüncesinden yanayım ve onu dinleyeceğim. Şimdi biliniz ki, Yunanistan’a karşı sefer açmak düşüncesini bıraktım, siz de gidip rahatınıza bakınız.” Bu sözleri işiten Persler sevinç içinde yerlere kapandılar.</span></p>

      <p class="paragraf"><span class="char-style-override-1">14.&nbsp;—</span><span>&nbsp;Gene gece oldu, Kserkses uykusunda aynı rüyayı gördü, gene o adam geldi: “Dareios’un oğlu,” dedi, “demek Perslerin karşısına savaş tasarılarından vazgeçme kararı ile çıkıyorsun ve benim sözlerime kulak asmıyorsun, sanki bu sözleri söyleyen boş bir adammış gibi! Ama şunu iyi bil, eğer hiç ara vermeden bu sefer için hazırlanmazsan başına gelecek olan şudur: Nasıl kısa zamanda büyüdün ve yükseldinse, gene öyle çabucak alçalacaksın.”</span></p>

      <p class="paragraf"><span class="char-style-override-1">15.&nbsp;—</span><span>&nbsp;Kserkses korktu, yatağından sıçradı ve hemen birisini gönderip Artabanos’u çağırttı, gelince: “Artabanos,” dedi Kserkses, “o zaman aklım başımda değildi, senin kurtarıcı öğütlerine budalaca sözlerle karşılık verdim; sonra aklım başıma geldi, dediğini yapmak gerektiğini anladım. Ama tutmak istediğim bu öğüdü gel gör ki tutamayacağım. Fikrimi değiştirip senin görüşüne katıldıktan sonra rüyama birisi girdi, gözlerimin önünde oynayıp duruyordu, ama yeni kararımı kutlamak için değil. Korkunç şeylerle gözümü korkutuyor. Eğer bunu gönderen bir tanrı ise, demek ki ordularımızı Yunanistan’a karşı sefere çıkartmamızı istiyor, o halde bu buyruğu getiren bana olduğu gibi kanatlarını sana da dokunduracaktır. Ve bunu deneyebileceğimizi düşündüm, istersen benim üstümdekileri giy, tahtımda otur, sonra da yat, benim yatağımda uyu.”</span></p>

      <p class="paragraf"><span class="char-style-override-1">16.&nbsp;—</span><span>&nbsp;Kserkses, Artabanos’a bunları söyledi. Artabanos önce çekindi, zira kral tahtına oturmaya kendini o kadar layık görmüyordu; sonunda olmaz diyemedi, Kserkses’in buyruğuna baş eğdi, ama önce şunları söyledi:</span></p>

      <p class="paragraf"><span class="char-style-override-1">a)</span><span>&nbsp;</span><span>“Ey kral, doğru düşünmekle doğru söze kulak vermek arasında bence bir ayrılık yoktur. Sende ise bunların ikisi de var; çevreni alanlar senin fikrini çeldiler. İnsanlara en çok yararı dokunan şey denizdir; ama halkın inanışına göre, rüzgâr kalkar, denize saldırır, çünkü kendisini onun yaradılıştan gelen iyiliğine bırakmaya katlanamaz. Bana gelince, senden o katı sözleri işittiğim zaman, eğer çok üzülmüşsem bunun nedeni şu ki, Perslerin önüne serilen iki düşünceden birisi gururu körüklüyor, öbürü ise insan yüreğini aşırı ve doymaz isteklerle beslemenin kötü bir şey olduğunu belirterek gururu yatıştırmak istiyordu. İşte bu iki karşıt düşünceden diyordum, sen Persler için ve kendin için tehlikeli olanı seçiyordun.</span></p>

      <p class="paragraf"><span class="char-style-override-1">b)</span><span>&nbsp;Oysa şimdi tam iyi olan yolu seçmişken, Yunanistan’a karşı silahlanma düşüncesinden vazgeçmişken, bana bir rüya gördüğünü, bunun bir tanrı yanıtı olabileceğini ve sana savaş hazırlığını bırakmayı yasak ettiğini söylüyorsun. Ama bunda oğlum, tanrı parmağı görmenin yeri yoktur; zira insanların gördükleri rüyaların nasıl şeyler olduklarını sana açıklayacağım, çünkü ben senden epeyce yaşlıyım; rüyalarımıza giren görüntüler, genellikle, gündüz kafamızı yormuş olan konularla ilgilidir; bizim aklımızda ise son iki gündür bu seferden başka bir şey yoktu.</span></p>

      <p class="paragraf"><span class="char-style-override-1">c)</span><span>&nbsp;Yok eğer bu rüya benim anlamadığım gibi değil de tanrısal bir şeylerle ilgili ise, pekâlâ, zaten sen kendin söyledin, sana göründüğü gibi bana da görünsün bakalım, savaşçı sözlerini bana da söylesin. Ama bunun için senin üstündekileri giyinmem gerekli değildir, görünecekse benimkilerle de görünür, bunun gibi ha senin yatağında yatmışım, ha kendiminkinde, o da fark etmez – yeter ki bana da görünmek niyetinde olsun, çünkü sana uykuda görünen bu görüntü, kim olursa olsun, beni gördüğü zaman sırf üzerimde senin giyimlerin var diye beni sen zannetmez. Belki de beni buna layık bulmayacak, hiç görünmeyecektir, o zaman üstümde gene ha senin üstündekiler olmuş, ha benim üstümdekiler, o gene sana görünecektir. Eğer gene de yalnız sana görünürse, o zaman ben de bunu tanrısal bir işaret sayarım. – Neyse, mademki sen böyle karar verdin ve mademki seni düşüncenden caydıramam, dediğin olsun, senin yatağında yatarım. Kendi hesabıma rolümü bilerek oynuyorum; haydi bakalım sana göründüğü gibi bana da görünsün. O zamana kadar şimdi nasıl düşünüyorsam gene öyle düşüneceğim.”</span></p>

      <p class="paragraf"><span class="char-style-override-1">17.&nbsp;—</span><span>&nbsp;Bu küçük söylevden sonra Artabanos, Kserkses’in kafasındaki boş düşünceleri dağıtacağını düşünerek, ne emretti ise onu yaptı. Kserkses’in üstündekileri giydi, tahta oturdu, sonra yatıp uyudu, rüyasında Kserkses’e görünen aynı görüntüyü gördü; Artabanos’un başucunda durmuş, şunları söylüyordu: “Sendin değil mi, Kserkses’i Yunanistan’a sefer açmak düşüncesinden caydıran? Bundan çok ürküyorsun galiba; kaderin önüne geçmeye kalkıştığın için er geç cezanı bulacaksın. Kserkses’e gelince, beni dinlemezse uğrayacağı cezanın ne olduğunu kendisine söyledim bile.”</span></p>

      <p class="paragraf"><span class="char-style-override-1">18.&nbsp;—</span><span>&nbsp;Artabanos’un görüntünün ağzından çıktığını sandığı sözler böyleydi; sonra sanki kızgın demirle gözleri dağlanıyor gibi oldu. Bir çığlık kopararak yataktan fırladı, Kserkses’in yanına oturdu, bir tek ayrıntıyı atlamadan, rüyasında olup biteni bir bir anlattı ve ona şöyle dedi: “Şüphesiz ey kral, ben nice büyük ve güçlü girişimlerin sayıca daha az düşmanlar eliyle boşa çıkarıldığını görmüş bir adam olarak, senin gençlik ateşini biraz yatıştırmak istemiştim; yatışmaz istekler beslemenin kötülüğünü bilirim; Kyros’un Massagetlere karşı açmış olduğu savaşı ve bu savaşın sonunu hatırlıyorum; Kambyses’in Ethiopia seferini de hatırlıyorum, ayrıca Dareios’un Skyth seferine kendim de katıldım. Bunları göz önünde tutarak senin de barış içinde yaşarsan eğer, herkesin imreneceği bir ömür süreceğini düşünmüştüm. Ama öyle anlaşılıyor ki, yukarıdan bir çağrı var, tanrı öfkeli ve Yunanlıların başına bir bela gelsin istiyor, onun için ben fikrimi değiştiriyorum. Sen de tanrı buyruğunu Perslere bildir ve onlara hazırlık için vermiş olduğun ilk yönergeye uymalarını buyur; öyle davran ki, tanrılar hoşnut kalsınlar ve başına bir kötülük gelmesin.” Bu konuşma bittikten sonra, görüntüden aldıkları güçle sabahı beklediler; Kserkses Perslere olanları anlattı ve eskiden sefere karşı çıkmış tek kişi olan Artabanos da şimdi ona katıldı</span><span class="Character-Style-1 char-style-override-2"><a class="footnote-link" href="#footnote-225-298" id="footnote-225-298-backlink">298</a></span><span>.</span></p>

      <p class="paragraf"><span class="char-style-override-1">19.</span><span class="char-style-override-1">&nbsp;—</span><span>&nbsp;Kserkses savaş hazırlıklarına başlamıştı, uykusunda üçüncü bir rüya daha gördü; Maglar bunu savaşın bütün dünyayı kaplayacağı ve bütün insanların ona köle olacağı yolunda yorumladılar. Rüya şöyleydi: Kserkses’in başında taze zeytin dalından bir taç vardı, daldan çıkan çiçekler bütün dünyayı kaplıyordu; sonra başındaki taç giderek yok oluyordu. Maglar bu yorumu yaptıktan sonra, Kserkses’in yanında toplantı halinde bulunan Perslerin her biri çabucak kendi eyaletine koştu, kralın söz verdiği armağanlar ağızlarını sulandırıyordu, bu armağanları hak edebilmek için, canla başla uğraşmaya başladılar.</span></p>

      <p class="paragraf"></p>

      <p class="arabaslik-sol">Hazırlıklar, Athos Dağı, Orduda Sayım</p>

      <p class="paragraf"></p>

      <p class="paragraf"><span class="char-style-override-1">20.&nbsp;—</span><span>&nbsp;Mısır’ın baş eğmesini izleyen dört yılı orduyu hazırlamak, ordu için gerekli servisleri kurmakla geçirdi. Korkunç kuvvetler başında sefere çıktığı zaman beşinci yıl doluyordu. Bizim bildiğimiz seferler içerisinde en önemlisi budur; Dareios’un Skyth seferi bunun yanında hiç kalır, Skythlerin Kimmerleri kovalayarak Media üzerine atılmaları ve bütün Yukarı Asya’yı ele geçirmeleri ve oralarda yerleşmeleri ile sonuçlanan sefer de öyle –Dareios, Skyth seferi ile bunun öcünü almak istiyordu–, hatta bize dediklerine göre, ne Atreusoğullarının İlion’a karşı açtıkları sefer, ne de Mysialıların ve Teukrialıların, Troya olaylarından önce Bosphoros’u geçip Avrupa’ya atıldıkları ve bütün Thrakları egemenlikleri altına aldıktan sonra İonia Denizi’ne doğru indikleri ve güneyde Peneios ırmağına kadar ulaştıkları sefer onunla ölçüştürülebilir.</span></p>

      <p class="paragraf"><span class="char-style-override-1">21.&nbsp;—</span><span>&nbsp;Bütün bu yayılmaların tümü ve geçmişin bütün seferleri bir araya getirilse, bu bir tek seferin yanında lafı edilmez. Gerçekten Kserkses’in Avrupa’ya sürmediği Asyalı ulus mu kalmıştır? Askerlerine içirmek için, büyük ırmaklar dışında, hangi ırmağın suyu yetebilir? Uyruğu altındaki ulusların kimi gemi donatıyor, kimi kara ordusu hazırlıyordu, kimileri atlı birliklerin yiyeceği ile uğraşıyordu, başkaları savaşçılardan başka atlar için taşıt gemileri donatmakla da yükümlüydüler, daha başkaları gemi–köprülerin yapımı için özel uzun gemiler, kimileri de yiyecek ve gemi hazırlıyordu.</span></p>

      <p class="paragraf"><span class="char-style-override-1">22.&nbsp;—</span><span>&nbsp;Birinci sefer, Athos Dağı dolanılırken baştankara gittiği için, önce bu dağda hazırlık çalışmalarına başlamıştı ve üç yıldan beri sürüyordu; Khersonesos’daki Elaius’da demir üzerinde gemiler bulunduruluyordu, bu bağlantı limanında her ulustan birçok insan toplanmıştı, gemiler bunları ekipler halinde getiriyor, nöbetleşe ve kamçı altında kazı işlerinde çalıştırılıyorlardı; aynı işe Athos Dağı çevresinde oturanlar da katılıyordu. İşin başında iki Pers, Megabazos oğlu Bubares ile Artaios oğlu Artakhaies vardı. Athos, büyük ve ünlü bir dağdır, denize ulaşır, üzerinde insanlar yaşar. Anakaraya bağlandığı yönde aşağı yukarı on iki stad genişliğinde bir kıstak bulunur, böylece bir yarımada olur; burada dağ alçalır, ova olur, üzerinde pek yüksek olmayan tepecikler vardır. Bu ova, kıyılarında Akhantos’un bulunduğu deniz ve Torona’nın karşısına düşen kıyılar arasındadır. Athos’un bağladığı kıstak üzerinde bir Yunan kenti olan Sane bulunur; Sane’nin berisinde, Athos’un bulunduğu yanda Perslerin anakaradan ayırıp birer adalı kent haline getirmek için uğraştıkları başka kentler vardır: Bunlar, Dion, Olophyksos, Akrothoon, Thyssos ve Kleonai kentleridir. Athos Dağı’ndaki siteler bunlardır.</span></p>

      <p class="paragraf"><span class="char-style-override-1">23.&nbsp;—</span><span>&nbsp;Kazı şöyle yapılıyordu: Barbarlar kıstağı uluslar arasında bölüştürmüşlerdi; Sane kentine doğru dümdüz bir çizgi çekilmişti; hendek belli bir derinliğe indiği zaman, ekiplerden bir bölümü aşağıda toprak kazarken, öbürleri biriken toprağı iskeleden iskeleye aktararak yukarıya çıkarıyorlardı; yukarıdakiler de toprağı alıp kazılan yerin uzağına serpiyorlardı. Fenikelilerden başkaları bu işi bir daha yapmak zorunda kalıyorlardı: Kazdıkları yerin iki yanı durmadan çöküyordu, kaçınılmaz bir şeydi, çünkü hendeğin üstü ile altını aynı genişlikte tutuyorlardı. Oysa Fenikeliler ki, bu gibi işlerde üstlerine yoktur, zekâlarını göstermişlerdi. Kura çekilip de kendilerine rastlayan yer belli olunca, hendeğin üst yanını alttaki kanalın genişliğinden iki kat daha geniş tutmuşlardı; iş ilerledikçe yavaş yavaş daraltıyorlardı; dibe vardıkları zaman onların açmış oldukları kanal, öbürlerininki ile tıpatıp aynı genişlikteydi. Kurdukları kampın yakınında bir ova vardı, orada bir çeşit pazar yeri kurulmuştu; Asya’dan bol un geliyordu.</span></p>

      <p class="paragraf"><span class="char-style-override-1">24.&nbsp;—</span><span>&nbsp;Düşünüyorum da Kserkses bu işi herhalde gösteriş olsun diye yapıyordu diyorum kendi kendime; gücünü göstermek ve anıtlar bırakmak hevesine düşmüş olmalıydı; zira bu eziyete katlanmadan da gemiler kıstağın üzerinden çekilebilirdi; oysa iki denizin arasına yan yana iki trirem geçebilecek genişlikte bir kanal açılmasını emretmiştir. Üstelik Strymon üzerine atılacak köprünün çatısını da bu dağı kazananlar koyacaklardı.</span></p>

      <p class="paragraf"><span class="char-style-override-1">25.&nbsp;—</span><span>&nbsp;Bu işlerden başka, köprülerin yapımı için papirüs, keten ve kenevir liflerinden halatlar hazırlanıyordu; ayrıca Yunanistan’a geçirilecek ordunun askerleri ve hayvanları aç kalmasınlar diye yiyecek depoları yapmak görevi de Fenikelilerle Mısırlılara verilmişti. Bu mağazaların kurulacakları yerler uzun incelemelerden sonra seçilmişti ve Asya’nın dört bucağından gemiler, dubalar dolusu yiyecek taşıyorlardı. Her ulus için mağazalar ayrılmıştı, bunları doldurmakla yükümlüydüler. Yiyeceklerin en büyük bölümü Trakya’da Beyaz Yalı denilen yerde toplanmıştı; öbürleri Perinthosluların Tyrodiza kentine, bir bölümü Doriskos’a, bir bölümü Strymon üzerindeki Eion’a, bir bölümü Makedonia’daki depolara gönderilmişti.</span></p>

      <p class="paragraf"><span class="char-style-override-1">26.&nbsp;—</span><span>&nbsp;İstihkâm ve levazım servisleri bu işlerle uğraşıyorlardı, Kserkses toplanan kara ordusu ile birlikte Sardes üzerine yürümeye başlamıştı. Ordu, Kappadokia’daki Kritalla’dan yola çıkmıştı; Kserkses’in komutasında anakarayı geçecek olan bütün birlikler için toplanma yeri olarak burası seçilmişti. Satraplardan, en iyi donatılmış birlikleri getirip kraldan, söz vermiş olduğu armağanları alan hangisiydi? Bunu söyleyemeyeceğim, hatta bunu meydana çıkarmak için bir geçit töreni yapılmış olup olmadığını da bilmiyorum. Halys ırmağını geçip Phrygia’ya ve ülke içinde yürünerek Kelaina’iye varıldı, Maiandros’un kaynakları buradadır, Maiandros’a eşit bir ırmak olan Kataraktes de burada, hatta Kelainai agorasında kaynar ve Maiandros’a karışır. Marsyas Silenos’un derisinden yapılmış olan tulum da gene bu kentte asılıdır; Phrygialıların anlattıklarına göre Apollon diri diri derisini yüzmüş, duvara asmıştır</span><span class="Character-Style-1 char-style-override-2"><a class="footnote-link" href="#footnote-225-299" id="footnote-225-299-backlink">299</a></span><span>.</span></p>

      <p class="paragraf"><span class="char-style-override-1">27.&nbsp;—</span><span>&nbsp;Bu sitede bir Lydialı oturuyordu, Atys oğlu Pythios; bu adam orduyu ve kralı büyük bir cömertlikle ağırladı; hatta para yardımı yaparak sefer giderlerine de katılmak istedi. Bu cömertlik karşısında Kserkses, yanındakilere sordu, kim oluyordu bu Pythios ve varlığı neydi ki, böyle bir öneride bulunabiliyordu. “Kral,” dediler, “bildiğin altın çınarı ve altın asma dalını</span><span class="Character-Style-1 char-style-override-2"><a class="footnote-link" href="#footnote-225-300" id="footnote-225-300-backlink">300</a></span> <span>baban Dareios’a armağan eden adam budur; bugün de bildiğimiz en zengin insan, senden sonra odur.”</span></p>

      <p class="paragraf"><span class="char-style-override-1">28.&nbsp;—</span><span>&nbsp;Kserkses’in ağzı açık kaldı. O zaman onunla kendisi konuştu, serveti ne kadar diye sordu. “Kral,” dedi Lydialı, “senden saklayacak değilim, ne kadar olduğunu ben de bilmiyorum deyip susmayacağım da; ne kadar olduğunu çok iyi biliyorum, sana da ayrıntılarıyla açıklayacağım. Çünkü senin Hellen kıyılarına doğru inmekte olduğunu haber alınca, savaş giderlerine katılmak istediğimden, varımı yoğumu hesap ettim, hesapların verdiği sonuca göre, iki milyon gümüş ve dört milyon Dareios stateri tamamlamak yedi bin altın eksik. Bunları senin emrine veriyorum; benim daha geride kölelerim ve mülklerim var, beni bol bol geçindirir.”</span></p>

      <p class="paragraf"><span class="char-style-override-1">29.&nbsp;—</span><span>&nbsp;Böyle konuştu, bu sözlerden hoşlanan Kserkses şöyle cevap verdi: “Lydialı ev sahibi, İran’dan çıktığımdan beri beni ve ordumu böyle karşılayan ve savaş bütçeme yardım için hazinesini kendiliğinden önüme seren bir kimseye rastlamadım; bunu bir sen yaptın. Askerlerimi prensler gibi ağırladın, bana büyük bir para yardımı yapmak istedin. Buna karşılık ben de sana şu şerefi veriyorum: Bundan sonra benim resmi konuğumsun, dört milyon staterine gelince, yedi bin darik de ben sana kendi cebimden veriyorum, yuvarlak hesap olsun ve biz de sana bu kadarcık bir iyilikte bulunmuş olalım. Elindekilerin hepsi senin olsun ve her zaman böyle eli açık bir adam olarak kal; ne şimdi, ne de gelecekte böyle davrandığına pişman olmayacaksın.”</span></p>

      <p class="paragraf"><span class="char-style-override-1">30.</span><span class="char-style-override-1">&nbsp;—</span><span>&nbsp;Ve dediğini yaptı, sonra yola koyuldu. Phrygia kenti Anaua’nın ve tuz çıkarılan bir gölün yanından geçti, büyük bir Phrygia kenti olan Kolossai’ye geldi; Lykos ırmağının bir yarıktan akıp kaybolduğu yer burasıdır; aşağı yukarı beş stad ötede gene yeryüzüne çıkar ve Maiandros’a karışır. Kolossai’den çıkan ordu Phrygia ve Lydia’yı ayıran sınıra, Kydrara’ya geldi, burada toprağa çakılı bir dikmetaş vardı, Kroisos tarafından diktirilmiştir ve üzerindeki yazıt sınırı göstermektedir.</span></p>

      <p class="paragraf"><span class="char-style-override-1">31.&nbsp;—</span><span>&nbsp;Phrygia’dan Lydia’ya geçildi. Yol ikiye ayrıldı, sol yan Karia’ya, sağ yandan Sardes’e doğru; bu yol tutulursa Maiandros’u aşmak gerekir ve oradan hünerli ustaların has buğday ve ılgın ağaç çiçeklerinden bal çıkardıkları Kallatebos kentine varılır. Kserkses bu yolu tuttu; bu yolda bir çınar ağacı gördü, o kadar güzeldi ki dallarına bir altın taç astı ve korumak üzere yanına Ölümsüzlerinden birini bıraktı</span><span class="Character-Style-1 char-style-override-2"><a class="footnote-link" href="#footnote-225-301" id="footnote-225-301-backlink">301</a></span><span>. Ve ertesi gün Lydia başkentine girdi.</span></p>

      <p class="paragraf"><span class="char-style-override-1">32.&nbsp;—</span><span>&nbsp;Sardes’e varınca Yunanistan’a haberciler göndererek toprak ve su istedi, sitelere Büyük Kral’ı karşılamak üzere şölenler hazırlanması için haber yolladı. Atina’ya ve Lakedaimon’a toprak istemek için kimse göndermemişti</span><span class="Character-Style-1 char-style-override-2"><a class="footnote-link" href="#footnote-225-302" id="footnote-225-302-backlink">302</a></span><span>, bunların dışında her yere gönderdi. Yeniden toprak ve su istemesinin nedeni şuydu: Eskiden Dareios’un emrine baş eğmemiş olanların şimdi korkup dize geleceklerini sanıyordu ve adamlarını, bu öngörünün doğru çıkıp çıkmayacağını anlamak için gönderiyordu.</span></p>

      <p class="paragraf"><span class="char-style-override-1">33.&nbsp;</span><span class="char-style-override-1">—</span><span>&nbsp;Sonra Abydos’a gitmek üzere hazırlıklara başladı, bu arada Hellespontos’ta Asya ile Avrupa’yı birleştirecek köprü için boyunduruk kuruluyordu. Hellespontos Khersonesos’unda Sestos ve Madytos illeri arasında, kıyı Abydos’un karşısında denize doğru inen sarp kayalıktır. Sonradan, ama çok sonradan değil, Ariphron oğlu Ksanthippos’un komutası altındaki Atinalıların Sestos valisi İranlı Artayktes’i diri diri direğe çakmış oldukları yer burasıdır; bu adam sık sık Elaius’daki Protesilaos tapınağına kadın götürür, günah işlerdi</span><span class="Character-Style-1 char-style-override-2"><a class="footnote-link" href="#footnote-225-303" id="footnote-225-303-backlink">303</a></span><span>.</span></p>

      <p class="paragraf"><span class="char-style-override-1">34.&nbsp;—</span><span>&nbsp;Abydos’dan başlayarak, kıyının bu noktasına doğru köprü kurmakla görevli olan işçiler iki köprü yapıyorlardı; birisi için Fenikeliler beyaz keten kenevir lifi, öbürü için Mısırlılar papirüs lifi kullanıyorlardı. Abydos’dan karşı kıyı yedi staddır. O büyük fırtına çıktığı zaman iki kıyı yeni birleşmişti ki, bütün halatlar koptu, sonuna gelmiş olan iş mahvoldu.</span></p>

      <p class="paragraf"><span class="char-style-override-1">35.&nbsp;—</span><span>&nbsp;Bunu duyan Kserkses fena öfkelendi; Hellespontos’a üç yüz sopa çekilmesini ve bir çift bukağı takılmasını emretti. Hatta bunu bile işittim: Cellatlar göndermiş, “Hellespontos’u kızgın demirle dağlayın” demiş. Denizi döverlerken çılgın olduğu kadar bayağı küfürler de savuracaklardı: “Deniz, deniz, sana bu cezayı efendin çektiriyor, çünkü ondan hiçbir kötülük görmediğin halde, sen ona kötülük ettin. İstesen de istemesen de Büyük Kral seni geçecek. Hiç kimsenin sana kurban kesmemesi haklı, çünkü sen suları pis ve acı bir dereden başka bir şey değilsin.”</span><span class="Character-Style-1 char-style-override-2"><a class="footnote-link" href="#footnote-225-304" id="footnote-225-304-backlink">304</a></span><span>Denize uyguladığı cezalar bunlardı; köprü yapımı ile görevli olanlara gelince, onların da kafalarını kestirdi.</span></p>

      <p class="paragraf"><span class="char-style-override-1">36.&nbsp;</span><span class="char-style-override-1">—</span><span>&nbsp;Büyük işler yapan adamlar nankör işlerinin kurbanı oldular, yeni mühendisler geçti işin başına. Bakınız nasıl attılar köprüleri: Elli kürekli gemilerden ve triremlerden üç yüz altmış tanesini yan yana bağlayıp köprü taşımalığı olarak koydular, bu Euxeinos’dan yana olandı, öbür yan içinde taşımalık olarak üç yüz on dört gemi kullandılar; gemilerin eksenleri Pontos ile açı yaptığı için Hellespontos’un akıntısına paralel düşüyorlardı ve böylece akıntı, halatlara binen yükü artırmış olmuyordu; birbirine bağlı olan gemileri ayrıca çok büyük demirler atarak pekiştirdiler, köprülerden biri için Pontos tarafına, o yönden gelip Hellespontos’da esecek rüzgârlara karşı; öbürü için de Ege Denizi’nden ve batı kıyılarından yana, Zephyros ve Notos’a karşı</span><span class="Character-Style-1 char-style-override-2"><a class="footnote-link" href="#footnote-225-305" id="footnote-225-305-backlink">305</a></span> <span>Pontos’a işleyen küçük gemilerin geçebilmeleri için üç yerde aralık bıraktılar. Bu bittikten sonra, karadan başlayarak halatları çekmeye giriştiler, bu iş için ağaç bocurgatlar kullanıyorlardı; bu sefer keten kenevir lifleriyle papirüsü ayrı ayrı kullanmıyorlardı, her iki köprü için de dörder papirüs ve ikişer keten kenevir lifinden yapılma halat gerdiler. Bu iki cins halat, kalınlık ve güzellik bakımından eşittiler, ama keten kenevir liflerinden olanlar daha sağlamdılar; bir dirseği bir talant çekiyordu. Köprünün çatısı böylece çatıldıktan sonra, köprünün enine uygun büyük kalaslar kesildi; bunlar da peş peşe dizildikten sonra üstten bağladılar; daha sonra bunların üzerine güzelce bir tahta taban döşediler; üzerine bir kat toprak çektiler, düzelttiler, en son iki yanına korkuluklar koydular, yük hayvanları ve atlar denizden ürkmesinler diye.</span></p>

      <p class="paragraf"><span class="char-style-override-1">37.&nbsp;—</span><span>&nbsp;Köprüler bitmişti, Athos Dağı’ndaki işlerin de, hem kanalın, hem de deniz yükseldiği zaman ağızları tıkamasın diye giriş ve çıkışta yapılan yüksek dalgakıranların bittiği haberi gelince, kışı Sardes’de geçirmiş olan ordu, ilkbaharda bütün eksiklikleri tamamlanmış olarak Abydos’a doğru yola çıktı. Güneş gökyüzünde her zamanki yerindeyken tutulduğu zaman ordu yola çıkmış bulunuyordu, güneş görünmez olmuştu, hava dünyanın en güzel havasıydı, hiç bulut yoktu ve gün ortasında gece olmuştu. Bu görülmemiş olay karşısında Kserkses tasalandı ve Maglardan olayın neye yorulabileceğini sordu. Onlar şöyle açıkladılar: Tanrı, Yunanlılara kentlerinin kararacağını haber veriyordu, “Çünkü” dediler, “nasıl geleceği bize Ay haber verirse, Yunanlılara da Güneş haber verir.” Bu yorumdan pek hoşlanan Kserkses yeniden yola düştü.</span></p>

      <p class="paragraf"><span class="char-style-override-1">38.&nbsp;—</span><span>&nbsp;Ordu yeniden yola koyulduğu zaman bu tanrısal olaydan pek korkmuş olan Lydialı Pythios, krala karşı göstermiş olduğu cömertliğe güvenerek Kserkses’e geldi ve şunları söyledi: “Efendimiz, senden bir dilekte bulunmama izin ver, senin için yerine getirilmesi çok ufak, ama benim gözümde çok büyük dilek.” Kendisinden bambaşka bir dilekte bulunulmasını bekleyen Kserkses, dileği ne ise söylemesini, yapacağını bildirdi. Bu güzel sözlerle cesareti artan Lydialı: “Efendimiz,” dedi, “beş çocuğum var, hepsi de senin yanında Yunanistan seferine çıkıyorlar. Ey kral, yaşlı olduğumu görüyorsun, bana acı; oğullarından birini, büyüğünü azat et, beni ve servetimi korusun; öbür dördünü al git ve bütün tasarıların dilerim yerine gelsin, geriye öyle dön!”</span></p>

      <p class="paragraf"><span class="char-style-override-1">39.&nbsp;—</span><span>&nbsp;Yüreği tiksinti ile dolan Kserkses şu sözlerle cevap verdi: “Alçak! Yunanistan seferine ben kendim giderken, oğullarımı, kardeşlerimi, yakınlarımı ve dostlarımı götürürken, sen nasıl oluyor da oğullarından birisi için böyle bir şey düşünebiliyorsun, sen ki benim kölemsin! Sen ki bütün ailenle, hatta karını da alıp peşimden gelmeliydin! Şimdi şunu bil, insan için kulak yüreğin kapısıdır; eğer yürek erdemli sözler duyarsa, baştan aşağı sevinç duyar; ama eğer bunların tersini duyarsa öfkeyle kabarır. Sen bana konukseverlik gösterdin, davranışını yalancı çıkarmayan sunular verdin, ama cömertlikte Büyük Kral’ı geçemezsin, bununla övünemeyeceksin. Sen ki bugün kendini yakışık almaz düşüncelere kaptırdın, layık olduğun cezayı görmeyeceksin. Bana karşı göstermiş olduğun konukseverlik seni ve dört oğlunu kurtarıyor; ama o beşincisi, senin en çok sevdiğin, seni onunla cezalandıracağım.” Bu cevabı verdikten sonra, bu çeşit işleri yapanlara emretti, Pythios’un büyük oğlunu bulacaklar, ikiye bölecekler, ölünün yarısını ordunun geçtiği yolun bir yanına, öbür yarısını öbür yanına koyacaklardı.</span></p>

      <p class="paragraf"><span class="char-style-override-1">40.&nbsp;—</span><span>&nbsp;Emir yerine getirildi ve ordu bu iki insan parçasının arasından geçti</span><span class="Character-Style-1 char-style-override-2"><a class="footnote-link" href="#footnote-225-306" id="footnote-225-306-backlink">306</a></span><span>. En başta taşıma kolları ve yük hayvanları gidiyordu; sonra her ırktan ayrım yapılmadan toplanmış karmakarışık savaşçılar. Birliklerin yarısı bunlardan oluşuyordu. Sonra bir aralık. Bunlarla Büyük Kral’ın arasına bir saygı aralığı bırakılıyordu. Başta kralın Persler arasından seçilmiş bin atlıdan kurulu özel birliği; sonra bin mızraklı, bunlar da bütün birliklerden seçilerek ayrılmış, mızraklarının ucu yere bakıyor; sonra göz alıcı koşumlar vurulmuş on kutsal at, bunlara Nesaion diyorlar. Bu Nesaion adı, Media’nın geniş bir ovasından geliyor, bu güzel hayvanların yetiştiği Nesaion Ovası. Bu on attan sonra, Zeus’ün sekiz beyaz savaş atı koşulu kutsal arabası; atların arkasında yaya bir sürücü, elinde dizginler; çünkü bu tahta hiçbir ölümlü oturamaz. Bu arabanın arkasında Kserkses’in kendisi, koşum atları Nesaion cinsinden</span><span class="Character-Style-1 char-style-override-2"><a class="footnote-link" href="#footnote-225-307" id="footnote-225-307-backlink">307</a></span><span>. Sürücü, arabanın yanında yürüyor, bir Pers, Otanes oğlu Patiramphes.</span></p>

      <p class="paragraf"><span class="char-style-override-1">41.&nbsp;—</span><span>&nbsp;Kserkses, Sardes’den beri böyle yolculuk yapıyordu, arada canı isterse kendi arabalarını bırakıyor, kapalı bir arabaya biniyordu. Arkasından en soylu ve en yiğit olanlardan seçilmiş bin mızraklı, bunlar mızraklarını her zamanki gibi tutuyorlar. Bunları, hepsi içinden seçilmiş bin başka atlı izliyordu ve bu atlılardan sonra Pers birlikleri arasından derlenmiş on bin kişilik seçkin bir birlik; bunlar yaya; içlerinden bin tanesinin mızrak saplarının ucu sivri demir değil altın bir nar; bunlar öbür dokuz bin kişinin çevresini almışlardı, bu dokuz bin kişi onların ortasında yürüyordu, mızrak saplarının ucunda gümüş narlar bulunuyordu. Mızraklarını uçları yere dönük olarak taşıyanlarda da gene altın narlar vardı ve Kserkses’in hemen arkasında yürüyenlerinki altın elmaydı. Bu on bin kişiden sonra on bin Pers atlısı geliyordu. Bu atlılardan sonra iki stad bir aralık ve ordunun geri kalan bölümü, karmakarışık birlikler.</span></p>

      <p class="paragraf"><span class="char-style-override-1">42.&nbsp;—</span><span>&nbsp;Ordu, Lydia’dan Kaikos ırmağına ve Mysia’ya yönelmişti; Kaikos’u geçtikten sonra Kane Dağı’nı sola alarak Atarneos içinden Karene kentine doğru yürüdü. Bu kentten sonra Atramytteion kentini ve Pelasg sitesi Antandros’u geçerek Thebe Ovası’na indi. İda Dağı’nı soluna alarak İlion toprağını geçti</span><span class="Character-Style-1 char-style-override-2"><a class="footnote-link" href="#footnote-225-308" id="footnote-225-308-backlink">308</a></span><span>. Ve orada gece İda eteklerinde konaklamışlarken bora patladı, zikzak gezinen yıldırımlar düştü ve oldukça önemli sayıda kurban verdirdi.</span></p>

      <p class="paragraf"><span class="char-style-override-1">43.&nbsp;—</span><span>&nbsp;Ordu Skamandros ırmağına varmıştı; Sardes’den yola çıktıklarından beri ilk olarak su sıkıntısı çekildi, askere ve hayvana yetecek kadar su bulunamadı. Bu ırmağa ulaştıkları zaman Kserkses, Priamos Pergamon’unun bulunduğu tepeye çıktı, çevreyi seyretmek istiyordu. Seyretti, orada geçen ünlü olayları dinledi ve İlion Athene’si için doğurmamış bin inek kurban etti, bu arada Maglar bu kahramanlar toprağına sular serpiyorlardı. Bu törenler bittikten sonra bir gece ürküntüsü kampı allak bullak etti. Gün ışıyınca, Rhoiteion, Ophryneion, Dardanos kentleri (bu sonuncusu Abydos toprakları sınırındaydı) sola ve Troyalılar soyundan olan Gergithleri sağa alarak yola çıkıldı.</span></p>

      <p class="paragraf"><span class="char-style-override-1">44.&nbsp;—</span><span>&nbsp;Abydos’a vardılar, burada Kserkses bütün orduyu gözden geçirmek istedi. Daha önce burada yüksek bir yere, kral için bu maksatla beyaz mermerden bir tribün kurulmuştu, bunu kralın isteği üzerine Abydos mermercileri yapmışlardı. Oraya geçti ve kıyıda toplanmış olan kara ordusunu ve donanmayı seyretti, sonra bir deniz savaşı gösterisi yapılmasını istedi. Bir deniz savaşı taklidi yapıldı ve Sidonlu Fenikeliler kazandılar. Kral manevraları pek beğenmişti.</span></p>

      <p class="paragraf"></p>

      <p class="arabaslik-sol">Kserkses – Artabanos Konuşması</p>

      <p class="paragraf"></p>

      <p class="paragraf"><span class="char-style-override-1">45.&nbsp;—</span><span>&nbsp;Bütün Hellespontos gemi doluydu, bütün Abydos kıyıları ve toprakları insanla kararmıştı, bunları gördü ve kendini kutladı; sonra ağlamaya başladı.</span></p>

      <p class="paragraf"><span class="char-style-override-1">46.&nbsp;</span><span class="char-style-override-1">—</span><span>&nbsp;Artabanos, amcası, farkına vardı; başta Kserkses’i Yunanistan’a karşı yürümek düşüncesinden caydırmak için fikrini açıkça ortaya koymuş olan adam baktı ki, Kserkses gözyaşları döküyor, neden olduğunu sordu gizlice: “Ey kral,” dedi, “az önce sevinçliydin, şimdi ağlıyorsun, bu iki davranışın birbirinden ne kadar başka.” – “Şunun için ki,” diye cevap verdi Kserkses, “insan ömrünün kısalığı geldi aklıma, yüreğim kabardı, gözlerimizin önündeki şu insanlardan, şu kalabalık içerisinden, yüz sene içinde bir teki bile kalmayacak!” Artabanos söz aldı: “Bir ömür boyu, acımaya daha çok layık olan nice olaylar görürüz; zira bu kısa ömür içinde bunlardan ya da başkalarından bir tek kişi yoktur ki, ara sıra değil sık sık, yaşamaktansa ölmek daha iyi diye düşünmesin, zira hiçbir mutluluk sürekli değildir. Üzerine çöken felaketler, ağzının tadını kaçıran hastalıklar, bu kısacık ömrü ona çok uzun gösterir. İşte bunun için eziyet çeken birisi için ölüm, insana en iyi sığınak gibi gelir; ama tanrı bize tatlı şeyler de tattırır ve bizi aldatan da onun kıskançlığındaki bu inceliktir.”</span></p>

      <p class="paragraf"><span class="char-style-override-1">47.&nbsp;—</span><span>&nbsp;Sonra Kserkses konuştu: “Artabanos, insan böyle yaşayacak olduktan sonra hiç konuşmayalım daha iyi; hazinelerimizi koyacak yer bulamazken bahtsızlıktan söz açmayalım. Yalnız şunu söyle bana: O rüyamıza giren görüntü, o kadar açık seçik görünmüş olmasaydı, gene eski fikrinde direnecek, beni Yunanistan’a yürümekten alıkoymaya çalışacak mıydın, yoksa bugün başka türlü mü düşünecektin? Rica ederim, hiç çekinmeden cevap ver.” – “Kral,” diye cevap verdi Artabanos, “dilerim ki, rüyamıza girmiş olan bu görüntü bizi isteklerimize uygun bir sonuca ulaştırsın! Bana gelince, ben bugün de aklımı dolduran bütün öbür güçlüklerin yanı sıra, bunların hepsinden baskın iki korkunç düşmanın senin karşına dikildiğini görüyorum ve içimi büyük bir korku kaplıyor.”</span></p>

      <p class="paragraf"><span class="char-style-override-1">48.&nbsp;—</span><span>&nbsp;Bu sözler üzerine Kserkses şöyle dedi: “Kötü yürekli adam, neymiş bu benim için en kötü olan iki düşman? Yaya askerimin sayısı mı gözüne az görünüyor veya Yunan ordusunun sayıca bizimkinden o kadar çok olacağını mı düşünüyorsun? Yoksa donanmamız mı onlarınkinden daha zayıf? Yoksa her ikisi de mi? Bu yönden hazırlıklarımızı yeterli bulmuyorsan, hemen yedek bir ordu da kurabiliriz…”</span></p>

      <p class="paragraf"><span class="char-style-override-1">49.&nbsp;—</span><span>&nbsp;Bu sözleri Artabanos’un cevabı izledi: “Hayır kral, azıcık aklı olan kimse bu ordu için zayıf diyemez, donanma için de öyle. Eğer sayı artarsa, dediğim o iki düşman daha da korkunç olur. Çünkü bu iki düşman, kara ve denizdir. Eğer fırtına patlarsa bu donanmayı, senin donanmanı içine alabilecek, gemilerini barındırabilecek bir tek liman yoktur yeryüzünde. Böyle bir limandan, hiç olmazsa bir tane olmalıydı; kadırgalarını göndereceğin anakara boyunca böyle bir liman yoktur. Elde uygun bir liman olmayınca talih insana hükmeder, insan talihe değil. İki düşmanından birini gösterdim; şimdi sana ikincisini söyleyeceğim. Bak neden toprak da düşmanlarının safındadır? Eğer önüne bir engel çıkmazsa daha uzağa gideceksin, zira insan başarıya doymaz; ama sen yürüdükçe onun düşmanlığı da artacak. Bunu, kimsenin sana karşı duramayacağını düşünerek söylüyorum. Sen ilerledikçe, bir süre sonra ordunda açlık başlayacak. Gerçek bilgelik kaygı ile düşünmektir, her talihsizliği hesap etmek, ama bir kere eyleme geçtikten sonra da cesur olmaktır.”</span></p>

      <p class="paragraf"><span class="char-style-override-1">50.&nbsp;</span><span class="char-style-override-1">—</span><span>&nbsp;Kserkses şöyle cevap verdi: “Artabanos, başa gelebilecek bütün terslikleri birer birer ve gerçeğe yakın olarak inceliyorsun. Ama o kadar korkma, her şeyi böyle hesaplamaya kalkma. İnsan her şeyi böyle uzun uzadıya inceler, her şeyi aynı planda tutarsa hiçbir işe el süremez; kendine güvenip kötüsünü de göze almak, baştan korkak davranıp başıma bir şey gelmesin de ben başarıdan da vazgeçtim demekten daha iyidir. Zaten bütün düşünceleri eleştirip de sonunda doğru olanı kendin söyleyemezsen, sen de sana karşı düşünenler gibi yanlışa düşersin. İkisi de aynı şeydir. Doğru olanı bilen kimdir? Böyle birisi yoktur sanıyorum. Oysa yalnız eyleme geçen kimse başarıya ulaşabilir; her şeyi hesap edenler ve hep ikircikli kalanlar için ise başarı yoktur. Perslerin gücü nerelere kadar uzanıyor, görüyorsun; eğer benden önceki krallar da senin gibi düşünenlere kulak vermiş olsalardı Persler hiçbir zaman bugünkü duruma gelemezlerdi; tehlikeyi göze aldıkları içindir ki, böyle yükselebildiler. Büyük işler büyük tehlikelere atılmadan gerçekleştirilemezler. İşte biz de onların katına erişebilmek için yanıp tutuştuğumuzdan, yılın en güzel mevsiminde yola çıktık ve açlık belasına ya da başka bir talihsizliğe uğramadan, bütün Avrupa’yı dize getireceğiz ve ondan sonra ülkemize döneceğiz. Yanımızda çok yiyecek taşıyoruz, ayrıca alacağımız toprakların ve ulusların ekinleri de var; ordumuzu göçebelerin değil, çiftçilerin topraklarına götürüyoruz.”</span></p>

      <p class="paragraf"><span class="char-style-override-1">51.&nbsp;—</span><span>&nbsp;“Ey kral,” dedi Artabanos, “mademki hiçbir şeyden çekinmiyorsun, bari şu öğüdümü dinle: Bu kadar karmaşık işler üzerinde lafı uzatmak doğru değil. Kambyses oğlu Kyros, bütün İonia’yı Atina dışında, Perslere haraç vermek zorunda bıraktı. Sen bu İonialıları ne yap yap, atalarının karşısına çıkarma; onlar olmadan da biz düşmanı yenebiliriz. Eğer bizimle beraber gelirlerse, ya anayurtlarını köleleştirdikleri için insanların en haksızı olacaklar ya da onların kurtuluşları için çalışacak ve insanların en haklıları olacaklardır. Şu eski söze de kulak ver: Nasıl başlayacağı bilinir, nasıl biteceği bilinmez…”</span></p>

      <p class="paragraf"><span class="char-style-override-1">52.&nbsp;—</span><span>&nbsp;Kserkses buna şu cevabı verdi: “Artabanos, düşüncelerinin içinde en yanlış olanı budur: İonialıların düşman safına geçmelerinden korkuyorsun; oysa biz onların bize bağlılıklarının kanıtlarını gördük; Skyth seferinde Dareios’un yanında sen de vardın, kendin de biliyorsun; Pers ordusunun yok olması ya da kurtulması onların eline kalmıştı: Onlar doğru ve açık davrandılar, kalleşlik yapmadılar</span><span class="Character-Style-1 char-style-override-2"><a class="footnote-link" href="#footnote-225-309" id="footnote-225-309-backlink">309</a></span><span>. Bunu bir yana bırakalım; çocukları, karıları, malları mülkleri hepsi kendi kentlerinde kaldı, böyle bir tehlikeyi göze alabilmeleri düşünülemez. Onun için bundan da korkun olmasın; bana, hanedanıma ve otoriteme güven; zira bütün herkes içinde krallık asamı sana, yalnız sana emanet ediyorum.”</span></p>

      <p class="paragraf"><span class="char-style-override-1">53.&nbsp;—</span>&nbsp;Görüşme sona erince Kserkses, Artabanos’u Susa’ya gönderdi, sonra ileri gelen Persleri çağırttı, bunlar huzuruna getirilince şunları söyledi: “Persler, sizi buraya yiğitlik göstermenizi, Perslerin zaferlerle dolu geçmişlerine, bu parlak ve değerli mirasa leke sürdürmemenizi rica etmek üzere çağırdım; her birimiz tek tek ve toplu olarak bütün çabamızı harcamalıyız, zira silahlarımızın başarısı hepimizi eşit olarak ilgilendirir. Sizden bu savaşa dört elle sarılmanızı şunun için istiyorum ki, bana dediklerine göre, yiğit uluslara karşı yürüyoruz; eğer onları yenersek, artık ordumuzun karşısına çıkabilecek bir güç kalmayacaktır. – Şimdi alın yazısının Pers imparatorluğunu ellerine bıraktığı tanrılara dua edelim, sonra da denizi geçelim!”</p>

      <p class="paragraf"></p>

      <p class="arabaslik-sol">Pers Ordusu Avrupa Topraklarında</p>

      <p class="paragraf"></p>

      <p class="paragraf"><span class="char-style-override-1">54.&nbsp;—</span><span>&nbsp;O gün geçiş için hazırlıklar yapıldı, ertesi sabah köprülerde çeşitli tütsüler yaktılar, mersin dallarıyla süslediler ve güneşin doğuşunu görmek için beklediler. Yıldız göründüğü zaman, Kserkses altın bir kupadan denize adak serpti ve güneşe dönerek dua etti; Avrupa’nın son sınırlarına ulaşıncaya kadar önünü kesecek bir olayın çıkmasına izin vermemesini diledi. Duasını bitirdikten sonra altın kupayı ve ayrıca altın bir krateros ile Perslerin akinakes dedikleri ulusal kılıçlarını denize attı. Bunları niçin dalgaların arasına atıyordu? Güneşe adamak için mi, yoksa Hellespontos’u sopayla dövdürmüş olmasından ötürü pişmanlık duyuyordu da onun için mi, iyi bilmiyorum.</span></p>

      <p class="paragraf"><span class="char-style-override-1">55.&nbsp;—</span><span>&nbsp;Tören bitti ve geçiş başladı. Köprülerin birinden, Euxeinos yönünde olanından yayalar ve atlılar geçiyordu; Ege Denizi yönünde olanından ise yük hayvanları ve öbür ordu servisleri geçiyordu. Başta on bin kişilik Pers kolordusu yürüyordu, hepsinin başında çelenkler vardı; bunları öbür uluslardan derlenmiş olan karışık birlikler izliyordu. Bunlar ilk gün geçtiler; ertesi gün önce atlılar ve mızraklıların temrenleri yere dönük olarak geçtiler; bunların da başlarında çelenkler vardı; sonra kutsal atlar ve kutsal araba; hemen arkasından Kserkses, mızraklılar, bin atlı ve en son ordunun bütün geri kalan bölümü. Bu arada gemiler de karşı kıyıya geçmişlerdi. Kralın en son geçmiş olduğu söylentilerini de işitmişimdir.</span></p>

      <p class="paragraf"><span class="char-style-override-1">56.&nbsp;—</span>&nbsp;Avrupa’ya geçen Kserkses durup, boğazı kamçı altında geçmekte olan ordusuna baktı. Geçiş aralıksız olarak yedi gün yedi gece sürdü, bir an bir duraklama olmadı. Bu kıyılarda oturanlardan birisi diye anlatırlar, az önce Hellespontos’u geçmiş olan Kserkses’e bakmış: “Ey Zeus,” demiş; “mademki Yunanistan’ı batırmak istiyordun, ne diye bu Persin kılığına büründün ve Zeus adını Kserkses ile değiştirdin? Bunlar olmadan da pekâlâ yapabilirdin yapmak istediğini!”</p>

      <p class="paragraf"><span class="char-style-override-1">57.&nbsp;—</span>&nbsp;Boğazı geçmişler, yola düzülmüşlerdi ki, görülmedik bir olayla karşılaştılar; ama Kserkses bunu önemsemedi, oysa ne anlama geldiğini kolayca anlamıştı: Bir kısrak tavşan doğurmuştu. Ne anlama geldiğini bulmak kolaydı demiştim: Kserkses, Yunanistan üzerine parlak, görkemli bir ordu sürüyordu, ama alın yazısı onu kendi başının derdine düşüp çılgın gibi gene o ülkeye kaçmaya zorlayacaktı. Daha Sardes’deyken de gene böyle görülmemiş bir olayla karşılaşmışlardı: Bir dişi katır doğurmuştu, doğan katırın hem erkek, hem de dişilik organları vardı; erkeklik organları dişilik organlarının üzerindeydi.</p>

      <p class="paragraf"><span class="char-style-override-1">58.&nbsp;—</span>&nbsp;Kserkses bu iki olaya aldırmamıştı; kara ordusu ile birlikte yoluna devam etti. Donanma Hellespontos’tan çıkıyordu, sırtını kara ordusuna dönmüş kıyı boyunca gidiyordu; batıya yönelmişti, Sarpedon Burnu’nu tutacak ve aldığı emre göre, oralarda bir yerde demirleyecekti; kara ordusu tanyerine ve gündoğusuna yönelmişti, Athamas kızı Helle anıtını<span class="Character-Style-1 char-style-override-2"><a class="footnote-link" href="#footnote-225-310" id="footnote-225-310-backlink">310</a></span> sağına, Kardia kentini soluna alarak ve Agora denilen kentin dosdoğru içinden geçerek Khersonesos’da ilerliyordu. Oradan Melas Körfezi’nin çevresini izleyerek ve bu körfeze adını vermiş olan ve böyle bir ordu için yeteri kadar suyu olmadığından kuruyuveren Melas ırmağını geçerek batıya yöneldi. Aiol kenti Ainos’u ve Stentoris Gölü’nü geçerek Doriskos’a ulaştı.</p>

      <p class="paragraf"><span class="char-style-override-1">59.&nbsp;—</span>&nbsp;Doriskos, Trakya’da bir yerdir, geniş ovadır, ortasından büyük bir ırmak olan Hebros akar; burada Büyük Kral’ın bir kalesi vardı –Doriskos kalesi denilen kale–, Dareios burada bir garnizon bırakmıştı ve Skyth seferinden beri buradaydı. Askere çekidüzen vermek, birliklere ayırmak için burası Kserkses’e uygun göründü, bu arada sayım da yapılacaktı; bunlar yapıldı. Donanma da tam takım Doriskos’a ulaşmıştı; gemilerin kaptanları, Kserkses’in buyruğu üzere, gemilerini Doriskos’a yakın kıyılara çektiler, Samothrakelilere ait bir kent olan Sale ve Zone kenti buradadır ve bu kıyılar Serrheion Burnu’na kadar uzanır. Bu ülke eskiden Kikonlarındı. İşte bu kıyılara varınca gemileri karaya çektiler, bu arada Kserkses orduda sayım yapmakla uğraşıyordu.</p>

      <p class="paragraf"></p>

      <p class="arabaslik-sol">Kserkses Ordusunun Sayımı</p>

      <p class="paragraf"></p>

      <p class="paragraf"><span class="char-style-override-1">60.&nbsp;—</span>&nbsp;Bölgelerden toplanan asker sayısı ayrıntılı olarak ne kadardı, bunu iyi bilemiyorum (çünkü bu bilgi hiçbir yerde yok). Ama kara ordusunun sayısı toplam olarak yüz yetmiş myriad kişiye yükseliyordu<span class="Character-Style-1 char-style-override-2"><a class="footnote-link" href="#footnote-225-311" id="footnote-225-311-backlink">311</a></span>. Sayım şöyle yapılmıştı: Belli bir yere on bin kişi konuyor, güzelce istif ediliyor, çevresine bir çember çiziliyordu; çember çizildikten sonra on bin kişi oradan çıkarılıyor ve çember çizgi boyunca bel hizasında bir taş duvar örülüyordu. Duvar örüldükten sonra içeriye başka on bin kişi sokuluyordu ve böyle böyle bütün asker sayılmış oluyordu; sayım bittikten sonra uluslarına göre ayrılıyorlardı.</p>

      <p class="paragraf"><span class="char-style-override-1">61.&nbsp;—</span>&nbsp;Sefere katılan uluslar şunlardı: Başta Persler; donanımları şöyle: Başlarında tiara dedikleri yumuşak keçe başlık, üstlerinde kollu zırhlar, bunlar balık pulları gibi demir pullarla ve pek güzel işlenmiş, ayaklarında geniş poturlar; maden kalkanlar yerine sorkun ağacından yapılma kalkanlar taşıyorlardı, bunları sadaklarının üzerine asmışlardı; kısa mızraklar, büyük yaylar ve kamış oklarla silahlanmışlardı, ayrıca kemerlerinde sağ bacaklarına sarkan hançerleri de vardı. Başlarında Kserkses’in karısı Amestris’in babası Otanes bulunuyordu. Perslere eskiden Yunanlılar Kephen, Perslerin kendileri ise Artae derlerdi ve komşuları da onları bu adla anardı. Danae ile Zeus’ün oğlu Perseus, Belos oğlu Kepheus’un yanına gelip bunun kızı Andromeda ile evlenmiş ve bir oğlu olmuştu; oğluna Perses adını vermiş ve bunu erkek çocuğu olmayan Kepheus’un yerine geçmek üzere orada bırakmıştı; Persler yeni adlarını bu oğuldan almışlardır.</p>

      <p class="paragraf"><span class="char-style-override-1">62.&nbsp;—</span>&nbsp;Medler de onlar gibi kuşanmışlardı; bu üniforma zaten Medlerindi, Pers kaynaklı değildi. Medlerin başında Tigranes adında bir Akhaimenid bulunuyordu; bunlar eskiden Arianlar diye tanınırlardı; Kolkhisli Medeia, Atina’dan Arianlar ülkesine geldikten sonra adları değişmiştir; Medlerin kendileri böyle anlatırlar. Kissialılar da Persler gibi kuşanmışlardı, yalnız başlarında keçe yerine sivri külah vardı. Kissialılar Otanes oğlu Anaphes’in komutası altındaydılar. Persler gibi giyinmiş olan Hyrkanialıların başında, sonradan Babil valisi olan Megapanos bulunuyordu.</p>

      <p class="paragraf"><span class="char-style-override-1">63.&nbsp;—</span>&nbsp;Asurlular seferde tunç lamellerden örülmüş başlık giyiyorlardı, bu eski bir barbar geleneğidir, nasıl bir şey olduğunu anlatabilmek zordur; kalkan, mızrak ve hançerleri Mısırlılarınki gibidir, ayrıca üstlerine demir çiviler çakılı ağaç topuzlar ve keten zırhlar taşırlar. Bunlara Yunanlılar Suriyeli, barbarlar Asurlu derler. (Arada Khaldealılar diye anıldıkları da olmuştur.) Başlarında Artakhaies oğlu Otaspes bulunuyordu.</p>

      <p class="paragraf"><span class="char-style-override-1">64.&nbsp;—</span>&nbsp;Baktrianlar Medlerinkine pek benzeyen bir başlık giyiyorlar, ulusal silahları olan kamış yaylar ile kısa mızraklar taşıyorlardı. Skyth soyundan olan Sakaların başlarında, koni biçiminde düz duran katı takkeler vardı; ayaklarına bol poturlar giyiyorlardı, ülkelerine özgü yayları ve hançerleri, ayrıca balta yerine kendi ulusal sagarisleri vardı. Skythlerin Amyrgia kabilesinden oldukları halde bunlara Sakesler deniliyordu. Baktrianlar ve Sakesler, Dareios’un Kyros kızı Atossa’dan doğan oğlu Hystaspes’in komutası altındaydı.</p>

      <p class="paragraf"><span class="char-style-override-1">65.&nbsp;—</span>&nbsp;Hintliler, o ağaçtan çıkarttıkları giysilerini giyiyorlardı<span class="Character-Style-1 char-style-override-2"><a class="footnote-link" href="#footnote-225-312" id="footnote-225-312-backlink">312</a></span>, yayları ve okları kamıştandı, oklarının ucu demirliydi. Donanımları böyleydi ve savaşta Artabatos oğlu Pharmazathres’in buyruğuna verilmişlerdi.</p>

      <p class="paragraf"><span class="char-style-override-1">66.&nbsp;—</span>&nbsp;Arilerin yayları Medlerinki gibiydi, bunun dışında donanımları Baktrianlarla aynıydı. Şefleri Hydarnes oğlu Sisamnes’ti. Parthlar, Khorasmialar, Sogdular, Gandarlar ve Dadikler, seferde Baktrianlar gibi donatılmışlardı. Şefler şunlardı: Parthların ve Khorasmialıların şefi Pharnakes oğlu Artabazos, Sogduların Artaios oğlu Azanes, Gandarialılar ile Dadiklerin Artabanos oğlu Artyphios.</p>

      <p class="paragraf"><span class="char-style-override-1">67.</span><span class="char-style-override-1">&nbsp;—</span>&nbsp;Kaspienliler deri abalar giymişlerdi, kendi uluslarına özgü kamış yayları ve palaları vardı; donanımları böyleydi, başlarında Artyphios’un kardeşi Ariomardos vardı. Sarangialılar acı renklerle boyanmış giyimleriyle göze çarpıyorlardı; dizlerine kadar çıkan çizmeleri vardı, Med yayları ve mızrakları taşıyorlardı. Şefleri Megabazos oğlu Pherendates’di. Paktyalılar kürklü deriler giyiyorlardı, kendi ulusal yaylarını ve hançerlerini taşıyorlardı; İthamitres oğlu Artayntes’in komutasındaydılar.</p>

      <p class="paragraf"><span class="char-style-override-1">68.&nbsp;—</span>&nbsp;Utialılar, Mykler ve Parikanlar, Paktyalılar gibi giyinmişlerdi, Utialılarla Myklerin başında Dareios oğlu Arsamenes, Parikanialıların başında ise Oiobazos oğlu Siromitres bulunuyordu.</p>

      <p class="paragraf"><span class="char-style-override-1">69.&nbsp;—</span>&nbsp;Araplar uzun entarilerini bir kemerle sıkıyorlar ve sağ ellerinde tersine gerebildikleri büyük yaylar taşıyorlardı. Ethiopialılar panter ve aslan postlarına bürünmüşlerdi; palmiye saplarından yapılmış, çok büyük, en az dört dirsek uzunluğunda yaylarını sallıyorlardı, okları küçüktü ve kamıştan yapılmıştı; uçlarına demir yerine sivri taşlar konulmuştu, mühür kazımak için kullanılan taşlardan. Mızrakları da vardı, ucundaki sivrilik yerine bilenmiş gazal boynuzu konmuştu, ellerinde çivi çakılı kocaman sopalar taşıyorlardı, savaşa gövdelerinin yarısını tebeşirle, yarısını da kırmızı zincifre ile sıvayıp öyle gidiyorlardı. Mısır’ın üst yanında oturan Araplara ve Ethiopialılara Dareios’un Kyros’un kızı Artystone’den olan oğlu Arsames komuta ediyordu. Dareios, karıları içerisinde en çok Artystone’yi severdi ve çekiçle işlenmiş altın bir heykelini yaptırmıştı.</p>

      <p class="paragraf"><span class="char-style-override-1">70.&nbsp;—</span>&nbsp;Demek Mısır’ın güneyindeki Ethiopialılarla Araplar, Arsames’in buyruğuna verilmişlerdi; gündoğusu yönünde oturan Ethiopialılar (zira seferde ikiye ayrılmışlardı), Hintlilerle aynı birliğe verilmişlerdi; görünüşte öbür Ethiopialılardan, saçlarından başka bir ayrılıkları yoktur, yalnız kendilerine özgü bir konuşmaları vardır; Doğu Ethiopialıları düz saçlı olurlar, Libya Ethiopialılarının saçları ise dünyanın en kıvırcık saçlarıdır. Bu Asya Ethiopialıların donanımları hemen hemen Hintlilerinki gibiydi, yalnız başlarında atın alın derisinden yapılma başlıkları vardı, deri yele ve kulaklarla birlikte yüzülmüştü; yele sorguç yerini tutuyordu ve atın kulakları kaskatı dikeliyordu; turna kuşu derisinden yapılma kalkanlar kullanıyorlardı.</p>

      <p class="paragraf"><span class="char-style-override-1">71.&nbsp;—</span>&nbsp;Libyalılar deriden acayip şeyler giymekteydiler, demiri ateşte sertleştirilmiş mızrakları vardı, şefleri Oarizos oğlu Massages’di.</p>

      <p class="paragraf"><span class="char-style-override-1">72.&nbsp;—</span>&nbsp;Paphlagonialılar savaşa örme başlıklar, küçük kalkanlar, oldukça kısa kargılar, mızraklar ve hançerlerle gidiyorlardı; ayaklarında bacaklarının yarısına kadar gelen, kendilerine özgü pabuçlar vardı. Lygyalılar, Matienler, Mariandynler ve Suriyeliler, Paphlagonialılarla beraberdiler. Bu Suriyelilere Persler, Kappadokialılar derler. Paphlagonialılarla Matienlerin başında Megasidros oğlu Dotos vardı; Mariandynler ile Suriyeliler ise Dareios’un Artystone’den olma oğlu Gobryas’ın komutası altındaydılar.</p>

      <p class="paragraf"><span class="char-style-override-1">73.&nbsp;—</span><span>&nbsp;Phrygialıların donanımları Paphlagonialılarınkine çok benziyordu, ama küçük değişiklikleri vardı. Makedonialılara göre Phrygialılar, Avrupa’da oturdukları zaman Bryg adını taşıyorlardı ve onların komşularıydılar, Asya’ya geçtikten sonra yurtları ile birlikte adları da değişmiştir. Phrygia kolonları olan Ermeniler, Phrygialılar gibi giyiniyorlardı ve bunlar da Phrygialılar gibi, Dareios’un kızlarından biriyle evlenmiş olan Artokhmes’in buyruğu altındaydılar.</span></p>

      <p class="paragraf"><span class="char-style-override-1">74.&nbsp;—</span><span>&nbsp;Lydialıların silahları Yunanlılarınkine çok benziyordu, Lydialılar eskiden Maionialılar adını taşırlardı; şimdiki adlarını Atys’in oğlu Lydos’dan almışlardır ve eski adları unutulmuştur. Mysialılar kendi ülkelerinin başlıklarını giyiyorlardı, ellerinde küçük kalkanlar ve ateşte sertleştirilmiş demirden kargılar vardı. Bu Mysialılar Lydia kolonlarıdırlar ve Olympos Dağı’na komşu oldukları için bunlara Olymposlular da denilir. Lydialılarla Mysialıların başında, Datis ile birlikte Marathon çıkartmasını yapmış olan Artaphrenes oğlu Artaphrenes vardı.</span></p>

      <p class="paragraf"><span class="char-style-override-1">75.&nbsp;—</span><span>&nbsp;Thraklar savaşa tilki derisi başlıklarla gidiyorlardı; zırh gömleklerinin üzerine geniş, alacalı pelerinler atmışlardı; ayaklarında ve dizlerinde geyik derisinden pabuçlar vardı; mızrak, küçük hafif bir kalkan ve kısa bir hançer taşıyorlardı. Asya’ya geçtikten sonra Bithynialılar adını almışlardır</span><span class="Character-Style-1 char-style-override-2"><a class="footnote-link" href="#footnote-225-313" id="footnote-225-313-backlink">313</a></span><span>; kendi dediklerine göre, eskiden Strymonialılar adını taşırlarmış, çünkü Strymon kıyılarında otururlarmış; “Troyalılarla Mysialılar” derler, “bizi kovdular ata yurdumuzdan.” Bu Asya Thraklarının başında, Artabanos oğlu Bassakes vardı.</span></p>

      <p class="paragraf"><span class="char-style-override-1">76.&nbsp;—</span><span>&nbsp;………ların</span><span class="Character-Style-1 char-style-override-2"><a class="footnote-link" href="#footnote-225-314" id="footnote-225-314-backlink">314</a></span> <span>tabaklanmamış deriden küçük kalkanları vardı; her biri Lykia işi ikişer mızrak taşıyordu; bakır başlıklar giyiyorlardı, bu başlıkları sorguçlarla bezemişlerdi ve kulakların üzerinde bakırdan yapılma öküz boynuzları bulunuyordu; bacaklarına kırmızı dolaklar sarıyorlardı. Bu adamların bir Ares orakli vardır.</span></p>

      <p class="paragraf"><span class="char-style-override-1">77.</span><span class="char-style-override-1">&nbsp;—</span><span>&nbsp;Maionia’da oturan ve Lasonialı diye çağrılan Kabalar da Kilikialılar gibi donatılmışlardı; bunları sıra Kilikialılara geldiği zaman anlatacağım. Milyaslılar kısa kargılar taşıyorlardı, giyimleri kopçalarla tutturulmuştu; içlerinden bazılarında Lykia yayları ve bakır başlıklar vardı. Bunların tümünün başında Hystanes oğlu Badres bulunuyordu.</span></p>

      <p class="paragraf"><span class="char-style-override-1">78.&nbsp;—</span><span>&nbsp;Moskhoilerin başlıkları ağaçtandı, kalkanları küçük, mızrakları kısa saplıydı, uçları sivri ve uzundu. Tibarenlerin, Makronların ve Mossinoiklerin silahları da Moskhoilerinki gibiydi; şefleri şunlardı: Moskhoiler ile Tibarenlerin başında Dareios’un, Kyros oğlu Smerdis’in kızı Parmys’den doğan oğlu Ariomardos vardı; Makronlarla Mossinoikler ise, Hellespontos üzerindeki Sestos kentinin valisi olan Khorasmis oğlu Artayktes’in buyruğu altındaydılar.</span></p>

      <p class="paragraf"><span class="char-style-override-1">79.&nbsp;—</span><span>&nbsp;Marlar kendi yurtlarına özgü başlık, küçük bakır kalkan ve mızrak taşıyorlardı. Kolkhislilerin başlıkları ağaçtandı, kalkanları küçüktü ve tabaklanmamış derinden yapılmıştı, kısa mızrakları, eğri kılıçları vardı. Marlara ve Kolkhislilere Teaspis oğlu Pharandates komuta ediyordu. Alarodlar ile Saspeirlerin silahları Kolkhislilerinki gibiydi; başlarında Siromitres oğlu Maisistios vardı.</span></p>

      <p class="paragraf"><span class="char-style-override-1">80.&nbsp;—</span><span>&nbsp;Erythreia Denizi’ndeki adalarda oturan uluslardan orduya katılmış olanlar –Büyük Kral’ın “Sürgünler” denilenleri yerleştirmiş olduğu adalarda oturanları kastediyorum– Medlerinkine çok benzeyen giyimler ve silahlar taşıyorlardı; bu adalıların başında Bagaios oğlu Mardontes vardı ki, bu adam bir yıl sonra, başkomutan olarak katıldığı Mykale savaşında ölmüştür.</span></p>

      <p class="paragraf"><span class="char-style-override-1">81.</span><span class="char-style-override-1">&nbsp;—</span><span>&nbsp;Anakarada yürüyen ordu işte bu birliklerden kurulmuştu. Ordunun şefleri bu yukarıda söylenenlerdir; orduyu düzene sokan, sayan ve bin ve on bin kişiye bir komutan koyan onlardı; yüz kişilik ve on kişilik takımların komutanlarını da on bin kişiye komuta edenler seçiyorlardı. Düzenlenen bu kadrolara komuta edenler, her birliğin kendi ulusu içinden ayrılmıştı.</span></p>

      <p class="paragraf"><span class="char-style-override-1">82.&nbsp;—</span><span>&nbsp;Bütün bu şeflerin üstünde, kara ordusunun büyük komuta kurulu olarak Gobryas oğlu Mardonios, Yunanistan seferine taraftar olmayan Artabanos’un oğlu Tritantaikhmes ki, bunlardan biri Dareios’un kız kardeşinin, öbürü erkek kardeşinin çocuklarıydılar, yani ikisi de Kserkses ile kardeş çocukları oluyorlardı</span><span class="Character-Style-1 char-style-override-2"><a class="footnote-link" href="#footnote-225-315" id="footnote-225-315-backlink">315</a></span><span>, Otanes’in oğlu Smerdomenes, Dareios’un Atossa’dan olma oğlu Masistes, Ariazos oğlu Gergis, Zopyros oğlu Megabyzos vardı.</span></p>

      <p class="paragraf"><span class="char-style-override-1">83.&nbsp;—</span><span>&nbsp;Kara ordusunun yüksek komuta kurulu, on bin kişi dışında, bunların eline verilmişti. Perslerin en seçkinleri olan bu on bin kişi, Hydarnes oğlu Hydarnes’in buyruğu altındaydı. Bunlara Ölümsüzler deniliyordu, nedeni şu: İçlerinden ölüm ya da hastalık yüzünden birisi eksilse, hemen bir yenisi seçilir, sayıları hep on bin olarak kalırdı, ne bir fazla ne bir eksik. Persler, lüksleriyle öbür birliklerden ayrılıyorlardı ve ordunun en yiğit kişileri bunlardı. Yukarıda anlattığımız silahları taşıyorlardı, fazla olarak giyimlerinin üzerine bol altın yaldız serpilmişti, parıl parıl yanıyorlardı; yanlarında kapalı arabalar içinde kalabalık hizmetçilerini, sandık sepetlerini, haremlerini de beraber götürüyorlardı. Yiyecekleri de özel olarak ayrılmıştı, develer ve yük hayvanları sırtında, öbürlerinden ayrı olarak taşınıyordu.</span></p>

      <p class="arabaslik-sol">Atlı Birlikler</p>

      <p class="paragraf"></p>

      <p class="paragraf"><span class="char-style-override-1">84.&nbsp;</span><span class="char-style-override-1">—</span><span>&nbsp;Bu ulusların hepsi binicidir; ama atlı birliklere hepsi katılmıyorlardı. Atlı birlikler yalnız şunlardan meydana gelmişti: Persler, donanımları kara ordusu gibidir, yalnız bazılarının başında dövme demir ve bakırdan takkeler bulunur.</span></p>

      <p class="paragraf"><span class="char-style-override-1">85.&nbsp;—</span><span>&nbsp;Sagartlar denilen göçebeler ki, aslında ırk ve dil bakımından bunlar da Perstir; donanımları yarı Persler, yarı Paktyalılar gibi; atlı birliklere sekiz bin kişi vermişlerdi; hançer dışında tunç ve demir silah kullanmasını bilmezler; örme kayıştan kement kullanırlar; bu kadarcık bir silahla hiç korkmadan düşman üzerine yürürler; şöyle savaşırlar: At ya da biniciye rastlattılar mı, hemen çekerler; böylece bağlanmış olan düşman, bitti demektir, taktikleri böyledir. Birliklere Perslerle beraber ayrılmışlardır.</span></p>

      <p class="paragraf"><span class="char-style-override-1">86.&nbsp;—</span><span>&nbsp;Medler ve Kissialılar atlı birliklerde de yayalar gibi silah taşırlar. Atlı ve yaya birlikleri aynı donanımda olan Hintlilerin binek atlarından başka at ve yabani eşek koşulmuş savaş arabaları da vardı. Baktrian ve Kaspian atlıları da yayalar gibi giyinmişlerdi; Libyalılar da öyle, yalnız bunların da savaş arabaları vardı ve hepsi bunların üzerinde savaşırlardı. Paktyalılar ve Parikanlar da piyadeler gibi silahlanmışlardı. Araplar da aynı, ama onlar develere biniyorlardı ve deve de hızdan yana attan geri kalmaz.</span></p>

      <p class="paragraf"><span class="char-style-override-1">87.&nbsp;—</span><span>&nbsp;Atlı birliklerde yalnız bu uluslar vardı; atlı birliklerin toplamı, develer ve arabalar dışında, seksen bin kişiyi buluyordu. Atlı birlikler mangalara ayrılmışlardı; Araplar artçıda kalmışlardı, çünkü atlar deveden ürküyor, kokusunu sevmiyorlardı.</span></p>

      <p class="paragraf"><span class="char-style-override-1">88.&nbsp;—</span><span>&nbsp;Atlı birliklere Harmamithres ve Tithaios komuta ediyorlardı, her ikisi de Datis’in oğluydu. Onlarla beraber bir üçüncü şef daha vardı ki, hastalanmış, Sardes’de kalmıştı, adı Pharnukhes’di. Sardes’den çıkarken başına beklenmedik bir kaza gelmişti. Atının ayakları arasına bir köpek dalmış, baştan köpeği görmemiş olan at ürkmüş, şaha kalkmış Pharnukhes’i düşürmüştü. Praknukhes kan kusmaya başlamış ve güçsüz kalmıştı. Pharnukhes’in adamları, binicisini atan atı, onun emrine uyarak, hemen alıp meydana götürmüşler ve bacaklarını doğramışlardı. Pharnukhes komutanlıktan işte böyle olmuştu.</span></p>

      <p class="paragraf"></p>

      <p class="arabaslik-sol">Donanma</p>

      <p class="paragraf"></p>

      <p class="paragraf"><span class="char-style-override-1">89.&nbsp;—</span><span>&nbsp;Trirem sayısı bin iki yüz yediye çıkıyordu; geldikleri yere göre dağılımları: Fenikeliler ve Filistin Suriyelileri üç yüz; üniformaları şöyle: Başlarında hemen hemen Yunanlılarınkine benzer deri başlıklar; keten zırh, düz kenarlı kalkan ve mızrak. Kendilerinin dediklerine göre eskiden Erythreia Denizi’nde otururlarmış; sonraları Suriye’yi geçerek Akdeniz kıyılarına yerleşmişler; Suriye’nin bu bölgesi Mısır’a kadar bütün yalı boyunca Filistin adını taşır. Mısırlılar iki yüz gemi vermişlerdi. Oymalı başlıkları, büyük devrik kenarlı dışbükey kalkanları, denizci mızrakları ve büyük baltaları vardı. İçlerinden çoğu zırh giyiyordu ve büyük palalar taşıyorlardı. Böyle donanmışlardı.</span></p>

      <p class="paragraf"><span class="char-style-override-1">90.&nbsp;—</span><span>&nbsp;Kıbrıslılar yüz elli gemi getirmişlerdi; giyimleri şöyleydi: Krallar başlarına sarık dolamışlardı, öbürleri üstlerine kazak giymişlerdi, silahları Yunanlılarınkine benziyordu. Aralarında çeşitli etnik gruplar vardı: Kimileri Salamis’den ve Atina’dan, kimileri Arkadia’dan, kimileri Kythnos, kimileri Fenike ve kimileri Ethiopia’dan geliyorlardı; kendilerinin anlattıkları böyledir.</span></p>

      <p class="paragraf"><span class="char-style-override-1">91.&nbsp;—</span><span>&nbsp;Kilikialılar yüz gemi getirmişlerdi. Kendi ülkelerinin başlıklarını taşıyorlardı; kalkan olarak tabaklanmamış yünlü öküz derisi kullanıyorlardı, yün gömlek giyiyorlardı, her birinde iki mızrak ve Mısırlılarınkine çok benzeyen birer kılıç vardı. Eskiden Hypakhailer denilirken, sonradan Agenor oğlu Kiliks’in adını almışlardır. Pamphylialılar otuz gemi veriyorlardı; donanımları Yunan donanımıydı. Bu Pamphylialılar, Amphilokhos ve Kalkhas’ın silah arkadaşları olup, Troya dönüşü dağılmış olanların soyundan geliyorlardı.</span></p>

      <p class="paragraf"><span class="char-style-override-1">92.&nbsp;—</span><span>&nbsp;Lykialılar elli gemiyle gelmişlerdi. Göğüslük ve dizlik giyiyorlardı; kızılcık ağacından yayları ve dikensiz kamış okları ve mızrakları vardı; omuzlarına keçi postu atarlar, başlarına çepeçevre tüyler takılı keçe başlıklar geçirirlerdi. Ayrıca kılıç ve hançer de taşıyorlardı. Lykialılar Girit’ten geldikleri zaman Termiller adını taşıyorlardı; şimdiki adlarını Atinalı Pandios oğlu Lykos’dan almışlardır.</span></p>

      <p class="paragraf"><span class="char-style-override-1">93.&nbsp;—</span><span>&nbsp;Asya Dorislileri otuz gemi getirmişlerdi; Peloponez’den geldikleri için donanımları Yunandı. Karialılar altmış gemi ile gelmişlerdi; donanımları Yunandı, fazla olarak kılıç ve hançer taşıyorlardı. Eski adlarının ne olduğunu ilk anlatılarımdan birinde söylemiştim.</span><span class="Character-Style-1 char-style-override-2"><a class="footnote-link" href="#footnote-225-316" id="footnote-225-316-backlink">316</a></span></p>

      <p class="paragraf"><span class="char-style-override-1">94.&nbsp;—</span><span>&nbsp;İonialılar yüz gemi göndermişlerdi; Yunan usulü silahlanmışlardı. Danaos ile Ksuthos’un Peloponez’e gelişlerinden önce, Peloponez’in bugün Akhaia denilen bölgesinde oturdukları uzun süre içinde Aigia Pelasgları adını taşımışlardı; sonradan Ksuthos oğlu İon’un adını almışlardı</span><span class="Character-Style-1 char-style-override-2"><a class="footnote-link" href="#footnote-225-317" id="footnote-225-317-backlink">317</a></span><span>.</span></p>

      <p class="paragraf"><span class="char-style-override-1">95.&nbsp;—</span><span>&nbsp;Adalarda oturanlar on yedi gemi ile gelmişlerdi. Bunlar Pelasg ırkındandırlar ve Atina kaynaklı on iki site İonları gibi İonialı adını almışlardır. Gene Yunanlılar gibi silahlanmış olan Aiollar, altmış gemi getirmişlerdi. Bunlar da Yunan anlatılarına göre, eskiden Pelasg adını taşırlardı. Hellespontoslular –kraldan, köprüleri kurmak üzere kendi ülkelerinde kalmak buyruğunu almış olan Abydoslular dışında– sefere katılmak üzere Pontos’dan gelmiş olanlarla beraber, hepsi yüz gemi donatmışlardı. İonia ve Doris kolonilerinden oldukları için, onlar da Yunan donanımı taşıyorlardı.</span></p>

      <p class="paragraf"><span class="char-style-override-1">96.</span><span class="char-style-override-1">&nbsp;—</span><span>&nbsp;Bütün bu gemilerde Perslerden, Medlerden ve Sakeslerden derlenmiş deniz askerleri vardı, Fenikelilerin ve özellikle Sidonluların getirmiş oldukları gemiler denize en dayanıklı olanlarıydılar. Kara ordusunda olduğu gibi bu deniz birliklerinin başındaki komutanlar da kendi ülkelerindendiler; ama beni bu komutanların listesini yayınlamak zorunda bırakan önemli bir neden bulunmadığı için adlarını vermiyorum; zira bütün bu ulusların şeflerinin adlarının anılmaya değmez oluşu bir yana, bu ulusların her birinde ne kadar kent varsa, o kadar da şef vardır. Zaten orduya general olarak değil, bütün öbür savaşçılar gibi köle olarak katılıyorlardı; ben kara ordusunda da yukarıda görüldüğü gibi, yalnız yüksek komuta basamaklarındaki generalleri ve çeşitli uluslar içinden özellikle Persleri saymış bulunuyorum.</span></p>

      <p class="paragraf"><span class="char-style-override-1">97.&nbsp;—</span><span>&nbsp;Donanmaya gelince, başında Dareios oğlu Ariabignes, Aspathines oğlu Preksaspes, Megabates oğlu Megabazos ve Dareios oğlu Akhaimenes bulunuyordu; İonialılar ve Karialılar, Dareios’un Gobryas’ın kızından olan oğlu Ariabignes’in komutasındaydılar; Mısırlılara Kserkses’in ana baba bir kardeşi Akhaimenes komuta ediyordu; geri kalanları öbür ikisi arasında paylaşılmıştı. Otuz ve elli kürekli gemiler, hafif gemiler, at taşıyan küçük gemiler, hepsinin toplam sayısı aşağı yukarı üç bini buluyordu.</span></p>

      <p class="paragraf"><span class="char-style-override-1">98.&nbsp;—</span><span>&nbsp;Deniz subayları içinde bulunan ünlü kişiler amirallerden sonra şunlardı: Sidon’dan Anysos oğlu Tetramnestos, Tyr’dan Siromos oğlu Matten, Arados’tan Agbalos oğlu Merbalos, Kilikia’dan Oromedon oğlu Syennesis, Lykia’dan Sikas oğlu Kyberniskos, Kıbrıs’tan Khersis oğlu Gorgos ve Timagaras oğlu Timonaks, Karia’dan Tymnes oğlu Histiaios, Hysseldomos oğlu Pigres ve Kandaules oğlu Damasithymos.</span></p>

      <p class="paragraf"><span class="char-style-override-1">99.&nbsp;—</span><span>&nbsp;Öbür kaptanları saymıyorum, saymanın yararı yok. Yalnız Artemisia’yı özellikle anmak istiyorum</span><span class="Character-Style-1 char-style-override-2"><a class="footnote-link" href="#footnote-225-318" id="footnote-225-318-backlink">318</a></span><span>, onun bir kadın olduğu halde Yunanistan seferine katılmış olmasını hayranlıkla karşılıyorum; kocası ölmüştü; oğlu küçüktü, tyranlığı kendisi yönetiyordu; girişken ruhu, erkekçe korkusuzluğu, onu gereği olmadığı halde, sefere katılmaya sürüklemiştir. Adı Artemisia’ydı; Lygdamis’in kızıydı; baba tarafından Halikarnassoslu, ana tarafından Giritliydi. Halikarnassosluların, Kosluların, Nisyrosluların ve Kalydnosluların başına geçmişti. Beş gemi getirmişti ve bütün donanmada Sidonlu denizcilerden sonra en ünlü gemiler onunkilerdi; bütün müttefikler içinde krala en iyi fikirler veren oydu. Şunu da söyleyeyim ki, komuta ettiğini söylediğim sitelerin hepsi de Dor ırkındandır; Halikarnassoslular Troizen’den, öbürleri Epidauros’dan gelmedirler.</span></p>

      <p class="paragraf"><span class="char-style-override-1">100.&nbsp;—</span><span>&nbsp;Deniz ordusunu da bitiriyorum artık. – Orduda sayım ve düzenleme işleri bittikten sonra Kserkses, her şeyi bir daha gözden geçirmek istedi. Ve geçirdi; arabası çeşitli uluslardan toplanmış askerlerin önünden geçiyordu; her biri için yönergeler veriyor, bunları yazıcıları not ediyorlardı; böylece bütün atlı ve piyade saflarının önünden geçti ve gördü. – Bu iş bittikten sonra gemiler denize indirildiler; Kserkses arabadan indi ve Sidon gemilerinden birisine bindi; altın yaldızlı örtülerden kurulu bir gölgelikte oturdu ve gemilerin önlerinden geçti; kara ordusunda olduğu gibi her gemi için bilgi istiyor ve kendisine söylenenleri not ettiriyordu. – Kaptanlar gemileri kıyıdan açmışlardı ve aşağı yukarı dört phletron açıkta demirlemişlerdi, pruvaları karaya bakıyordu, saf halinde dizilmişlerdi; deniz askerleri savaştaki donanımlarıyla hazırdılar; Kserkses denetlemesini gemilerle kara arasından geçerek yaptı.</span></p>

      <p class="paragraf"></p>

      <p class="arabaslik-sol">Kserkses–Demaratos Konuşması</p>

      <p class="paragraf"></p>

      <p class="paragraf"><span class="char-style-override-1">101.&nbsp;—</span><span>&nbsp;Gemilerin denetlenmesi bittikten sonra gemiden indi ve Yunanistan’a açtığı seferde yanında bulundurduğu Ariston oğlu Dameratos’u çağırttı; gelince ondan şunu sordu: “Demaratos,” dedi, “şimdi sana kendimce bir şeyler sormak istiyorum. Sen Yunanlısın ve gerek senin sözlerine ve gerekse yanıma gelmiş olan öbür Yunanlıların dediklerine bakılırsa, senin siten Yunanistan’ın en güçsüz ve en küçük sitesi değildir. Şimdi şunu söyle bana: Yunanlılar bana karşı silah çekmek için diretecekler midir? Zira benim fikrimce bütün Yunanistan bir araya gelse, hatta batı yönünde oturanlar da katılsa, benim yürümemi silahla durduramazlar; çünkü en başta, aralarında birlik yoktur. Bununla beraber senin de fikrini almak, ne diyeceğini bilmek isterim.” Kserkses bu soruyu sordu ve Spartalı cevap verdi: “Büyük Kral, sana gerçeği mi söyleyeyim, yoksa hoşuna gidecek şeyler mi?” Kserkses gerçeği söylemesini ve böyle yapmakla gözden düşmeyeceğini söyledi.</span></p>

      <p class="paragraf"><span class="char-style-override-1">102.&nbsp;—</span><span>&nbsp;Bunun üzerine Demaratos şunları söyledi: “Büyük Kral, mademki benden kesin olarak her noktada doğru olanı söylememi ve sonradan beni yalancı çıkarmayacak yolda konuşmamı istiyorsun, sana önce şunu haber vereyim ki, Yunanistan yoksullukla sütkardeştir; akıllı ve güçlü bir öğrenimin ürünü olan erdem, ona zorla kabul ettirilmiş bir konuktur; kendisine onur sağlayan bu erdem sayesindedir ki, yoksulluğa karşı kendisini savunabilmektedir; tyranlığa karşı da kendini böyle korur. Bu uzak Dor topraklarında yerleşmiş olan bütün Yunanlıları selamlıyorum, ama konuşmam bunların tümü için değildir; Lakedaimonlular için konuşuyorum; önce şunu haber vereyim ki, senin Yunanistan’ı köle haline getirecek olan yasalarını asla kabul etmeyeceklerdir; bir de şunu söyleyeyim, hatta bütün Yunanistan senden yana çıksa, onlar gene de sana karşı savaşacaklardır. Sayıları mı? Böyle durumlarda onlar sayıyı düşünmezler, bin kişi de kalsalar gene savaşa girerler, daha çok da olsalar, daha az da olsalar aynı şekilde dövüşürler.”</span></p>

      <p class="paragraf"><span class="char-style-override-1">103.&nbsp;—</span><span>&nbsp;Bu sözler üzerine Kserkses kıs kıs güldü: “Demaratos,” dedi, “ağzından neler kaçırıyorsun? Bin kişi böyle bir orduya karşı çıkabilir mi! Haydi canım, sen böyle insanlara mı krallık yapıyordun? Şimdi sen kendin on kişiyle başa çıkabilir misin? O halde? Eğer sivil milis bütünü ile sahiden bu anlattığın gibi ise, diyelim sen, ki bu ulusun kralıydın, sizin kendi yasanıza göre, senin de onların savaştıklarının iki katı düşmanla dövüşebilmen gerekirdi</span><span class="Character-Style-1 char-style-override-2"><a class="footnote-link" href="#footnote-225-319" id="footnote-225-319-backlink">319</a></span><span>. Yurttaşlarının bir teki benim ordumdaki adamların onuna denk ise, senin de yirmisine denk olman gerekir; o zaman söylediklerin doğru olur. Ama ben işte seni ve bugüne kadar benimle ilişki kurmuş olan Yunanlıları gördüm, boyunuzu bosunuzu biliyorum, o halde böyle böbürlenmeniz boş bir şey değil mi? Şimdi bakalım, bütün olasılıkları gözden geçirelim. Bin kişi, on bin, hadi elli bin diyelim, üstelik hepsi de özgür ve bir kişinin buyruğunda değil, şu gördüğün kuvvetle başa çıkabilir mi? Zaten beş bin de olsalar, biz onlara karşı bire bin kuvvetindeyiz. Hatta belki bizde olduğu gibi, bir tek adamın buyruğu altında olsalardı, doğaya karşın, daha büyük bir güç gösterebilirlerdi; o zaman sayıca az olsalar bile, kendilerinden daha çok sayıda düşmana karşı zorla ve kamçı altında yürütülebilirlerdi. Ama özgürlük onları gevşek davranmaya iter, bunların ne birini, ne de öbürünü yapabilirler; hayır, ben kendi hesabıma sanıyorum ki, Persler tek başlarına olsalar bile Yunanlılar bizimle zor savaşırlar. O senin dediğin korkusuzluk asıl bizde vardır; o kadar sık değil; çünkü az rastlanan bir şeydir. Ama gene de bizde, benim özel birliklerimde, üç Yunanlının üçüne birden karşı çıkabilecek seçkin Persler vardır, sen onları tanımıyorsun; onun için böyle boş şeyler söylüyorsun.”</span></p>

      <p class="paragraf"><span class="char-style-override-1">104.&nbsp;—</span><span>&nbsp;Demaratos cevap verdi: “Büyük Kral, baştan biliyordum açık sözün hoşuna gitmeyeceğini. Ama doğruyu apaçık söylememi sen istedin; ben de sana Spartalılar için doğru olan ne ise onu söyledim. Ve bugün onları sevip sevmediğimi herkesten iyi sen biliyorsun: Onlar baba hakkı görevimi ve onurumu elimden aldılar; beni yurdumdan ettiler, sürgün durumuna indirdiler; baban beni kabul etti, geçimimi sağladı, saraylar bağışladı. Yürek sahibi bir insanın bu iyiliklere karşı nankörlük etmesi düşünülemez; bunun değerini herkesten iyi bilir. Ben kendi hesabıma, on düşmana karşı koyacak güçte görmüyorum kendimi, hatta iki kişiye karşı bile, hatta eğer elimde olsa bir tek kişiye karşı bile dövüşmek istemem. Ama gerektiği zaman ve acele bir yarar sağlanması söz konusu ise, her biri üç Yunanlıya denk tutulan kimselerle ben kendi başıma ve dünyanın en büyük yürek huzuru ile tek tek dövüşürüm. Lakedaimonlular teke tek dövüşte de hiç kimseden aşağı kalmazlar, ama ordu halindeyken insanların en değerlisi onlardır. Özgürdürler, evet, ama her noktada değil; onların da bir efendisi vardır, o da yasadır, senin adamların senden ne kadar çekinirlerse, onlar da yasadan öyle çekinirler. Çekinmek olmasa bile yasanın buyruğuna körü körüne boyun eğerler. Ve bu buyruk hiç değişmez: Düşman sayısı ne olursa olsun savaş meydanından kaçmamak, yeninceye ya da ölünceye kadar saftan çıkmamak. Ama biliyorum, bunlar sana göre budalaca gösterilerden başka bir şey değildir, bundan sonra da artık bir şey söylemeyeceğim; bugün de sen emrettiğin için konuştum. Gene de dilerim ki, her şey gönlünce olsun, Büyük Kral!”</span></p>

      <p class="paragraf"><span class="char-style-override-1">105.&nbsp;—</span><span>&nbsp;Demaratos’un cevabı böyle oldu. Kserkses bu cevabı gülerek karşıladı, öfke belirtisi göstermedi; Demaratos’u güler yüzle uğurladı; bu görüşmeden sonra Dareios’un Doriskos kalesine bırakmış olduğu komutanı görevden aldı, yerine Megadostes oğlu Maskames’i koydu ve orduyu Trakya üzerinden Yunanistan’a doğru yola çıkardı.</span></p>

      <p class="paragraf"><span class="char-style-override-1">106.&nbsp;—</span><span>&nbsp;Kserkses, Doriskos’da bıraktığı bu Maskames’e (ve bir tek ona) her yıl düzenli olarak ihsanlar gönderdi, çünkü gerek Dareios’un, gerek kendisinin atamış olduğu valilerin en iyisi oydu, o kadar karakter sahibi bir adamdı. İhsanlarını göndermekte bir yıl aksamazdı. Kserkses’in oğlu Artokserkses de Maskames’in çocuklarına aynı şekilde davranmıştır. Daha sefer başlamadan Trakya’ya Hellespontos’un her noktasına valiler atanmıştı. Doriskos valisi dışında, bunların hepsi, Trakya’dakiler ve Hellespontos’dakiler, bu seferden sonraki yıllar içerisinde Yunanlılar tarafın kapı dışarı edilmişlerdir; ama Maskames’in komutası altında bulunan Doriskos kalesi önünde, Yunanlıların Persleri atmak için yaptıkları bütün saldırılar bugüne kadar sonuç vermemiştir. Pers krallarının hiç aksatmadan bu aileye armağanlar yollamalarının nedeni budur.</span></p>

      <p class="paragraf"><span class="char-style-override-1">107.&nbsp;—</span><span>&nbsp;Yunanlıların atmış oldukları bu valilerden hiçbirisini, Kserkses’in zaten gözü tutmamıştı, bir tek Eion komutanı Boges bunun dışında kalıyordu. Kserkses buna her zaman değer vermiş, Persler arasında bıraktığı çocuklarını kral ailesine özgü kayırmalardan yararlandırmış, onur içinde tutmuştur. Boges de büyük övmelere layık görülmüştür. Miltiades oğlu Kimon komutasındaki Atinalılar, onu kuşatmışlar, vire önerisinde bulunmuşlar, kaleyi verirse Asya’ya dönebileceğini bildirmişlerdi; ama o Büyük Kral’ın karşısına, hayatını bir alçaklığa borçlu olarak çıkmak istememişti; sonuna kadar dayanmıştı. Yiyeceği bitince meydana büyük bir odun yığını toplatmış, çocuklarını, karısını, odalıklarını, hizmetçilerini boğazlamış ve alevler arasına atmıştır; sonra kentte ne kadar altın ve gümüş varsa hepsini hisarların üzerinden Strymon’a fırlatmış, en sonunda kendini de ateşin içine atmıştır. Persler bundan ötürü onu bugün de pek yüce tutarlar.</span></p>

      <p class="paragraf"></p>

      <p class="arabaslik-sol">Kserkses Ordusu Trakya’da</p>

      <p class="paragraf"></p>

      <p class="paragraf"><span class="char-style-override-1">108.&nbsp;—</span><span>&nbsp;Kserkses, Doriskos’dan Yunanistan’a doğru yola çıktı; yolda rastladığı bütün ulusları orduya katılmaya zorluyordu. Zira daha yukarıda da açıklamış olduğum gibi, Thessalia’ya kadar bütün bölge zaten Büyük Kral’a boyun eğmiş, köleleştirilmiş ve haraca bağlanmıştı; buralarını ilk olarak Megabazos boyunduruk altına almış</span><span class="Character-Style-1 char-style-override-2"><a class="footnote-link" href="#footnote-225-320" id="footnote-225-320-backlink">320</a></span><span>, sonradan Mardonios da pekiştirmişti. Doriskos’dan kalkan Kserkses önce Samothrake kaleleri boyunca yürüdü ki, bu kalelerin günbatısına doğru sonuncusu, Mesambria adında büyük bir kenttir. Buradan sonra yol Thasos’a ait olan Stryme’den geçer; Lisos ırmağı bu iki il arasında akar, bu su orduya yetmemiş, kurumuştur. Eskiden Gallaika denilen bu ülkenin günümüzde adı Briantika’dır; zaten o da Kikonların elindedir.</span></p>

      <p class="paragraf"><span class="char-style-override-1">109.&nbsp;—</span><span>&nbsp;Lisos’un kuruyan yatağı aşıldıktan sonra, Kserkses, yolu üzerindeki şu Yunan kentlerinden geçti: Maroneia, Dikaia ve Abdera; bu arada bölgenin ünlü gölleri olan İsmaris ve Bistonis’in yanlarından geçti. İsmaris, Maroneia ve Stryme arasındadır; Bistonis, Dikaia yörelerine düşer; bu sonuncuya iki ırmak, Trauos ile Kompsatos ırmakları dökülür. Abdera dolaylarında ünlü bir göle rastlamadı, sadece denize dökülen Nestos deresini buldu. Bu bölgenin ötesinde yoluna devam ederek başka illerden geçti, bunlardan birinde çevresi yaklaşık olarak otuz stad çeken, içi balık kaynayan bir acı göl vardır; bu suyu yalnız yük hayvanları içebildiler ve göl kurudu; bu ilin adı Pistyros’dur. İçlerinde Yunanlıların oturdukları bu kıyı illerini, Kserkses sola alarak yürüyordu.</span></p>

      <p class="paragraf"><span class="char-style-override-1">110.&nbsp;—</span><span>&nbsp;Ülkelerinden geçtiği Thrak ulusları şunlardır; Paitiler, Kikonlar, Bistoniler, Sapailer, Dersailer, Edonlar ve Satrailer; deniz kıyısında oturanlar donanmaya, adlarını saydığım içerideki kentlerde oturanlar ise, asker olarak zorla toplanıp kara ordusuna katılıyorlardı, yalnız Satrailer bunun dışında bırakılmıştı.</span></p>

      <p class="paragraf"><span class="char-style-override-1">111.&nbsp;—</span><span>&nbsp;Satrailer, bizim bildiğimiz kadarıyla, bugüne kadar hiç kimsenin egemenliği altına girmemişlerdir; Thraklar içerisinde günümüze değin özgür kalanlar yalnız bunlardır, çünkü bunlar yüksek dağ başlarında yaşarlar. Derin koyaklarla dolu, çeşit çeşit ormanlarla kaplı, karlarla örtülü dağlardır. Ayrıca korkunç savaşçıdırlar ve bir de Dionysos oraklleri vardır; bu tapınak, dağlarının en yüksek tepesindedir ve Satrailer içinde orakl sözcülüğünü Bessiler yaparlar; Delphoi’de olduğu gibi, orakli bir rahibe verir ve bunun verdiği orakller de öbürünün verdiklerinden daha kolay anlaşılır değildir.</span></p>

      <p class="paragraf"><span class="char-style-override-1">112.&nbsp;—</span><span>&nbsp;Söylediğim bölgeyi geçen Kserkses, Pieria kaleleri boyunca uzandı, bunlardan birinin adı Phagres, öbürünün adı Pergamos’dur. Kalelerin altından geçti, Pangaion Dağı’nı sağda bıraktı, bu yüksek ve büyük bir dağdır, altın ve gümüş madenleri vardır, buralarda Pierialılar, Odomantlar ve özellikle Satrailer çalışırlar.</span></p>

      <p class="paragraf"><span class="char-style-override-1">113.&nbsp;—</span><span>&nbsp;Pangaion’un kuzeyinde oturan Paionialıları, –Doberleri ve Paioplları– geçtikten sonra Ponant’a doğruldu; Strymon üzerindeki Eion kentine vardı, sözünü etmiş olduğum Boges o zaman sağdı ve buranın komutanıydı. Pangaion’un çevresini alan bu bölgeye Phyllis denir; burası Strymon’a dökülen Angites Çayı’na doğru, batı yönünden alçalır ve güneye doğru Strymon’a kadar uzanır. Bu ırmağa vardıkları zaman, mutlu bir yorum sağlamak için Maglar kurban olarak dokuz tane beyaz at kestiler.</span></p>

      <p class="paragraf"><span class="char-style-override-1">114.&nbsp;—</span><span>&nbsp;Irmağı bu kan ile afsunladıktan ve başka büyüler yapıp yalvardıktan sonra, daha önce Strymon üzerine atılmış olan köprülere varmak üzere Edonlar ülkesinden, Dokuz Yol topraklarından geçti. Buralara Dokuz Yol denildiğini öğrenince, bu ülkenin aynı sayıda kız ve oğlan evladını diri diri gömdüler. Canlı adam gömmek bir Pers göreneğidir; bana dediklerine göre, Kserkses’in karısı Amestris ihtiyarladığı zaman, yeraltında hüküm süren tanrıya yaranmak için, en gözde ailelerden seçilmiş iki kere yedi Pers delikanlısını gömdürmüştür.</span></p>

      <p class="paragraf"><span class="char-style-override-1">115.&nbsp;—</span><span>&nbsp;Ordu Strymon’u geride bıraktıktan sonra batıya doğru, üzerinde Yunan kenti Argilos’un bulunduğu yalı boyuna geçti; bu bölge ve kuzeyi Bisaltia adını taşır. Oradan, Posideion tapınağı yakınındaki körfezi solda bırakarak Syleos Ovası’nı ve Yunan kenti Stagiros’u geçerek, Akanthos’a vardı. Daha önce söylemiş olduğum ilkelere uyarak Pangaion Dağı çevresinde oturan bütün ulusları da beraberinde sürüklüyordu, gene kıyı kesiminde oturanlar donanmaya, içerilerde oturanlar da kara ordusuna sokuluyorlardı. Kralın orduyu geçirmiş olduğu yerlerde Thraklar bugün de toprağı sabanla sürmezler; bu toprağı ekmezler; buraya dinsel saygı gösterirler.</span></p>

      <p class="paragraf"><span class="char-style-override-1">116.&nbsp;—</span><span>&nbsp;Akanthos’a giren Kserkses, bu kent halkına kralın ev sahibi adını verdiğini ilan etti; kendilerine Med cüppesi verdi ve övücü sözler söyledi, çünkü onları savaş için canla başla çalışır görmüştü ve ayrıca orada Athos kanalına dair haberler de almıştı.</span></p>

      <p class="paragraf"><span class="char-style-override-1">117.&nbsp;—</span><span>&nbsp;Kserkses, Akanthos’dayken bu işleri yürütmekte olan mühendis hastalanıp ölmüştü, Artakhaies adındaki bu adam, Akhaimenidlerden ve kralın gözdelerindendi; Persler arasında en uzun boylu olanıydı (beş kral dirseğinden dört parmak eksik), onunki kadar güçlü bir ses hiçbir insanda görülmemişti. Ölümü üzerine Kserkses büyük yas ilan etti; büyük gömme törenleri ve şatafatlı bir mezar yaptırttı; mezarın üstünde bir kümbet yükseltmek için bütün ordu seferber edildi. Bir oraklin verdiği işarete uyarak Akhantos’da bu Artakhaies için kurbanlar kesilir ve adı yarı–tanrı olarak anılır. İşte Kral Kserkses, Artakhaies’in ölümü üzerine böyle yas tutmuştu.</span></p>

      <p class="paragraf"><span class="char-style-override-1">118.&nbsp;—</span><span>&nbsp;Ordunun geçtiği yerlerdeki Yunanlılar orduyu ağırlıyor, kral sofrasını donatıyorlardı, kara bir yoksulluğa düşüyorlardı; o kadar ki, yıkık evlerini bırakıp gidiyorlardı. Bunun nasıl bir şey olduğunu şu örneğe bakıp anlayın: Thasoslular, Kserkses ordusunu karşılayıp ağırlayan, anakaradaki illerinden hesap aldılar; bu siteler adına ileri gelen yurttaşlardan Orgeos oğlu Antipatros’un vermiş olduğu bu hesaba göre, şölen dört yüz talanta patlamıştı.</span></p>

      <p class="paragraf"><span class="char-style-override-1">119.&nbsp;—</span><span>&nbsp;Öbür illerden gelen hesaplar da aşağı yukarı aynı sayıyı tutuyordu. Ve işte, hazırlanması için çok öncelerden buyruklar salınan ve her sitenin namus belası katlandığı bu şölenlerin nasıl şeyler olduğunu da görelim. Her yana salınmış olan habercilerden biri gelip de buyruğu bildirdi mi, ahali en önce kentte ne kadar tahıl varsa aralarında bölüşüyorlar ve aylarca çalışıp öğüterek buğday ve arpa unu haline getiriyorlardı; bir yandan da sürü hayvanları besliyorlar, yüksek fiyatlarla satın alıyorlar, bunlar orduyu ağırlamak içindi. Ayrıca sofrada servis yapmak için, altın ve gümüş kupalar, krateroslar ve başka sofra takımları hazırlıyorlardı. Bunlar yalnız Büyük Kral’ın ve davetlilerinin masası içindi; ordunun geri kalan bölümüne yalnız yetecek kadar yiyecek veriliyordu. Ordu geldiği zaman hazır bir çadır Kserkses’i bekliyordu; o çadırda kalıyordu; ordu açık ordugâh kuruyordu. Yemek vakti gelince ev sahipleri korkunç sıkıntılara katlanmak zorunda kalıyorlardı; konukları iyice karınlarını doyurduktan sonra geceyi oldukları yerde geçiriyorlar ve ertesi sabah, çadırı söküyor, kap kacak ne varsa bir tekini bırakmadan hepsini topluyor, ev sahiplerini böylece soyup, ondan sonra gidiyorlardı.</span></p>

      <p class="paragraf"><span class="char-style-override-1">120.&nbsp;—</span><span>&nbsp;Bu durumdur ki, Abderalı Megakreon’a şu hoş sözü söyletmiştir. Abderalılara, kadın erkek tüm toplaşıp tapınaklara koşmalarını ve Kral Kserkses günde iki öğün yemek yemediği için tanrılara şükretmelerini ve bundan sonra da başlarına gelecek belaların yarısından korunmaları için dua etmelerini söylemiş; çünkü akşam için de böyle bir yemek çıkarmak zorunda kalsalardı, Abderalılar, ya Kserkses’in bu gırtlak saldırısını beklemeyip savuşmak ya da korkunç bir yoksulluğa düşmek tehlikesine, ikisinden birine katlanacaklardı.</span></p>

      <p class="paragraf"><span class="char-style-override-1">121.&nbsp;—</span><span>&nbsp;Bu uluslar zar zor da olsa emirleri yerine getiriyorlardı. – Kserkses, Akanthos’da donanmadan ayrılmış, donanmayı Therma’ya göndererek, amirallere kendisini orada beklemelerini emretmişti; bu Therma dediğim, Thermaion Körfezi’ndedir ve körfez adını bu kentten almaktadır. Kserkses kendisi için en kestirme yolun burada olduğunu öğrenmişti</span><span class="Character-Style-1 char-style-override-2"><a class="footnote-link" href="#footnote-225-321" id="footnote-225-321-backlink">321</a></span><span>. Doriskos’dan Akanthos’a kadar kara ordusunun yürüyüş düzeni şöyleydi: Ordu üç kola ayrılmıştı; birisi deniz kıyısını izliyor, donanmayla bağlantı kuruyordu; bu ordunun başında Mardonios ve Masistes vardı; ikinci kol Tritantaikhmes ve Gergis komutasında içeriden gidiyordu; Kserkses üçüncü koldaydı, bu kol ortayı tutuyordu, başında Smerdomenes ve Megabyzos vardı.</span></p>

      <p class="paragraf"><span class="char-style-override-1">122.&nbsp;—</span><span>&nbsp;Kserkses’un yola çıkardığı donanma, öbür ucu Assa, Piloros, Singos ve Sarta kentlerinin bulunduğu körfeze açılan Athos Dağı kanalını geçti ve sitelerden de yeniden asker topladı. Sonra kalktı, Therma Körfezi’ne doğru yola çıktı, Torona Körfezi üzerindeki Ampelos Burnu’nu dolandı ve Torona, Galespos, Sermyle, Mekyberna ve Olynthos kentleri boyunca uzandı, bu kentlerden de asker ve gemi topladı. Bu bölgenin adı Sithonia’dır.</span></p>

      <p class="paragraf"><span class="char-style-override-1">123.&nbsp;—</span><span>&nbsp;Kserkses donanması, bundan sonra Ampelos kayasından doğru Büyük Pellene Yarımadası’nın en uzun çıkıntısı olan Kamastraion Burnu’na vurmuş, Potidaia, Aphytis, Neapolis, Aige, Therambo, Skione, Mende ve Sane’den gemi ve tayfa toplamıştır; eskiden Phlegra denilen bu Pallene Yarımadası üzerindeki siteler bunlardır. Bu kıyıları tarayan donanma, belli buluşma yerine doğru yelken açtı, yolda rastladığı sitelerden yeni takviyeler aldı, Pallene Yarımadası’na bitişik olan ve Therma Körfezi’nin sınırında bulunan bu sitelerin adları şudur: Lipaksos, Kombreia, Lisai, Gigonos, Kampsa, Smila ve Aineia. Bu ülke Krossaia toprağıdır, bugün de aynı adı taşır. Saydığım illerin sonuncusu olan Aineia’dan kalkan donanma, bu sefer doğru Therma Körfezi’ne ve Mygdonia’ya vurdu ve tuttuğu yol onu doğru, yolculuğunun varış yeri olan Therma kentine, Sindos’a ve Mygdonia ile Bottiaia’yı birbirinden ayıran Axios ırmağı üzerindeki Khalestra’ya ulaştırdı ki, bu Bottiaia, İkhnai ve Pella kentlerinin dar kıyı şeridini tutar.</span></p>

      <p class="paragraf"><span class="char-style-override-1">124.&nbsp;—</span><span>&nbsp;Donanma burada Axios ile Therma’nın ve bu iki sınır arasında kalan illerin karşısında demirledi; orada kralı bekliyordu; bu arada Akanthos’dan kalkmış olan Kserkses ve kara ordusu, ülkenin ortasından Therma’ya doğru yola çıkmıştı. Paionike Khrestonike’yi geçerek Khrestonike’den kaynayan ve Mygdonia’yı sulayarak Axios yakınındaki deniz kulağına dökülen Ekheidoros ırmağına doğru yürüyordu.</span></p>

      <p class="paragraf"><span class="char-style-override-1">125.&nbsp;—</span><span>&nbsp;Bu bölgeden geçerken erzak taşıyan develere aslanlar saldırdılar. Aslanlar gece inlerinden çıkıp dağlardan iniyorlardı; ne öbür yük hayvanlarına, ne de insanlara dokunuyorlardı; kurbanları yalnız develerdi. Aslanları insanlara ve öbür hayvanlara salmaktan alıkoyan ve yalnız hiç görmedikleri ve hiç tanımadıkları develer üstüne saldırtan akıl ermez gücü bir türlü anlayamadım.</span></p>

      <p class="paragraf"><span class="char-style-override-1">126.&nbsp;—</span><span>&nbsp;Gerçekten bu yörelerde aslan ve çok uzun boynuzlu yabanöküzü pek çoktur; bu boynuzlar Yunanistan’a getirilir. Aslanlara Abdera’da akan Nestos ırmağı ile Akarnaia’da akan Akheloos arasında rastlanır; Avrupa’nın ne Nestos’dan öteye düşen ve doğuya doğru uzanan bölümünde, ne de Akheloos’un batısında, anakaranın başka hiçbir yerinde aslana rastlanmaz, yalnız bu iki ırmak arasındaki bölgede yaşarlar.</span></p>

      <p class="paragraf"><span class="char-style-override-1">127.&nbsp;—</span><span>&nbsp;Therma’ya varınca Kserkses, orduya kamp kurdurdu. Kamp kıyı boyunca şöyle uzanıyordu: Therma ve Mygdonia kentlerini içine alarak Bottiaia ile Makedonia’yı birbirinden ayıran ve suları birbirine karışan Lydias ve Haliakmon ırmaklarına dayanıyordu. Barbarlar işte bu ülkede konaklamışlardır. Saydığım ırmaklardan yalnız Krestonai’den gelen Ekheidoros’un suları orduya yetmemiş ve kurumuştur.</span></p>

      <p class="paragraf"><span class="char-style-override-1">128.&nbsp;—</span><span>&nbsp;Kserkses, Therma’dan beri Thessalia dağlarını, Olympos ve Ossa’yı seyrediyordu; bunlar korkunç yüksek dağlardır; aralarında dar bir koyak bulunduğunu ve içinden Peneios ırmağının aktığını öğrendi; kendisine bu aralıktan geçerek Thessalia’ya girilebileceği söylendiği zaman, Peneios’un ağzını görmek ve bunun için de gemiye binmek hevesine kapıldı; zira ülkenin yukarı bölgelerine Gonnos kentinden geçerek Perrhaibia doğrultusunda ilerleyip, daha kuzeyde bulunan Makedonia’ya girmeyi kuruyordu; öğrendiklerine bakılırsa, kıyıdan gitmektense bu yol daha güvenilir gibi görünüyordu. Bildiği gibi yaptı: Böyle gezintilere çıkmak istediği zamanlar yaptığı gibi, gene aynı Sidon kadırgasına bindi, işaret çektirip öbür gemilerin de demir almalarını emretti ve kara ordusunu olduğu yerde bıraktı. İstediği yere varınca Peneios’un ağzını seyretti ve şaşırdı, hayran kaldı; kılavuzlar getirtti ve ırmak suları denize başka bir yerden akıtılamaz mı diye öğrenmek istedi.</span></p>

      <p class="paragraf"><span class="char-style-override-1">129.&nbsp;—</span><span>&nbsp;Thessalia için eskiden göldü derler, yani her yanı çok yüksek dağlarla kapalıdır. Gerçekten, doğuda Pelion ve Ossa dağlarının etekleri birleşir ve önünü kapatır; kuzeyde Olympos, batıda Pindos ve güneyde Notos bölgesine doğru Othrys; bu dağların ortası leğen biçimindedir ve Thessalia adını alır. Ama bu leğenin içinden birçok ırmak akar; belli başlı beş tanesini sayalım: Peneios, Apidanos, Onokhonos, Enipeus, Pamisos; Thessalia’yı çevreleyen dağlardan inip ovada birleşirler ve denize bir tek ve pek geniş olmayan bir geçitten akarlar; buraya varmadan önce birbirleriyle karışırlar; birleştikleri zaman, adı ötekilerden baskın olan Peneios öbürlerinin hepsini göçürür ve onlar artık adsız kalırlar. Ama öyle anlaşılıyor ki, denize açılan bu geçit eskiden yoktu; bu ırmakların ve bu ırmaklardan başka Boibeis Gölü’nün bugün olduğu gibi, o zaman da adları yoktu, ama gene de o topraklarda akıyorlardı ve taşıdıkları sular bütün Thessalia’yı sudan bir çarşaf haline getiriyordu. Thessalialılar, içinden Peneios’un aktığı geçidi Poseidaon açmıştır derler; o kadar da yanlış değil; zira yer sarsıntılarını Poseidaon’un yaptığına ve yer sarsıntısının meydana getirdiği çatlakların da bu tanrının işi olduğuna inandıktan sonra, bu dediğimin de Poseidaon’un işi olduğu pekâlâ söylenebilir; çünkü benim de gördüğüme göre bu dağlar yer sarsıntısı sonucu yarılmışlardır.</span></p>

      <p class="paragraf"><span class="char-style-override-1">130.&nbsp;—</span><span>&nbsp;Kserkses’in Peneios’u bir başka yerden denize akıtmak konusundaki sorusuna, buraları iyi bilen kılavuzlar cevap verdiler. “Irmağı başka bir yere çevirmek olamaz; bir tek burası vardır, çünkü bütün Thessalia dağlarla çevrilidir.” Kserkses, o zaman derler, şu sözleri söylemiş: “Akıllı insanlarmış bu Thessalialılar; ilk baştan yüz geri edip her tehlikeden ve özellikle en önemlilerinden yakayı sıyırmışlar; bir yurtları var ki ne büyük, ne de ele geçirilmesi zor; yapılacak tek şey, ırmağın ağzını tıkayıp, şimdi içinden akmakta olduğu kanalı kesmek ve suyu geldiği topraklara doğru geri akıtmak, böylece bütün Thessalia’yı su basar, suyun dışında bir tek dağlar kalır.” Bu sözleri, Yunanlılar arasında krala ilk teslim olan Aleuas soyundan Thessalialılara dönerek söylemişti. Kserkses böyle konuşuyordu, çünkü onların kendisine bağlaşma önerisinde bulundukları zaman, bütün ülke adına konuştuklarını sanıyordu. – Buraları seyrettikten ve bu tarihsel sözleri söyledikten sonra Therma’ya döndü.</span></p>

      <p class="paragraf"><span class="char-style-override-1">131.&nbsp;—</span><span>&nbsp;Pieria’da birkaç gün kaldı; zira bütün ordunun Perrhaibia’ya girebilmesi için, ordunun üçte biri Makedonia eteklerindeki ormanları doğramakla uğraşıyordu. Toprak istemek için Yunanistan’a gönderilmiş olan çavuşlar, o buradayken geri döndüler; kimileri eli boş dönüyor, kimileri de toprak ve su getiriyorlardı.</span></p>

      <p class="paragraf"></p>

      <p class="arabaslik-sol">Kserkses Karşısında Yunanistan</p>

      <p class="paragraf"></p>

      <p class="paragraf"><span class="char-style-override-1">132.&nbsp;—</span><span>&nbsp;Toprak ve su veren uluslar şunlardır: Thessalialılar, Doloplar, Enienler, Perrhaibialılar, Lokrisliler, Magnetialılar, Malisliler, Phtiotis’deki Akhaialılar, Thebai ve Thespia ile Plataialılar dışında kalan Boiotialılar. Barbarlara karşı duran Yunanlılar bu uluslara karşı şöyle ant içmişlerdir: Yunan ırkından olup da Perslere savaşmadan teslim olan bütün uluslar, durum düzeldiği zaman, varlıklarının onda biri tutarında bir cezaya çarptırılacaklar ve bu, Delphoi tapınağına verilecektir. Yunanlılar böyle ant içmişlerdi.</span></p>

      <p class="paragraf"><span class="char-style-override-1">133.&nbsp;—</span><span>&nbsp;Kserkses, toprak istemek için Atina ve Sparta’ya şundan ötürü kimseyi göndermemişti. Daha önce Dareios gene bu maksatla elçiler gönderdiği zaman, bu iki ulustan birisi bu görevle gelmiş olan çavuşları barathrona yuvarlayıvermiş</span><span class="Character-Style-1 char-style-override-2"><a class="footnote-link" href="#footnote-225-322" id="footnote-225-322-backlink">322</a></span><span>, öbürü de kuyuya atmış, her ikisi de Büyük Kral’ın istediği toprağı ve suyu oradan çıkartıp götürmelerini söylemişti. İşte bunun için Kserkses onlara kimseyi yollamamıştı. Elçilere karşı böyle davrandıkları için Atinalıların başlarına neler geldi, bunu söyleyemem; bildiğim şey, topraklarının ve kentlerinin silinip süpürüldüğüdür, ama bunun o cinayetin sonucu olduğunu sanmıyorum.</span></p>

      <p class="paragraf"><span class="char-style-override-1">134.&nbsp;—</span><span>&nbsp;Ama Lakedaimonlular, Agamemnon’un keruxü Talthybios’un hışmına uğramışlardır. Zira Sparta’da bir Talthybios tapınağı vardır</span><span class="Character-Style-1 char-style-override-2"><a class="footnote-link" href="#footnote-225-323" id="footnote-225-323-backlink">323</a></span><span>, bugün de soyundan gelmiş olanlar bulunur, Talthybiadlar derler ve Sparta’nın gerektiği zaman resmi kerux görevi bir onur olarak onlara verilmiştir. O cinayetten sonra Spartalılar kurbanlar kesip tanrılara danıştıkları zaman, iyi cevaplar almadılar. Ve bu durum böylece uzadı. Çok üzülen ve içleri sıkıntı ile kemirilen Lakedaimonlular, kaç sefer Halk Meclisi’ni topladılar ve sonunda “Sparta uğruna ölmek isteyen bir Lakedaimonlu yok mu?” diye kerux bağırttılar. Bunun üzerine Aneristos oğlu Sperthies ile Nikolaos oğlu Bulis geldiler, ikisi de Sparta’nın iyi ailelerindendir ve birinci sıradan varlıklı kimselerdir, bunlar Dareios’un Sparta’da öldürülen keruxlerinin öcü alınsın diye, gidip Kserkses’e teslim olmayı gönüllü olarak kabul ettiler. Spartalılar bunları öldürülmek üzere Medlere yolladılar.</span></p>

      <p class="paragraf"><span class="char-style-override-1">135.&nbsp;—</span><span>&nbsp;Bu adamların yiğitliklerine doğrusu diyecek yoktu; söylemiş oldukları sözler de davranışlarından daha aşağı kalmamıştır. Susa’ya doğru yol alırlarken gidip Hydarnes’i buldular. Hydarnes, Pers ırkındandı ve Asya kıyılarındaki ulusların askeri şefiydi. Onları buyur etti, sofrasına aldı ve çatısı altındayken onlara sordu: “Niçin siz Lakedaimonlular, Büyük Kral’ın dostluğundan çekiniyorsunuz? Kralın değerli kimselere nasıl saygı gösterdiğini görüyorsunuz; işte bana ve servetime bakınız. Siz de ona teslim olsanız (zira sizlere de değer veriyor), Büyük Kral, Yunan topraklarında size de yerler verir, oranın efendisi olursunuz.” Bu söyleve karşı şöyle cevap verdiler: “Hydarnes, bize verdiğin öğüt bir noktada aksıyor: Sen ki bize öğüt veriyorsun, iki durumdan yalnız birini biliyorsun, öbüründen haberin yok; kölelik nedir, bunu biliyorsun, ama özgürlüğün ne olduğunu, tatlı mıdır, acı mıdır, hiç tatmadın, bilemezsin. Eğer bir gün tadarsan onu, mızrakla değil, baltayla savunmamızı öğütlersin bize.” Hydarnes’e böyle karşılık verdiler.</span></p>

      <p class="paragraf"><span class="char-style-override-1">136.&nbsp;—</span><span>&nbsp;Ülkenin içerisinde Susa’ya kadar yollarına devam ettiler ve Büyük Kral’ın karşısına çıkarıldılar. Koruma askerleri, baştan kendilerine kralın önünde secdeye kapanmalarını ve ayaklarının dibinde yeri öpmelerini emretmişlerdi; sonra da zorla yaptırmak istemişlerdi; ama onlar kafalarını zorla eğdirseler bile, gene dediklerini yapmayacakları cevabını verdiler; onlarda bir adamın önünde secdeye varmak diye bir görenek yoktu ve buraya kimseye dalkavukluk etmek için gelmemişlerdi. Zorla bu aşağılık duruma girmekten kurtulduktan sonra, krala özetle şunları söylediler: “Medlerin kralı, eskiden Sparta’da öldürülmüş olan keruxlerin öcünü alabilesin diye Lakedaimonlular bizi gönderdiler.” Böyle bir dil karşısında Kserkses işi gönül yüceliğine vurdu: Lakedaimonlulara benzemek istemediğini bildirdi; onlar elçileri öldürmekle bütün uygar insanların saygı gösterdikleri görenekleri ayaklar altına almışlardı; onları suçladığı şeyi kendisi de yapamazdı; onların elçilerini öldürüp Lakedaimonluları suçlarından arındırmak istemiyordu.</span></p>

      <p class="paragraf"><span class="char-style-override-1">137.&nbsp;—</span><span>&nbsp;Spartalıların bu çıkışlarından ve Sperthies ile Bulis’in sağ salim dönüşlerinden sonra, Talthybios’un öfkesi bir süre için yatışmış oldu. Ama yıllar sonra diyorlar Lakedaimonlular, Peloponez ile Atina arasında çıkan savaş sırasında yeniden alevlendi. Bana öyle gelir ki, bu içinde tanrıların parmağının daha iyi seçildiği olaylardan birisidir. Talthybios’un öfkesi bu iki kişiyi çarpabilir ve gene de yatışmayabilirdi, hakçası buymuş denilebilirdi; ama onu yatıştırmak için Susa’ya kadar gitmiş olan adamların çocuklarını, Bulis’in oğlu Nikolaos ile Sperthies’in oğlu Aneristos’u –Tiryns kolonisi Halieis’yi içi asker dolu bir ticaret gemisiyle ele geçiren adamdır– vurmuş olmasında ben açıkça tanrıların elini görüyorum; Lakedaimonlulardan bir elçilik görevi almış olan bu oğullar, Thrak kralı Teres oğlu Sitalkes</span><span class="Character-Style-1 char-style-override-2"><a class="footnote-link" href="#footnote-225-324" id="footnote-225-324-backlink">324</a></span> <span>ile Abderalı Pythes oğlu Nymphodoros’un ihanetlerine uğramışlardır, Hellespontos’daki Bisanta’da yakalanmışlar, Attika’ya götürülmüşler ve Atinalılar tarafından, Korinthos yurttaşı Adeimantos oğlu Aristeas ile birlikte öldürülmüşlerdir. Bunlar Büyük Kral’ın açtığı seferden yıllarca sonra olan işlerdir. – Ben gene kendi hikâyeme dönüyorum.</span></p>

      <p class="paragraf"><span class="char-style-override-1">138.&nbsp;—</span><span>&nbsp;Kralın seferi Atina’ya karşıymış gibi görünüyordu, ama aslında bütün Yunanistan’a karşıydı. Yunanlılar çoktan haber almışlardı, ama aralarında görüş birliği yoktu. Pers kralına toprak ve su vermeye razı olanlar, barbarlardan bir kötülük görmeyeceklerine güveniyorlardı; içleri rahattı; toprak ve su vermeye razı olmayanlar ise korku içindeydiler; Yunanistan’da istilacının vuruşunu karşılayabilecek sayıda gemi yoktu, bunu biliyorlardı, şunu da biliyorlardı ki, ulusların çoğu, savaşı savaşla karşılamak isteğinden çok uzaktı, Medlere hoş görünmekten başka bir şey düşünmüyorlardı.</span></p>

      <p class="paragraf"><span class="char-style-override-1">139.&nbsp;—</span><span>&nbsp;Gerçeğin gücü, bana epeyce düşman kazandırabilecek cinsten bir yargıyı burada açıklamaya zorluyor beni, ama ben doğruyu ortaya çıkaracağımı sandığım yerde kendimi susmaya zorlayamam. Eğer Atinalılar, korkunç istiladan korkuya düşerek yurtlarını bırakıp gitselerdi ya da bırakıp gitmek yerine, gene orada kalmak uğruna Kserkses’e teslim olsalardı, denizlerde kralın karşısına kimse çıkamazdı. Denizde kimse Kserkses’e karşı duramayınca da karada şu olurdu: Diyelim ki Korinthos’da, İsthomas’a arka arkaya duvarlar örüp Peloponez’i ayırdılar; gene bir şey çıkmaz; Lakedaimon’un, kendi başlarının derdine düşen müttefikleri, ona ihanet etmek zorunda kalacaklardı, çünkü barbar donanması bütün kentlerini teker teker düşürecekti; Lakedaimonlular tek başlarına kalacaklardı ve kendi başlarına kalınca da yiğitlik mucizeleri yaratacak ve kahramanca öleceklerdi, ellerinden başka bir şey gelmeyecekti. Ya bu böyle olacak ya da önceden Medlere boyun eğmiş olan öbür Yunanlıların verdikleri örneğe uyarak onlar da Kserkses ile anlaşmaya gideceklerdi. Böylece her iki halde de Yunanistan Perslerin boyunduruğu altına düşecekti; zira Pers kralı denizleri elinde tuttuktan sonra, İsthmos’u kesmek için örülen duvarlar ne işe yarayacaktı? Bunu bir türlü anlayamamışımdır. Onun için Yunanistan’ı Atinalılar kurtardılar denildiği zaman doğrunun ötesine geçilmiş olmaz; çünkü onlar ne tarafı tutarlarsa, terazinin kolu o tarafa yatacaktı ve Yunanistan’ın varlığını sürdürmesine ve özgür kalmasına karar vererek, Medlere kapılanmamış olan bütün öbür Yunan uluslarını uyuşukluktan kurtarıp uyaranlar ve Büyük Kral’ı geri atanlar –elbette ki tanrılardan sonra– onlardı. Hatta Delphoi’den gelen korkunç orakl bile yüreklerine o kadar korku saldığı halde, Yunanistan’ı bırakıp gitmelerine yetmedi; tuttukları mevzilerde kaldılar; yurtlarını ellerinden almaya gelecek olanı korkmadan beklediler.</span></p>

      <p class="paragraf"><span class="char-style-override-1">140.&nbsp;—</span><span>&nbsp;Atinalılar, orakle danışmak üzere Delphoi’ye elçiler göndermişlerdi; tapınağın içinde yapılması âdet olan törenler bittikten sonra, elçiler büyük salona girdiler, yerlerine geçtiler ve Pythia’dan ki, adı Aristonike’ydi, şu orakli aldılar:</span></p>

      <p class="siir-ustbosluk" xml:lang="en-GB"></p>

      <p class="paragraf"><span>Durma burada; çılgın, yürü, defol!</span></p>

      <p class="paragraf"><span>Kentini, çatılarını ve kayaya sırt vermiş hisarlarını</span></p>

      <p class="paragraf"><span>Bırak, kaç dünyanın öbür ucuna kadar.</span></p>

      <p class="paragraf"><span>Gövde sağlam değil, baş titriyor;</span></p>

      <p class="paragraf"><span>Örgenler, el, ayak ve gövde hepsi</span></p>

      <p class="paragraf"><span>Paramparça; bahtlarına güvenilmez artık,</span></p>

      <p class="paragraf"><span>Mızrağı sivri Ares, ateş kasırgaları</span></p>

      <p class="paragraf"><span>Arasından Suriye arabasını sürüyor üstlerine</span></p>

      <p class="paragraf"><span>Çökmüş hisarlarının üzerine kuleler yıkıyor!</span></p>

      <p class="paragraf"><span>Nice tapınaklar doymaz alevlerin ağzına atılmış!</span></p>

      <p class="paragraf"><span>Tanrıların heykelleri bu yavuz kavga ile sarsılıyor,</span></p>

      <p class="paragraf"><span>Yüzlerinden soğuk terler boşanıyor.</span></p>

      <p class="paragraf"><span>Bahtının geleceği için kötü alametler,</span></p>

      <p class="paragraf"><span>Saraylarının üstünden kara bir kan sızıyor.</span></p>

      <p class="paragraf"><span>Çık benim tapınağımdan ve ölümden korkmamak için</span></p>

      <p class="paragraf"><span>Onların darbeleri üzerinde yiğitliğin ışıldasın.</span></p>

      <p class="siir-ustbosluk" xml:lang="en-GB"></p>

      <p class="paragraf"><span class="char-style-override-1">141.&nbsp;—</span><span>&nbsp;Geleceği gösteren bu sözleri işiten Atina elçileri korkunç bir sıkıntıya düştüler. Kendilerine haber verilen bu belalardan büyük korkuya kapılmış, ümitlerini yitirmişlerdi ki, Delpoi yurttaşı ve kentin en seçkin kişilerinden olan Androbulos oğlu Timon, ellerine zeytin dalları alıp, oraklin yanına bir daha girmeleri ve yalvarmaları için öğüt verdi. Atinalılar dediğini yaptılar: “Prens,” dediler oraklin önüne dizilerek, “yurdumuz için bize biraz daha güven verici şeyler söyle; huzuruna varmak için ellerimize aldığımız bu dallar aşkına dualarımızı kabul et; yoksa hiç kimse bizi tapınağından çıkaramaz; gerekirse ölünceye kadar burada kalırız.” Bu sözler üzerine rahibe şu ikinci orakli verdi:</span></p>

      <p class="siir-ustbosluk" xml:lang="en-GB"></p>

      <p class="paragraf"><span>Pallas Athene’nin yaptığı özlü savunma işe yaramadı;</span></p>

      <p class="paragraf"><span>Olympos’un efendisi dualarına sağır kaldı;</span></p>

      <p class="paragraf"><span>Ama ben sana yargımı bir daha bildireceğim,</span></p>

      <p class="paragraf"><span>Su verilmiş çelik en sert taştan daha sert olur.</span></p>

      <p class="paragraf"><span>Kekrops toprağı, tanrısal Kithairon’un yamaçları,</span></p>

      <p class="paragraf"><span>Hepsi elden gidecek; ama</span></p>

      <p class="paragraf"><span>Gök bakışlı Zeus, ağaçtan bir bel kemeri bağışlıyor,</span></p>

      <p class="paragraf"><span>Ayakta duran tek şey, barbarlığa karşı,</span></p>

      <p class="paragraf"><span>Çocukların için ve senin için kurtarıcı duvar olacak.</span></p>

      <p class="paragraf"><span>Yerinden kımıldamadan bekleme, topraklarını</span></p>

      <p class="paragraf"><span>Çiğneyecek olan kısrakları,</span></p>

      <p class="paragraf"><span>Ve düşman ulusların kalabalık askerlerini;</span></p>

      <p class="paragraf"><span>Dön sırtını; bir gün onları yakından göreceksin.</span></p>

      <p class="paragraf"><span>Ah! Ölümlülerin çocukları arasında bu ne kadar yas,</span></p>

      <p class="paragraf"><span>Tanrısal Salamis, senin kutsal yerlerinde</span></p>

      <p class="paragraf"><span>Demeter ekin demetleri bağlasın ya da toplasın!</span><span class="Character-Style-1 char-style-override-2"><a class="footnote-link" href="#footnote-225-325" id="footnote-225-325-backlink">325</a></span></p>

      <p class="siir-ustbosluk" xml:lang="en-GB"></p>

      <p class="paragraf"><span class="char-style-override-1">142.&nbsp;—</span><span>&nbsp;Bu cevap Atina elçilerine öncekinden daha yumuşak göründü –gerçekten de öyleydi–; yazdılar ve Atina yolunu tuttular. Dönüşlerinde orakli Halk Meclisi’ne bildirdikleri zaman her kafadan bir ses çıkmaya başladı, herkes kendince yorumluyordu; biz karşıt iki görüşü vereceğiz: Yaşlılara bakılırsa, tanrı Akropol’ün dayanacağını göstermek istiyordu; zira bir zamanlar, Atina’nın geçmişinde Akropol’ün kazık bir duvarla kapatıldığı olmuştu. Ağaçtan bel kemerini böyle yorumluyorlardı. Öbürlerine göre tanrı gemileri kastediyordu, bunu söylüyor ve yurttaşlarını, başka her şeyi bırakıp gemi donatmaya çağırıyorlardı. Ama ağaç duvarı gemi diye yorumlayanları, Pythia’nın son üç dizesi şaşırtıyordu:</span></p>

      <p class="siir-ustbosluk" xml:lang="en-GB"></p>

      <p class="paragraf"><span>Ah! Ölümlülerin çocukları arasında bu ne kadar yas,</span></p>

      <p class="paragraf"><span>Tanrısal Salamis, senin kutsal yerlerinde</span></p>

      <p class="paragraf"><span>Demeter ekin demetleri bağlasın ya da toplasın!</span></p>

      <p class="siir-ustbosluk" xml:lang="en-GB"></p>

      <p class="paragraf"><span>Bu sözler ünlü ağaç duvar için gemidir diyenlerin yorumunu sakatlıyordu; zira resmi orakl yorumcuları bunu, eğer deniz savaşı olursa, Atina’nın Salamis yakınında yenilgiye uğrayacağını bildiren uğursuz bir haber sayıyorlardı.</span></p>

      <p class="paragraf"></p>

      <p class="arabaslik-sol">Themistokles</p>

      <p class="paragraf"></p>

      <p class="paragraf"><span class="char-style-override-1">143.&nbsp;—</span><span>&nbsp;Atinalılar arasında birisi vardı ki, bir zamandan beri politikacılar arasında sivrilmeye başlamıştı; adı Themistokles’di</span><span class="Character-Style-1 char-style-override-2"><a class="footnote-link" href="#footnote-225-326" id="footnote-225-326-backlink">326</a></span> <span>ve Neokles oğlu diye anılırdı. Bu yurttaş, resmi yorumcuların oraklin her kelimesi üzerinde kesinlikle bir şey söylemediklerine dikkati çekti; eğer sahiden diyordu, tartışma konusu olan cümle Atinalıları kastetseydi kullanılan sıfat, onun fikrince bu kadar iyilikçil olmazdı; tanrı, “Zavallı Salamis” derdi, “Tanrısal Salamis” demezdi, eğer bu adada yaşayanlar, kıyılarında ölecek olsalardı. Hayır, eğer oraklin anlamı tam olarak kavranmak isteniyorsa, bu cümleyle tanrı Atinalıları değil, düşmanları kastediyordu. Onun için deniz savaşına hazırlanmalıydılar, zira ağaç duvar besbelli gemilerdi, Themistokles’in yorumunu dinleyen Atinalılar, bunu resmi yorumcuların açıklamalarından daha yararlı buldular, çünkü resmi yorumcular, deniz savaşı için hazırlık yapılmasını istemiyorlardı, bütün istedikleri, düşmana karşı silaha sarılınmasın, herkes ülkeyi bırakıp gitsin, kendisine başka bir Attika bulup orada yerleşsindi.</span></p>

      <p class="paragraf"><span class="char-style-override-1">144.&nbsp;—</span><span>&nbsp;Themistokles, daha önce de tam zamanında yapmış olduğu bir yasa önerisiyle başarı kazanmıştı: Atina maliyesi önemli bir gelir artışıyla karşılaşmıştı, bu artış Laurion madenlerinden geliyordu ve bu para adam başına on drahmi olmak üzere yurttaşlar arasında bölüşülecekti. Themistokles, Atinalılara bu parayı dağıtmak yerine, gelir artışından yararlanıp tezgâhlara iki yüz gemi konulmasını önermişti; Aigina’ya karşı savaşı düşünüyordu. Ve bu iki ulus arasında patlayan savaştır ki, şu içinde bulunduğumuz dönemde Yunanistan’ı kurtarmıştır, çünkü Atinalıları denizci olmaya o zorlamıştır. Gemiler yapıldıkları maksat için kullanılmadılar; ama Yunanistan tam gerektiği sırada bunları hazır buldu. Bu gemiler o sırada Atinalıların elinde hazırdı, ama başkalarını da yapmak gerekiyordu. Orakl üzerine yapılan görüşmeler, Yunanistan’ı istila eden barbarları denizde karşılamak için savaşçıların gemilere bindirilmesi kararı ile sonuçlandı; tanrı böyle emrediyordu, deniz savaşında kendilerine katılmak isteyen Yunanlılarla birleşeceklerdi.</span></p>

      <p class="paragraf"><span class="char-style-override-1">145.&nbsp;—</span><span>&nbsp;Atinalılara verilen orakller böyleydi. – Yunanlılar, Yunanistan’ı çıkarları göz önüne alarak federal meclis halinde toplandılar, durumu incelediler, aralarında karşılıklı antlarla bağlandılar; görüşmelerin birinci ürünü, her şeyden önce kendi aralarındaki hınçları yatıştırmak ve aralarındaki çekişmelere son vermek oldu; çatışmaların en ağırı Atina ile Aigina arasında olanıydı. Sonra Kserkses’in ordu ile birlikte Sardes’e gelmiş olduğu haber alınınca, neler olup bittiğini anlamak amacıyla Asya’ya gözlemciler gönderilmesine, Pers tehlikesine karşı bir ortak savunma anlaşması yapmak üzere Argos’a elçiler yollanmasına ve yardım istemek için de Sicilya’ya Deinomenes oğlu Gelon’a ve Kerkyra’ya ve Girit’e başka elçiler gönderilmesine karar verildi; amaçları, mümkün olursa, Hellen dünyası birliğini gerçekleştirmek, Yunanlıların başında çok yakın bir tehlikenin dolaştığını ileri sürerek, herkesi dirsek dirseğe ve yan yana savaşmanın zorunlu olduğuna inandırmaktı. Gelon’dan öbür Yunan devletlerinin herhangi birinden çok daha üstün ve büyük bir yardım umuluyordu.</span></p>

      <p class="paragraf"><span class="char-style-override-1">146.&nbsp;—</span><span>&nbsp;Bu kararlar alındıktan sonra aralarındaki anlaşmazlıklara son verdiler, ilk iş olarak Asya’ya üç gözlemci gönderdiler. Bunlar Sardes’e geldiler, Büyük Kral’ın ordusunu yakından incelediler, ama yakalandılar ve kara ordusu generalleri tarafından sorguları yapıldıktan sonra öldürülmek üzere hapishaneye atıldılar. Kafaları kesilecekti, öyle karar verilmişti; ama durumu haber almış olan Kserkses, generallerin kararını beğenmedi; korumacılarından birini göndererek çaşıtları eğer canlı bulursa, alıp kendisine getirmesini emretti. Korumacılar yanlarına geldikleri zaman henüz kafaları kesilmemişti. Alıp Büyük Kral’ın karşısına çıkardılar; ne için gelmiş olduklarını öğrendi; sonra korumacılarına emir verdi, bunların yanlarına kılavuzlar katılacaktı, her istedikleri yapılacaktı; bütün kara ordusu, piyadesi ve süvarisiyle gösterilecekti ve istedikleri zaman, hiçbir kötülük görmeden gidebileceklerdi.</span></p>

      <p class="paragraf"><span class="char-style-override-1">147.&nbsp;—</span><span>&nbsp;Bu emirlerinin nedenini açıklamıştır: Eğer çaşıtlar öldürülselerdi, Yunanlılar, kuvvetinin anlatılmaz büyüklüğünü önceden öğrenemeyeceklerdi ve üç kişi kaybetmiş olmak düşman için zarar sayılmazdı; ama bunlar Yunanistan’a döndükleri zaman, kaynaklarının büyüklüğünü anlayacak olan Yunanlılar, istilayı beklemeden, kendiliklerinden gelip özgürlüklerini onun elleri arasına bırakacak ve üstlerine sefer açmak gereği kalmayacaktı, yani böyle olacağını sanıyordu. Kserkses’in bu düşüncesi bana başka bir şey hatırlatır: Abydos’dayken Kserkses tahıl yüklü gemilerin gelişini görmüştü, Pontos Euxeinos’dan geliyorlardı; Hellespontos’u geçip, yüklerini boşaltmak üzere Aigina ve Peloponez’e gideceklerdi. Bakanları bunların düşman gemileri olduklarını öğrenince gözlerini krala çevirdiler, gemilere el koymak için bir işaret bekliyorlardı. Kserkses denizcilere nereye gittiklerini sordu: “Efendimiz,” dediler, “düşmanlarına götürüyoruz bu buğdayı.” – “Pekâlâ,” dedi Kserkses, “biz de zaten bunların gittikleri yere gitmiyor muyuz? Başka birçok şeyimizin yanında bizim de kendi buğdayımız yok mu? Bunlar da bu buğdayı bizim için taşıyorlar, fena mı?”</span></p>

      <p class="paragraf"><span class="char-style-override-1">148.&nbsp;—</span><span>&nbsp;Çaşıtlar her şeyi görüp inceledikten sonra yola çıktılar ve Yunanistan’a döndüler. – Perslere karşı birleşip antlaşmış olan Yunanlılar, çaşıtları yola çıkardıktan sonra Argos’a elçiler yollamışlardı. Orada neler olduğunu Argoslular şöyle anlatıyorlar: Bunlar, kendi dediklerine göre, barbarların Yunanistan’a karşı hazırlıklara giriştiklerini baştan beri biliyorlardı; bu arada Yunanlıların, Perslere karşı kendileriyle birlik olmalarını isteyeceklerini de bildiklerinden, tanrıdan hangi yanı tutmak daha iyi diye sorup anlamak üzere Delphoi’ye danışmacılar yollamışlardı; zira Lakedaimonlular ve Anaksandridas oğlu Kleomenes, altı bin yurttaşlarını daha yeni öldürmüştüler, danışmak istemekte bundan ötürü haklıydılar. Pythia, sorularına cevap olarak şu orakli verdi:</span></p>

      <p class="paragraf"><span>Başkalarının diş bilediği, ama gökyüzünde</span></p>

      <p class="paragraf"><span>Oturanların sevgilisi, mızrağını rahat bırak, gözünü</span></p>

      <p class="paragraf"><span>Dört açıp bekle, tetikte dur; en çok</span></p>

      <p class="paragraf"><span>Kafanı sakın, zira kafa kurtulursa gövdeye de bir şey olmaz.</span></p>

      <p class="paragraf"></p>

      <p class="paragraf"><span>Pythia’nın vermiş olduğu orakl böyleydi; sonra da Yunan elçileri Argos’a geldikleri zaman meclis salonuna alındılar ve görevlerinin ne olduğunu anlattılar. Argoslular cevap olarak, kendilerinden beklenileni yapmaya hazır olduklarını bildirdiler, yalnız daha önce Lakedaimonlularla kendileri arasında otuz yıllık bir mütareke anlaşması yapılmalıydı, bir de koalisyonun başında, yüksek komutaya yarı yarıya katılmaları sağlanmalıydı; aslında yüksek komuta tümüyle onların hakkıydı; ama onlar bunu ikide bir oranında bölüşmeye razı oluyorlardı.</span></p>

      <p class="paragraf"><span class="char-style-override-1">149.&nbsp;—</span><span>&nbsp;Argoslulara göre, meclisin verdiği cevap buydu; oysa orakl onlara Yunanlılarla bağlaşmayı yasak etmişti; ama orakle karşı gelmek pahasına da olsa, otuz yıllık bir mütareke yapmayı çok istiyorlardı, bu süre içinde çocukları büyüyüp adam olacaklardı. Mütareke yapılmazsa, daha önce uğramış oldukları felakete, bir de Perslerden gelecek felaket katılacak, o zaman da gelecekte Spartalıların boyunduruğu altına girmekten kurtulamayacaklardı. Argos meclisinin kararı açıklandıktan sonra, Sparta elçileri söz aldılar: “Mütareke konusunu ulusumuza bildiririz,” dediler; komuta konusuna gelince, bunun için verecekleri cevap hakkında gerekli yönergeyi almışlardı; kendilerinin iki, Argosluların ise bir kralları vardı; Sparta krallarından birinin hakkını elinden almak, elbette olacak şey değildi; Argos şefinin de kendi kralları gibi, bir oy sahibi olmasına engel yoktu. Argoslular, Spartalıların bu kendini beğenmiş hallerine dayanamadıklarını söylerler; elçilere güneş batmadan Argos toprağından çıkmalarını, yoksa düşman muamelesi göreceklerini bildirdiler.</span></p>

      <p class="paragraf"><span class="char-style-override-1">150.&nbsp;—</span><span>&nbsp;Argosluların bu olaylara değinen anlatıları aynen budur. Ama Yunanistan’da yaygın ikinci bir anlatış vardır. Kserkses, güya Yunanistan’a karşı yürümek için hazırlıklara başlamadan önce Argos’a bir kerux göndermiş, kerux kente gelmiş ve şunları söylemiş: “Argoslular, Büyük Kral Kserkses size şu buyruğu gönderiyor: “Biz Persler, düşünüyoruz ki, biz Perses’in çocuklarıyız, onu Danae oğlu Perseus’a Kepheus kızı Andromeda doğurmuştu. Onun için bizim kendi atalarımıza karşı sefer açmamızın gereği olmadığı gibi, sizin de sırf yabancıları savunmak için önümüze bir engel olarak dikilmenizin gereği yok; en doğrusu siz rahat durun, bu patırtıya karışmayın. Eğer işler iyi giderse, sizden daha yüksekte tutacağım ulus olmayacaktır.” Bu sözler diyorlar, Argos’da umulmadık bir şans olarak karşılandı; onun için şimdilik Yunanlılardan bir şey istemek bir yana, ufacık bir görüşmeye girişmekten bile sakınıyorlardı; eğer ileride Yunanlılar onlardan koalisyona girmelerini isterlerse, onlar da kenarda kalmalarını sağlayacak bir bahane elde etmiş olmak için kendi isteklerini öne süreceklerdi; Lakedaimonlular komutayı kendileriyle eşit olarak paylaşmayı asla kabul etmezlerdi, bunu iyi biliyorlardı.</span></p>

      <p class="paragraf"><span class="char-style-override-1">151.&nbsp;—</span><span>&nbsp;Bu anlatışı desteklemek üzere bazı Yunanlılar arasında, yıllarca sonra olmuş bir hikâye anlatılır: Atina elçileri Memnon’un kenti Susa’da bulunuyorlardı, bir iş için çağrılmışlardı. Hipponikos oğlu Kallias ve elçilik personeli vardı; o aralık Susa’da Argosluların elçileri de bulunuyordu; elçiler Kserkses’in oğlu Artokserkses’e sormuşlar, Kserkses ile yapmış oldukları bağlaşma antlaşması hâlâ yürürlükte midir, yoksa kendilerini düşman mı sayıyor diye ve Kral Artokserkses her zamandan daha çok yürürlükte olduğu ve kendisi için hiçbir sitenin Argos kadar değerli olamayacağı cevabını vermiş.</span></p>

      <p class="paragraf"><span class="char-style-override-1">152.&nbsp;—</span><span>&nbsp;Kserkses gerçekten Argos’a haber çavuşu ve böyle bir duyuru göndermiş midir? Susa’ya girmiş olan Argos elçileri Artokserkses’i, bağlaşma konusunda yoklamışlar mıdır? Hiçbir şey diyemem, ben kendi hesabıma, kesin olarak Argosluların resmi anlatısını tuttuğumu açıklamak isterim. Bir tek şey bilirim ki, eğer insanlar işledikleri kusurları birbirleriyle değiş tokuş etmek için ortaya yaysalar, başkalarınınkilerin ne kadar aşağılık olduğunu görüp, gene kendi kusurlarını, hem de sevine sevine alır giderlerdi. Bunun gibi, Argosluların vicdanları üzerinde de o kadar ağırlık yoktur. Ödevim, bana anlatılan ne ise onu vermektir, inanmaya gelince, hiçbir şey beni buna zorlayamaz ve bunu bütün anlattıklarım için söylüyorum. Ayrıca Persleri Yunanistan’a Argosluların çağırmış oldukları, Lakedaimonlularla silahlı bir çatışmayı gözleri kesmediği için ve onurları kırıldığı için bu yola sapmış oldukları bile söylenmemiş midir?</span></p>

      <p class="paragraf"><span class="char-style-override-1">153.&nbsp;—</span><span>&nbsp;Argos için bu kadar. – Gelon’u birliğe almak için Sicilya’ya giden bağlaşık elçiler arasında bir de Lakedaimonlu Syagros vardı. Gelon’un atalarından biri, Gela’yı kolonize edeni, Triopion Burnu yakınında bulunan Telos adasındandı. Rhodos Lindosluları ve Antiphemoslular, Gela’ya kolonlar getirdikleri zaman, o da unutulmadı. Zamanla torunları, yeraltı tanrılarının hierophantesleri oldular</span><span class="Character-Style-1 char-style-override-2"><a class="footnote-link" href="#footnote-225-327" id="footnote-225-327-backlink">327</a></span><span>; bu yüksek orun, ailede bunu kazanmış olan atalarından –Telines adında birisinden– beri sürüp geliyordu ve o, bu orunu şöyle elde etmişti: Gela’nın üstünde bulunan Maktorion kentine, bir karşıt grubun gadrine uğramış olan Gela yurttaşları sığınmışlardı. Telines bunları Gela’ya geri getirdi; yanında silahlı kuvvet yoktu, yalnız bu tanrıların kutsal alametleri vardı. Bunları nasıl elde etti, aşırdı mı, kazandı mı, bir şey diyemem. Öyle ya da böyle, soyundan gelecek onların bu tanrıların hierophantesleri olacakları vaadi karşılığında, kutsal niteliğine de güvenerek sürgünleri geri getirdi. Beni asıl şaşırtan, hakkında öğrendiğim şeylere bakarak söylüyorum, Telines gibi bir adamın böyle bir işi nasıl olup bittiye getirebilmiş olmasıdır; bu çeşitten işleri her önüne gelen kıvıramaz, buna kesin olarak inanıyorum, yiğit bir yürek ve erkeklik ister; oysa Sicilyalılar onu tam tersine, kadınsı ve oldukça yumuşak birisi olarak anlatılar.</span></p>

      <p class="paragraf"><span class="char-style-override-1">154.&nbsp;—</span><span>&nbsp;İşte Telines bu görevi böyle kazanmıştı. – Pantares oğlu Kleandros, Gela’da yedi yıl tyranlık yaptıktan sonra, kent yurttaşlarından Sabyllos’un eliyle öldürülünce, Kleandros’un kardeşi Hippokrates mutlak iktidarı ele almıştı. Hippokrates’in tyranlığı zamanında hierophantes Telines’in torunlarından olan Gelon da Pataikos oğlu Ainesidemos ile ve daha birçoklarıyla beraber hükümdarın koruma birliğinde bulunuyordu; kısa zamanda kendisini göstermiş, sivrilmiş ve bütün atlı birliklerin başına geçmişti. Hippokrates, Syrakusa ve daha birçok barbar sitelerinden başka, Kallipolis, Sicilya Naxos’u, Zankle, Leontinoi’yu kuşattığı zaman, Gelon gerçekten parlak bir asker olduğunu göstermişti. Adlarını saydığım bu kentlerden, Syrakusa dışında, hiçbiri Hippokrates’e karşı, özgürlüğünü savunamamıştı. Ama Heloros ırmağı üzerinde verilen bir savaşta yenik düşen Syrakusalılar, Korinthoslular ve Kerkyralılar sayesinde durumlarını kurtarabilmişlerdi. Hippokrates’i bunlar, sadece en eski zamanlardan beri Syrakusalıların elinde bulunan Kamarina’yı alarak barış yapmaya razı etmişler ve Syrakusa’yı böylelikle kurtarmışlardır.</span></p>

      <p class="paragraf"><span class="char-style-override-1">155.&nbsp;—</span><span>&nbsp;Hippokrates de kardeşi Kleandros’la aynı süre tyranlıkta kaldı, sonra Hybla kenti yakınında Sikellerle savaşırken öldü; işte o zaman Gelon, Hippokrates’in oğulları Eukleides ve Kleandros’un haklarını bunlara hizmet etmek istemeyen yurttaşlarına karşı korumak perdesi altında iktidarı ele geçirdi ve Gelalıları da silah zoruyla alt ettikten sonra, haklarından yoksun bıraktı. Bu güzel şansın arkasından bir ikincisi de geldi: Gamoriler</span><span class="Character-Style-1 char-style-override-2"><a class="footnote-link" href="#footnote-225-328" id="footnote-225-328-backlink">328</a></span> <span>denilen Syrakusalıları halk ve Kyllyrioi adı ile tanınan köleleri kovmuşlardı; Gelon bunları Kasmene kentinden alıp Syrakusa’ya geri getirmiş ve birden bu sonuncu kenti ele geçirmişti, çünkü Gelon’u gören Syrakusalılar, kenti ona vermişler, kendileri de teslim olmuşlardı.</span></p>

      <p class="paragraf"><span class="char-style-override-1">156.</span><span class="char-style-override-1">&nbsp;—</span><span>&nbsp;Devletine Syrakusa’yı da kattıktan sonra Gelon artık Gela’da hüküm sürmeye hevesli görünmüyordu; orasını kardeşi Hieron’a emanet etti, kendisi Syrakusa’ya yerleşti. Syrakusa tümüyle elindeydi. Zaten bu da kent için çabucak bir uyanış ve yeniden doğuş dönemi olmuştu; Gelon Kamarinalıları da buraya getirtmiş, Syrakusa yurttaşı yapmıştı; Kamarina kentini yerle bir etti; sonra Gela yurttaşlarının yarısını da aynı şeyi yapmaya zorladı. Sicilya Megaralılarını da kentlerini kuşatarak aynı şeyi yapmaya razı etti; savaşa kalkışan, bundan ötürü de ölümlerini bekleyen zengin takımı verdiği emir üzerine Syrakusa’ya getirildiler ve yurttaşlar arasına alındılar; bu çatışmada hiçbir sorumluluğu olmayan ve bundan ötürü de hiçbir karşılık beklemeyen Megara halkını Syrakusa’ya getirtti, ama Sicilya dışına çıkarılmak üzere köle olarak sattı. Aralarında aynı ayrımı yaparak, Sicilya’da yerleşmiş olan Euboia kolonlarına da aynı şeyi yaptı. Bu ikisi için böyle davranmasının nedeni, komşu halkı can sıkıcılıktan yana çok verimli bulmasıydı. İşte Gelon, yaptığı bu işlerden ötürü büyük olmuştu.</span></p>

      <p class="paragraf"><span class="char-style-override-1">157.&nbsp;—</span><span>&nbsp;Yunan elçileri Syrakusa’ya geldiler, Gelon’un karşısına çıktılar ve şunları söylediler: “Bizi buraya Lakedaimonlular, Atinalılar ve bunların bağlaşıkları gönderdiler, barbarlara karşı savaşanlar safına seni de katmak için. Yunanistan’ın başında dolaşan tehlikeyi duymamış olamazsın: Bir Pers, Hellespontos Denizi’ne köprü kurdu, doğunun bütün çapulcu alayını peşine takıp, ta Asya’nın dibinden kalkıp Hellas’a karşı yürümeye kalkıştı; bu seferin Atina’ya karşı olduğunu bir bahane olarak ileri sürüyor, ama asıl istediği, bütün Yunanistan’ı almak ve kendisine köle yapmaktır. Sen bugün iktidarın doruğundasın ve mademki Sicilya’da hüküm sürüyorsun, Yunan toprağını paylaşıyorsun demektir; o halde Yunanistan’ı kurtarmak isteyenlerin yardımına koşmalısın; onlarla bir olup onu kurtarmalısın. Zira Yunanistan’ın güçleri bir araya toplandı mı korkunç ve som bir güç olur ve o zaman istilacının karşısına, onunla boy ölçüşebilecek bir halde çıkabilir; ama içimizden kimileri ihanet eder, kimileri de karşı durmak istemezse ve eğer Yunanistan’da sağlam pek az kişi kalırsa, o zaman elbette bütün Yunanistan’ın yıkılmasından korkulur. Sanma ki, Pers savaşı kazandıktan ve bizi egemenliği altına aldıktan sonra, bir tek sana karşı yürümekten geri kalır; bu tehlikeyi de düşün; bize yardım etmen, kendine yardım etmen demektir. Her işte önceden akıllı davranmak, genellikle sonucun hayırlı olmasını sağlar.”</span></p>

      <p class="paragraf"><span class="char-style-override-1">158.&nbsp;—</span><span>&nbsp;Yunan elçilerinin söylevi böyleydi. Ama Gelon fena öfkelenmişti, ters karşılık verdi: “Nedir bu! Yunanlılar, haddini bilmez öneriler hamalları, barbarlara karşı sizinle birlik olmamı istemeye yüzünüz var mı? Bir zamanlar ben de sizi, Kartaca ile başım belaya girdiği vakit barbar ordusuna karşı benimle birlik olmaya çağırdım, Anaxandridas oğlu Dorieus’un ölümünü Segesta’ya ödetmek için sizleri o kadar sıkıştırdım, kendinizin de büyük kârlar ve büyük çıkarlar sağladığınız deniz pazarlarıyla serbest ticareti güvenlik altına almak için benimle işbirliği yapmanızı isterdim, o zamanlar benim için ya da Dorieus’un öcünü almak için geldiniz mi, bana yardım ettiniz mi? Hayır; size kalsaydı bugün bütün bu pazarlar barbarların elinde olurdu. Ama şimdi, tanrıya şükür, durum düzeldi, bizim yararımıza gelişti. Ve şimdi savaş yer değiştirdi, sizin tarafa geçti ve hemen Gelon’u hatırladınız! Pekâlâ! Sizden gördüğüm onur kırıcı ilgisizliğe rağmen ben size benzemeyeceğim; size yardıma hazırım, iki yüz trirem, yirmi bin hoplit, iki bin atlı, iki bin okçu, iki bin sapancı ve iki bin hafif atlı vermeye hazırım; ayrıca ne kadar uzarsa uzasın, savaş süresince bütün Yunan ordusunun buğdayını da üzerime alıyorum. Şartlarım şudur: Barbarlara karşı Yunanlıların başı ben olacağım, yüksek yönetim bende olacak; yoksa ne kendim gelirim, ne de takviye gönderirim!”</span></p>

      <p class="paragraf"><span class="char-style-override-1">159.&nbsp;—</span><span>&nbsp;Syagros bu sözler karşısında dayanamadı: “Ah!” dedi, “Pelops oğlu Agamemnon, bir gün Spartalıların hegemonyalarını, bir Gelon’a ve Syrakusalılara kaptırdıklarını duyarsa pek üzülür! Hayır, bir daha böyle bir şeyi ağzına alma, komutayı sana bırakabileceğimiz düşüncesini aklından çıkar. Eğer Yunanistan’ın yardımına gelirsen, bil ki, Lakedaimonluların buyruğu altına gireceksin. Eğer buna katlanamıyorsan, ne yapalım, olmaz dersin.”</span></p>

      <p class="paragraf"><span class="char-style-override-1">160.</span><span class="char-style-override-1">&nbsp;—</span><span>&nbsp;Syagros’un bu nobran haline bakan Gelon, şu sözlerle son tavizlerini verdi: “Spartalı yabancı, bir kimsenin yüreğine işleyen aşağısalamalar, genellikle öfkesini diline çıkartır. Bununla beraber, sen bu densiz sözlerinle bile vereceğim cevapta beni terbiye sınırları dışına çıkartamayacaksın. Siz eğer hegemonyanıza bu kadar bağlı iseniz, ben de sizden daha çok bağlıyım, çünkü ben çok daha güçlü bir ordunun ve çok daha büyük bir donanmanın şefiyim. Ama mademki bizim önerimizi bu kadar hırçın karşıladınız, biz de ilk koşullarımızı biraz yumuşatıyoruz. Karada siz komuta edin, denizde ben, ne dersiniz? Eğer siz denizi isterseniz, ben de o zaman kara ordusunu alırım. Bu tavizlerle yetinmelisiniz, yoksa bizim gibi bir müttefikten yoksun kalırsınız.”</span></p>

      <p class="paragraf"><span class="char-style-override-1">161.&nbsp;—</span><span>&nbsp;Gelon avans veriyordu, ama cevabı bu sefer Lakedaimon elçisinden önce davranan Atina elçisi verdi: “Syrakusa kralı,” dedi, “Yunanistan bizi sana bir hükümdar değil, bir ordu veresin diye gönderdi, ama sen bir ordu göndermek istemiyorsun; buna karşılık Yunan ordularına başkomutan olmak için aşırı istek besliyorsun. Bütün Yunan ordularının başkomutanlığını istediğin zaman biz Atinalılar ses çıkarmadık, Lakonialının her ikimizin de haklarını savunacağını biliyorduk; ama şimdi yüksek komutadan vazgeçip, denizlerde komutayı almak istediğine göre beni iyi dinle: Lakonia elçisi bunu sana bıraksa bile, biz bırakmayız. Çünkü bu komutanlığı Lakedaimonlular istemezlerse, o zaman biz alırız. Bir tek onların almalarına razı olabiliriz; donanmayı başka hiçbir ulusun eline bırakmayız. Biz boşuna mı Yunanistan’ın en çok denizci çıkaran ulusu olduk, biz Atinalılar deniz savaşının yönetimini Syrakusalıların eline nasıl bırakabiliriz? Biz ki soyu en eski olanız, biz ki Yunanlılar içinde bir tek yurt değiştirmeyen kimseleriz</span><span class="Character-Style-1 char-style-override-2"><a class="footnote-link" href="#footnote-225-329" id="footnote-225-329-backlink">329</a></span><span>, Homeros bile destanlarında, Troya savaşçıları arasında atalarımızdan birinin adını anar, orduyu safa sokmak ve düzenlemekte üstün bir komutan olarak söz eder! Ve işte görüyorsun, bunları senin önüne sermekte aşağılatıcı hiçbir şey yok.”</span></p>

      <p class="paragraf"><span class="char-style-override-1">162.&nbsp;—</span><span>&nbsp;Gelon şöyle cevap verdi: “Atinalı yabancı, görüyorum ki, sizin kurmayınız var, yalnız askeriniz yok. Pekâlâ! Mademki hiç karşılıksız her şeyi elde etmek istiyorsunuz, şimdi hiç vakit kaybetmeden dönüp Yunanistan’a haber veriniz ki, onun için yıl, bahar tacından yoksun olacaktır.” (Bakınız bu sözü niçin söyledi ve bu sözün anlamı nedir: İlkbahar, besbelli, yılın tacıdır, onun gibi kendi tacı da Yunan ordusunun en değerli süsü olacaktır. İşte bunun için kendisinden yoksun kalan Yunanistan’ı, bahar tacını düşürmüş yıla benzetiyor.)</span></p>

      <p class="paragraf"><span class="char-style-override-1">163.&nbsp;—</span><span>&nbsp;</span><span>Yunan elçileri Gelon’la lafı daha çok uzatmadılar, gemiye binip gittiler. Ama Gelon, Yunanlılar yönünden kuşkuya düşmüştü: Ya barbarları yenerse? Öte yandan utanılacak bir şey olurdu, kendisinin, Sicilya tyranının Lakedaimonluların buyruğu altına girmek için ta kalkıp Peloponez’e gitmesi, olacak şey değildi; bu düşünceyi kafasından attı ve başka bir düşünceye tutundu: Pers’in Hellespontos’u geçtiği haberini alınca, Koslu Skythes oğlu Kadmos’u, hazineyi ve bir de dostluk mesajı verecek elli kürekli bir gemiye bindirip Delphoi’ye yolladı; orada pusuya yatıp savaşın sonunu gözleyecekti, eğer barbar kazanırsa, elindeki hazineyi, Gelon’un elinde bulunan bütün karaların ve denizlerin egemenliği ile beraber ona verecekti; eğer Yunanlılar kazanırlarsa, hazineyi Syrakusa’ya geri getirecekti.</span></p>

      <p class="paragraf"><span class="char-style-override-1">164.&nbsp;—</span><span>&nbsp;Bu Kadmos’a, Kos adasında babasından yerleşmiş bir tyranlık kalmıştı; başında hiçbir tehlike dolaşmadığı halde ve sırf kendi niyeti sonucu olarak ve adaletten başka şeye kulak vermeyerek, iktidarı Kos halkına devretti ve Sicilya’ya gitti; adı sonradan Messana olarak değiştirilmiş olan Zankle’nin alınışında Samoslulara yardım etti ve burada yerleşti. İşte böyle rastlantılar sonucu Sicilya’ya gelmiş olan Kadmos’u seçiyordu Gelon, çünkü doğruluğuna güveniyordu, her bakımdan inanılır bir adamdı; doğruluğunun birçok örneğini vermiş olan bu namuslu adam, bunlara daha az güzel olmayan bir örnek daha katmıştır; Gelon’un emaneti olan hazineyi kendisi alabilirdi; almadı. Yunanlıların deniz zaferinden ve Kserkses’in geri dönüşünden, daha doğrusu bozguna uğrayışından sonra, hazine ile birlikte Sicilya’ya geri döndü.</span></p>

      <p class="paragraf"><span class="char-style-override-1">165.&nbsp;—</span><span>&nbsp;Sicilya’da bir de şunu söylerler; eğer derler, o aralık Agrigentum hükümdarı Ainesidemos oğlu Theron’un Himera’dan kovmuş olduğu Himera tyranı Krinippos oğlu Terillos, Sicilya’ya üç yüz bin kişilik bir ordu çıkartmasaydı, Gelon, Lakedaimonluların buyruğu altına girmek pahasına da olsa, Yunanlılara yardım edecekti. Bu ordu Fenikelilerden, Libyalılardan, İberialılardan, Ligurialılardan, Helisykialılardan, Sardunyalılardan ve Korsikalılardan meydana gelmişti, başında general olarak Kartaca kralı Hannon oğlu Hamilkar bulunuyordu. Kartaca kralını bu sefere, aradaki konukseverlik bağlarını ileri sürerek ve özellikle Rhegion tyranı Kratinas oğlu Anaxilaos’un gayretli aracılığından yararlanarak Terillos razı edebilmişti; Anaxilaos, Sicilya’ya gidip kaynatasının öcünü alabilsin diye, Hamilkar’a rehin olarak kendi öz evlatlarını vermişti, – zira Anaxilaos, Terillos’un kızı Kydippe ile evliydi. Gelon bu durumda Yunanlıların yardımına koşamamış ve hazinesini bundan ötürü Delphoi’ye göndermiştir.</span><span class="Character-Style-1 char-style-override-2"><a class="footnote-link" href="#footnote-225-330" id="footnote-225-330-backlink">330</a></span></p>

      <p class="paragraf"><span class="char-style-override-1">166.&nbsp;—</span><span>&nbsp;Şunu ekliyorlar, Yunanlıların Salamis’de Pers’i yendiği aynı günde Gelon ve Theron da Sicilya’da Hamilkar’ı yeniyorlardı. Bu Hamilkar baba yönünden Kartacalı, ana yönünden Syrakusalıydı; değerli bir kimse olduğu için Kartaca’da krallığa kadar yükselmişti; iki ordu çatışmış, bozguna uğrayan Hamilkar kaybolmuştur, öyle diyorlar; Gelon dikkatli araştırmalar yaptırmış, ölü ya da diri, bulunamamıştır.</span></p>

      <p class="paragraf"><span class="char-style-override-1">167.&nbsp;—</span><span>&nbsp;Kartacalılar bütün olup biteni oldukça akla yakın biçimde anlatırlar. Barbarlar Yunanlılarla akşama kadar dövüşmüşler (zira diyorlar, Hamilkar akşama kadar dayanmıştır). Bu zaman içinde Kartacalı şef kampta kalmış, boyuna kurban keser, kesilen kurbanların gövdelerini olduğu gibi, bütün olarak yaktırdığı büyük bir ateşe atar, sevindirici belirtiler dilermiş. Askerlerinin yenildiklerini gördüğü sırada o hâlâ hayvanların bağırsaklarına kutsal sular serper dururmuş, kendisini de kaldırıp ateşe atmış; yanmış, parçasını bulamamışlar, böylece kaybolmuş. İster Fenikeliler, ister öbürlerinin anlattığı gibi olsun, gövdesi kaybolduktan sonra, Kartacalılar onun adına kurban kesmeye başlamışlardır, koloni kurdukları her kentte adına heykeller dikmişlerdir; en büyüğü Kartaca’dadır. Sicilya’da olanlar işte bu kadardır</span><span class="Character-Style-1 char-style-override-2"><a class="footnote-link" href="#footnote-225-331" id="footnote-225-331-backlink">331</a></span><span>.</span></p>

      <p class="paragraf"><span class="char-style-override-1">168.&nbsp;—</span><span>&nbsp;Kerkyralılara gelince, elçilere verdikleri cevaplar ve yaptıkları şeyler şunlardır: Sicilya’ya gidenler neler söylemişlerse, buraya gelenler de aynı şeyleri söylemişlerdi; Gelon’dan istenen şeylerin tıpkısı kendilerinden istenmişti. Hemen takviye göndermek ve birliğe katılmak üzere söz verdiler; Yunanistan’ın çiğnenmesine göz yumamayız, diye açıklıyorlardı durumlarını; o yenilirse eğer, nasıl olsa onlar da daha ilk günden köleleştirileceklerdi; bütün güçleriyle destek olacaklardı. İşte elçileri böyle hoş sözlerle karşılaşmışlardı. Ve Yunanistan’ın yardımına koşmak için altmış gemi donattılar, – ama bir hesapları vardı; gemileri yola çıkartmakta çok ağır davrandılar, Peloponez’e götürdüler ve Pylos yörelerinde ve Lakedaimon toprağı olan Tainaron Burnu’nda demirleyip orada kaldılar; orada ve bunalımlar içinde, savaşın sonunu beklediler. Yunanlıların kazanacaklarını pek sanmıyorlardı. Pers, büyük farkla zaferi kazanacak, bütün Hellas’ın efendisi olacaktı, bundan şüpheleri yoktu. Onun için böyle yapıyorlardı, Perse şunları diyebilmek için: “Büyük Kral, Yunanlılar bu çatışmaya bizi de karıştırmak istiyorlardı; gücümüz onlardan az değildi, savaşa girseydik bizim gemilerimizin sayısı öbürleri arasında en azı olmazdı. Tersine en çoğunu, elbette Atinalılar dışında, biz verirdik, ama bunu yapmadık, sana karşı çıkmak, yolunu kesmek istemedik.” Böyle söylemekle öbürlerinden daha iyi bir durum elde edebileceklerini sanıyorlardı ve sanırım öyle de olacaktı. – Öte yandan Yunanlılara karşı kullanacakları özür de hazırdı ve zaten bunu kullanmışlardır: Yunanlılar, neden yardıma gelmediniz diye çıkıştıkları zaman; “Biz altmış gemi donattık, ama mevsim rüzgârları bırakmadı, Malea Burnu’nu dönemedik,” dediler; bundan ötürü Salamis’e varamamışlardı, savaşa katılamamış olmaları hiç de alçaklıklarından değildi. İşte Yunanlıların isteklerini Kerkyralılar böyle atlattılar.</span></p>

      <p class="paragraf"><span class="char-style-override-1">169.&nbsp;—</span><span>&nbsp;Giritlilere gelince, bu işle görevli Yunanlılar geldiği zaman şöyle davrandılar: Delphoi’ye resmi elçiler gönderdiler, Yunanlılara yardım konusunu danıştılar. Pythia cevap verdi: “Aptallar! Menelaos’a yardım ettikten sonra Minos’un hışmına uğrayıp onca gözyaşı dökmüş, sızlanmış, Minos Kamikos’ta öldüğü zaman öcünü almak için onlar sizden yardımlarını esirgedikleri halde, siz bir barbarın kandırdığı kadın için onlara arka çıkmıştınız!” Bu cevap karşısında Giritliler bu çatışmanın dışında kalmaya karar verdiler.</span></p>

      <p class="paragraf"><span class="char-style-override-1">170.&nbsp;—</span><span>&nbsp;Şöyle anlatılır: Minos, Daidalos’u</span><span class="Character-Style-1 char-style-override-2"><a class="footnote-link" href="#footnote-225-332" id="footnote-225-332-backlink">332</a></span> <span>ararken Sikania’ya, bugünkü adıyla Sicilya’ya gelir ve burada acı bir ölümle ölür. Ama ondan sonraki zamanlarda Polikhna ve Praisia dışında tüm Giritliler, tanrısal bir özendirmeye uyarak ve güçlü bir donanma ile birlikte Sikania’ya giderler ve bugün Agrigentumluların yönetiminde olan Kamikos kentini beş yıl kuşatırlar. Ama alamazlar ve açlığa da dayanamazlar, kuşatmayı kaldırıp giderler. Deniz yolculuğu bunları İapygi açıklarına getirdiği sırada zorlu bir fırtına ile karaya düşerler; gemileri parçalanır, Girit’e dönebilmek için ellerinde hiçbir araç kalmaz, orada kalırlar ve Hyria kentini kurarlar; adalıyken anakaralı bir koloni olurlar, Giritli adını da Messapia İapygileri olarak değiştirirler. Hyria kentinden yayılıp başka siteler de kurarlar. Çok sonraları Tarantolular onları buradan atmaya kalkmışlar, ama kanlı bir bozgundan başka sonuç alamamışlardır; bizim bildiğimiz en büyük Yunan kırımı budur; Yunanlılarla birlikte Tarantolular da kurbanlar verdiler ve Khoiros oğlu Mikythos’un baskısı altında Tarantolulara yardıma gelen bazı Rhegionlular da üç bine kadar varan kayıplara uğradılar. Tarantoluların kayıp sayısı anıt–mezarda yazılı değildir. Anaxilaos’un kölesi olan bu Mikythos, Rhegium’da naip olarak kalmıştı; Thegion’dan kovulan ve Arkadia’da Tegea’ya gelip yerleşen ve Olympos’a bilinen bir sürü heykeli sunan adam budur.</span></p>

      <p class="paragraf"><span class="char-style-override-1">171.&nbsp;—</span><span>&nbsp;Rhegion ve Taranto için bu söylediklerim, hikâyemin içerisinde bir çıkıntıdır. Boşalan Girit’te diye anlatırlar Praisialılar, yeni bir halk gelip yerleşti, içlerinde başkaları da vardı, ama çoğu Yunanlıydı; Minos’un ölümünden sonraki üçüncü kuşakta Troya savaşı oldu, bu savaşta Giritliler Menelaos’u savunmak için az çaba harcamadılar. Bunun cezası olarak, Troya dönüşü açlık ve salgın hastalık başladı; hem kendileri, hem sürü hayvanları kırıldılar, o kadar ki, Girit ikinci bir sefer boşaldı, üçüncü sefer olarak yeni bir insan topluluğu geldi, ikinciden artakalmış olanlarla karıştı ve işte bugünkü Giritliler bunlardır. Pythia onlara bu felaketleri hatırlatarak Yunanlılara yardım heveslerini kırmış oluyordu.</span></p>

      <p class="paragraf"><span class="char-style-override-1">172.&nbsp;—</span><span>&nbsp;Thessalialılara gelince, kendilerinin de dedikleri gibi, başta Medlerin kollarını istemeyerek atılmışlardı, zira Aleuadların çevirdikleri dolaplardan hoşlanmıyorlardı. Persin Avrupa’ya geçmek için hazırlandığını haber aldıkları zaman, İsthmos’a elçiler gönderdiler. İsthmos’da Yunanistan delegelerinden bir komite toplanmış bulunuyordu, bunlar Hellen ülkesinin çıkarları uğruna çalışmak isteyen sitelerin vekilleriydiler. Bunların yanına gelen Thessalia elçileri şunları söylediler: “Yunanlılar, Thessalia’nın ve Yunanistan’ın baştan başa istila edilmesini önlemek için Olympos Dağı’nın geçidini korumak gerekir. Biz orayı sizinle birlikte korumaya hazırız; bunun için sizin de güçlü bir ordu göndermeniz gerekir; gönderemezseniz, biz de Pers ile anlaşma yaparız, bunu iyi biliniz. Yunanistan’ın en uçtaki mevzii biziz diye, sırf sizi savunmak için tek başımıza kırılmamız olmaz. Bize yardım etmek istemediğiniz andan itibaren, bizi hiçbir şeyle zorlayamazsınız, zira olmayacak şeyi kimse zorlayamaz. O zaman biz de kendi başımızın çaresine bakarız.” Thessalialılar böyle konuştular.</span></p>

      <p class="paragraf"><span class="char-style-override-1">173.&nbsp;—</span><span>&nbsp;Yunanlılar, bunun üzerine dağ zincirini korumak için deniz yolundan bir kara ordusu göndermeye karar vermek zorunda kaldılar. Çarçabuk toplanan ordu, Euripos Boğazı’ndan geçti. Akhaia’da Alos’a varınca</span><span class="Character-Style-1 char-style-override-2"><a class="footnote-link" href="#footnote-225-333" id="footnote-225-333-backlink">333</a></span> <span>karaya çıktı ve gemileri orada demir üzerinde bırakarak karadan Thessalia’ya doğru yollandı; Tempe vadisine, aşağı Makedonia’yı Thessalia’ya bağlayan geçide ulaştı ki, bu Peneios ırmağının Olympos ile Ossa arasında kazdığı geçittir. Yunanlılar burada kamp kurdular. On bin kadar hoplit vardı, buna Thessalia atlıları da ekleniyordu. Lakedaimonluların başında, kral hanedanından olmadığı halde polemarkhoslar arasından seçilmiş olan Karenos oğlu Euainetos bulunuyordu; Atinalıların Neokles oğlu Themistokles. Orada birkaç günden çok kalmadılar; zira Makedonialı Amyntas oğlu Alexandros’un elçileri geldiler, gelen ordunun karada ve denizde ne kadar güçlü olduğunu anlattılar, bu geçidi tutup istilacı orduların dalgaları altında ezilmektense, kurdukları kampı kaldırmalarını söylediler. Kendilerine iyilik olsun diye söylenmiş olduğundan şüphe etmedikleri bu düşünce, onlara doğru göründü, kolay inandılar. Bana kalırsa, böyle uysal davranmalarında korkunun payı büyüktür; zira Thessalia’ya açılan bir başka geçidin daha varlığını öğrenmişlerdi. Bu geçit, Yukarı Makedonia’da, Gonnos dolaylarında, Perrhaibia içerisindeydi; gerçekten de Kserkses ordusu buradan girmiştir. Yunanlılar gemilere binip İsthmos’a döndüler.</span></p>

      <p class="paragraf"><span class="char-style-override-1">174.&nbsp;—</span><span>&nbsp;Bu Thessalia’ya asker gönderme işi, kralın Asya’dan Avrupa’ya geçmeden önce henüz Abydos’da bulunduğu zamana rastlar. Öbürlerinin kendilerini bırakıp gittiklerini gören Thessalialılar, hiçbir art niyet gütmeden ve büyük istekle Medlerden yana geçtiler; o kadar ki, sefer boyunca kral katında pek değerli silah arkadaşları olarak sivrildiler.</span></p>

      <p class="paragraf"></p>

      <p class="arabaslik-sol">Yunan Donanması Artemision’da – Thermopylai</p>

      <p class="paragraf"></p>

      <p class="paragraf"><span class="char-style-override-1">175.&nbsp;—</span><span>&nbsp;Yunanlılar İsthmos’a dönünce, Aleksandros’un verdiği bilgilerin ışığında, savaşın nasıl ve nerede yapılması konusunu görüştüler. Thermopylai Geçidi’ni tutmak fikri ağır basıyordu, zira Thessalia’ya açılan geçitten çok daha dardı; sonra tek boğazdı ve en önemlisi, yurtlarına daha yakındı. Yunanlıların Thermopylai’de tuzağa düşüp sarıldıkları keçi yoluna gelince, oraya gelmeden önce bundan haberleri yoktu, geldikten sonra Trakhislilerden öğrenmişlerdir. En sonunda barbarı Yunanistan’a bırakmamak için bu geçidi tutmak fikrinde birleştiler; donanmaya gelince, o da Artemision Burnu’na gidecek Histiaiotis toprakları karşısında bekleyecekti; Thermopylai ve Artemision birbirine yakındır, böylece iki kuvvet birbirinden uzaklaşmamış olacaktı; buraların görünümü şöyledir:</span></p>

      <p class="paragraf"><span class="char-style-override-1">176.&nbsp;—</span><span>&nbsp;En önce buraya kadar açık deniz olan Thrak Denizi, Artemision’da daralır, boğaz haline gelir. Skiathos adası ile Thessalia’nın Magnesia</span><span class="Character-Style-1 char-style-override-2"><a class="footnote-link" href="#footnote-225-334" id="footnote-225-334-backlink">334</a></span> <span>kıyıları arasında geçit olur, boğazın çıkışında Euboia kıyıları ve üzerinde Artemis tapınağı bulunan Artemision Burnu seçilir. Öbür yandan Yunanistan’a Trakhis topraklarından giren yol ise en dar olduğu yerde yarım phletron genişliğindedir. Civar yerlere bakılırsa en dar yerin burası olmadığı görülür; en dar yer Thermopylai’nin önünde ve arkasındadır. Alpenos yakınlarında, Thermopylai’nin arkasına düşeni tam bir araba geçebilecek genişliktedir; bir de önde, Phoinix ırmağından pek uzak değil, Anthela kenti yanında, burası da ancak bir araba geçebilecek kadardır. Thermopylai’nin batı yönü Oita dağlarıdır, çok yüksek, sarp, aşılmaz dağlardır, doğu yönünde yol bataklık bölgede denizle çevrilidir. Bu yol üzerinde sıcak su gözleri vardır ki, yerliler bunlara, “Kazan”lar derler, bunların yakınında Herakles’e adanmış bir sunak yapılmıştır. Bu yolun üzerinde bir duvar yapılmıştı, hatta eskiden kapılarla da süslüydü. Bunu Phokisliler Thessalialılara karşı yapmışlardı, onların Thesprotia’dan kalkıp, bugün de oturmakta oldukları Aiolis’e gelmelerinden korkuyorlardı. Kendilerini köle yapmak isteyen bu ulusun yaptığı akınlara karşı alınmış bir tedbirdi; hatta o dönemde sıcak kaynakları da ustalıkla getirip yola akıtmışlardı. Maksatları, yol su dolu hendeklerle kesilsin, geçilmez hale gelsindi, zira hep Thessalialıların buraları ele geçirmelerini olanaksız hale getirecek çareler peşinde koşuyorlardı. Bu eski duvar, çok eskilerde yapılmıştır ve zamanla epeyce aşınmıştır. Yunanlılar duvarı yeniden yükseltmeyi ve Yunanistan’ın eşiğini barbarlara kapamak için burayı elde tutmayı uygun buldular. Yolun çok yakınında Alpenos adında bir köy vardı; yiyeceklerini oradan sağlayabileceklerini düşünüyorlardı.</span></p>

      <p class="paragraf"><span class="char-style-override-1">177.&nbsp;—</span><span>&nbsp;Bu stratejik noktalar, düşmana karşı koymak için Yunanlılara uygun görünüyordu; her şeyi düşünmüşler, hesaplamışlardı, barbarlar bu noktalarda yaya ve atlı birlikleri rahat kullanamazlardı; onun için istilacının darbesini burada karşılamaya karar verdiler. Persin Pieria’ya geldiğini öğrendikleri zaman İsthmos’da toplanmış olan birlikler ayrıldılar, bir bölüğü karadan Thermopylai’ye, bir bölümü denizden Artemision Burnu’na yollandı.</span></p>

      <p class="paragraf"><span class="char-style-override-1">178.&nbsp;—</span><span>&nbsp;Böylece savaş postalarına ayrılmış olan Yunanlılar acele düşmana karşı yürüyorlardı. Bu arada Yunanistan için olduğu kadar kendileri için de telaşa düşmüş olan Delphoililer da tanrıdan öğüt istiyorlardı; rüzgârlara yalvarın diye cevap aldılar, zira onlar Yunanistan’ın en değerli müttefikleri olacaklardır. Bu orakli alan Delphoililer, tanrının kendilerine vermiş olduğu düşünceyi, özgürlükleri için çırpınan bütün Yunanlılara duyurdular ve barbarın zulmü altında yaşayan Yunanlılar da mesajdan ötürü onlara karşı sonsuz bir şükran duydular. Hemen arkasından Delphoililer, Thyia’da rüzgârlar adına bir sunak ayırdılar, ki burada o ülkeye adını vermiş olan Kephisos kızı Thyia’nın kutsal alanı vardır. Orada kurbanlar kestiler ve bugün de orakle bağlı kalarak rüzgârlardan iyilik bekler, dua ederler.</span></p>

      <p class="paragraf"><span class="char-style-override-1">179.</span><span class="char-style-override-1">&nbsp;—</span><span>&nbsp;Therma demir yerinde toplanmış olan Kserkses donanmasını korumak için kol gezmek üzere en hızlı yelkenlilerden on tanesi ayrılmıştı, bunlar doğru Skiathos üzerine dümen tuttular; adanın önünde nöbet bekleyen üç Yunan gemisi vardı, biri Troizen, biri Aigina, biri de Attika gemisiydi; bunlar barbar kadırgaları görünür görünmez kaçmaya başladılar.</span></p>

      <p class="paragraf"><span class="char-style-override-1">180.&nbsp;—</span><span>&nbsp;Praxinos komutasındaki Troizen teknesi hemen, peşindeki barbarların ellerine düşmüştü, bu gemideki denizcilerin en güzelini alıp geminin burnuna götürdüler ve orada kafasını kestiler, Yunanlılardan aldıkları esirlerin en güzeli kendilerine uğur getirsin istiyorlardı. Kurban olarak kesilen askerin adı Leon’du; bu terslik, başına adından ötürü gelmiş olamaz mı?</span><span class="Character-Style-1 char-style-override-2"><a class="footnote-link" href="#footnote-225-335" id="footnote-225-335-backlink">335</a></span></p>

      <p class="paragraf"><span class="char-style-override-1">181.&nbsp;—</span><span>&nbsp;Asonides komutasındaki Aigina triremi ise onlara akla karayı seçtirdi; İskhenoos oğlu Pytheas gemideydi, o gün harikalar yarattı; gemi ele geçtikten sonra, bütün gövdesi baştan aşağı dilim dilim doğranıncaya kadar silah elde dövüştü; yere düşmüştü, ölmüyordu, hâlâ soluk alıyordu. Persler hayran kalmışlardı, ölmesin diye didinmeye başlamışlardı; yaralarına mür sürdüler, incecik bezlerle sardılar; geri döndükleri zaman, onu arkadaşlarına gösterdiler, herkes saygı ile karşıladı ve hoş tuttu; buna karşılık aynı gemide ele geçenlerin tümü köle sayıldılar.</span></p>

      <p class="paragraf"><span class="char-style-override-1">182.&nbsp;—</span><span>&nbsp;Üç gemiden ikisi böyle yakalanmıştı; Atinalı Phormos komutasında bulunan üçüncüsü Peneios’un ağzına kadar kaçtı, orada karaya vurdu. Barbarlar gemiyi geçirdiler, ama içindekileri hayır, zira onlar gemi karaya oturur oturmaz, çarçabuk gemiyi bırakıp gitmişler ve Thessalia üzerinden Atina’ya dönmüşlerdi.</span></p>

      <p class="paragraf"><span class="char-style-override-1">183.&nbsp;—</span><span>&nbsp;Artemision Burnu yanında demirli bekleyen Yunanlılar bu olayları, Skiathos’dan verilen ateş işaretleriyle öğrenmişlerdi. Korkuya kapıldıkları için Artemision’dan demir aldılar ve Euripos’u korumak amacıyla Khalkis’e gittiler. Euboia’nın yüksek yerlerine gözcüler koydular. –On barbar gemisinden üçü Skiathos ile Magnesia arasında bulunan Myrmex adındaki kayalık adacığa gittiler, yanlarında getirmiş oldukları dikmetaşı diktiler. Önünde engel kalmamış olan donanma tümü ile Therma Körfezi’nden çıkarak yelken açtı; kralın Therma’dan çıkışının on birinci günüydü.– Bu Myrmex kayalığını onlara Skyroslu Pammon haber vermiş, yerini de göstermişti. Barbarlar Magnesia’daki Sepias Burnu’na kadar olan yolu, bütün bir gün süren deniz yolculuğu ile aldılar ve bu burun ile Kasthanaia kenti arasında uzanan kıyılara vardılar.</span></p>

      <p class="paragraf"></p>

      <p class="arabaslik-sol">Pers Ordusunun Toplam Sayısı</p>

      <p class="paragraf"></p>

      <p class="paragraf"><span class="char-style-override-1">184.&nbsp;—</span><span>&nbsp;Buraya kadar ve Thermopylai Boğazı’na kadar ordunun hiçbir kaybı olmamıştı ve bu anda gene korkunç bir insan yığını halindeydi; ben sayıları toplayarak şöyle buldum: İmparatorluğa bağlı uluslardan toplanmış yerli tayfalar olarak gemi başına ortalama iki yüz kişi hesabıyla, yalnız Asya’da donatılmış olan bin iki yüz yedi gemide iki yüz kırk bir bin dört yüz kişi vardı. Ayrıca bu gemilerde ulusların verdiği savaşçılardan başka, Med, Sakes ya da Pers asıllı otuzar deniz askeri bulunuyordu ki, bunların toplamı da otuz altı bin iki yüz onu buluyordu. Bu iki toplama bir de elli kürekli gemilere yüklenmiş olan insanları katalım ki, bunların her birinde, bir eksik bir fazla seksen kişi vardı; bu çeşitten gemilerin sayısı ise daha önce de söylemiş olduğumuz gibi, üç bini buluyordu; demek ki bunlarda da iki yüz kırk bin kişi bulunuyordu. İşte Asya’da hazırlanan donanma böyleydi; hepsi birden beş yüz on yedi bin altı yüz on kişi tutar. Kara ordusu bir milyon yedi yüz bin yaya, seksen bin atlı, bunlara develere binen Arapları ve savaş arabaları kullanan Libyalıları da ekleyelim ki, yirmi bin de bunlar için koyuyorum; sonuç, kara ve deniz, ikisi birden toplam olarak iki milyon üç yüz on yedi bin altı yüz on kişi yapar. Bu sayı Asya’dan getirilen orduyu gösterir, peşindeki uşak takımı ile taşıma gemileri ve bunların tayfaları bu sayının dışındadır.</span></p>

      <p class="paragraf"><span class="char-style-override-1">185.&nbsp;—</span><span>&nbsp;Ama bütün bu sayılara bir de Avrupa’dan toplananları katmak gerekir; burada gerçeğe en yakın olduğunu sandığım sayıları veriyorum. Gemi olarak Trakya Yunanlıları ve Trakya’ya yakın adalar yüz yirmi gemi donatmışlardı; şu halde bu gemiler için yirmi dört bin sayısını buluruz. Ayrıca Trakyalılardan, Paionialılardan, Eordialılardan ve Bottiaialılardan, Khalkislilerden, Bryglerden, Pierialılardan, Makedonialılardan, Perrhaibialılardan, Enienlerden, Doloplardan, Magnetialılardan, Akhaialılardan, Trakya kıyılarında oturan herkesten derlenmiş bir kara ordusu daha vardı; bunların toplamı da bence üç yüz bin kişi tutar. Şimdi bu yüz binlerce insanı Asya’dan gelmiş olanlara katınca, savaşçı sayısı olarak toplam iki milyon altı yüz kırk bir bin altı yüz on kişi buluruz.</span></p>

      <p class="paragraf"><span class="char-style-override-1">186.&nbsp;—</span><span>&nbsp;Bu sayı savaşçıları gösterir, bunlarla birlikte giden uşaklar, erzak taşıyan gemilerin tayfaları, ayrıca donanmaya bağlı öbür taşıt gemilerinin tayfaları sayılsa, benim fikrimce, öbüründen az çıkmaz, çok çıkar; ama biz daha çok daha az demeyelim, eşit sayalım; eşit saydığımıza göre, bu servisler de savaşçıları gösteren sayılar gibi milyonlar ve yüz binlerle gösterilecektir. Sonuç olarak Dareios oğlu Kserkses, Sepias Burnu’na kadar ve Thermopylai’ye kadar, toplam beş milyon iki yüz seksen üç bin iki yüz yirmi kişi getirmiş olmaktadır.</span></p>

      <p class="paragraf"><span class="char-style-override-1">187.&nbsp;—</span><span>&nbsp;</span><span>Kserkses ordusunun toplam sayısı buydu. Ekmek pişiren kadınlar, odalıklar, iğdişler tam olarak ne kadardılar kimse bilmez, yük hayvanları ve bagajları taşıyan öbür hayvanlar, ordunun peşinden gelen Hint köpekleri de öyle; bunların sayısı hesaba vurulamazdı. Bundan ötürü kimi ırmaklardaki suyun yetmemesine hiç şaşmam; beni asıl şaşırtan bu kadar bin insana yetecek yiyeceğin sağlanabilmiş olmasıdır. Hesaba vuruyorum, adam başına günde, fazla değil, bir khoinix buğday desek, günde yüz on bin üç yüz kırk medimnos yapar. Ve kadınları, iğdişleri, hayvanları, köpekleri saymıyorum. – Bu milyonlarca insanın, güzellik ve boy bos bakımından, hiçbiri zafer tacına Kserkses’den daha çok layık değildi ve bu imparatorluğa yakışmıyordu.</span></p>

      <p class="paragraf"></p>

      <p class="arabaslik-sol">Fırtına</p>

      <p class="paragraf"></p>

      <p class="paragraf"><span class="char-style-override-1">188.&nbsp;—</span><span>&nbsp;Therma’dan çıkan donanma denize açıldıktan ve gelip Kasthanaia kenti ile Sepias Burnu arasında Magnesia’ya yanaştıktan sonra, ilk gelen gemiler kıyıya yakın demir attılar, öbürleri de onlara yakın yerlerde demirlediler; kumsal pek büyük değildi; onun için gemiler sekiz saf halinde derinliğine dizilmişlerdi ve açık denize doğru bir çıkıntı yapıyorlardı. Gece böyle geçti. Gökyüzü açıktı, havada esinti yoktu, ama gün ağarırken deniz kabarmaya başladı, doğudan bindiren ve yerlilerin Hellespontoslu dedikleri rüzgârla, zorlu bir fırtına patladı. Rüzgârın gelmekte olduğunu gören ve demirlediği yer uygun olan herkes, fırtına iyice bastırmadan önce gemilerini karaya çekmek için koştular ve çektiler, gemileri de kendileri de selamete çıktılar; ama boraya açık denizde yakalanan gemilerin kimisi Pelion yörelerindeki İpnoi denilen yere doğru, kimisi de kıyıya sürüklendi; kıyıya sürüklenenlerin kimisi Sepias Burnu’nun çevresinde karaya vurdu, kimisini de dalgalar Meliboia ve Kasthanaia dolaylarına attılar. Fırtına önünde durulur gibi değildi.</span></p>

      <p class="paragraf"><span class="char-style-override-1">189.&nbsp;—</span><span>&nbsp;Şöyle bir şey anlatırlar, güya Atinalılar bir orakle uyarak Boreas’ı yardıma çağırmışlar</span><span class="Character-Style-1 char-style-override-2"><a class="footnote-link" href="#footnote-225-336" id="footnote-225-336-backlink">336</a></span><span>, çünkü özel bir orakl almışlar, güveyinizden yardım isteyiniz diyormuş. Bir Yunan anlatısı var; Boreas, Erekhtheus kızı Oreithyia adında Attikalı bir kadının kocasıdır; anlatının gelişine göre, güveyi deyince Atinalıların aklına Boreas’ın gelmesi bundan. Euboia’da Khalkis’deydiler; fırtına belirtileri başlar başlamaz, hatta daha önce, Boreas ve Oreithyia’yı yardıma çağırdılar, kurbanlar kestiler, kendilerini korumaları ve barbar gemilerini, daha önce Athos Dağı yakınlarında yaptıkları gibi parçalamaları için dua ettiler. Sahiden bundan ötürü mü saldırdı Boreas, demir üzerinde duran barbar gemilerinin üzerine? Evet diyemem; ama Atinalıların bu iyiliği Boreas’dan bildikleri bir gerçektir, daha önce de iyiliğini gördük derler ve Atina’ya dönüşlerinde İlissos kıyılarında onun adına bir de tapınak kurmuşlardır.</span></p>

      <p class="paragraf"><span class="char-style-override-1">190.&nbsp;—</span><span>&nbsp;</span><span>Ne kadar az tutsak, bu kaza barbarlara en azından dört yüz gemiye oturmuştur, sayısız adam ve eşya kaybı da ayrı. Sepias Burnu yakınında toprakları olan Magnesia yurttaşı Kratines oğlu Ameinokles, bu kazadan sonra adamakıllı yükünü tutmuştur; Perslerin hazinelerini bulmuş ve topraklarını bir yığın inanılmaz zenginliklerle doldurmuştur. Yalnız zengin olmuş, ama talih başka yönden yüzüne gülmemiştir; o da yaralıydı, kaderin korkunç bir oyununa uğramış, oğlunun kanına girmişti.</span></p>

      <p class="paragraf"><span class="char-style-override-1">191.&nbsp;—</span><span>&nbsp;Erzak taşıyan gemilerin ve batan başka gemilerin haddi hesabı yoktu; o kadar ki, bu felaketten sonra Thessalialıların saldırısından çekinen amiraller, donanmanın çevresine gemilerin enkazından yüksek bir metris çevirmişlerdir. Fırtına üç gün kudurdu; Maglar kurbanlar keserek, rüzgârı yatıştırmak için afsunlar yaparak, Thetis’e ve Nereidlere kurbanlar adayarak, sonunda dördüncü gün fırtınayı yatıştırabildiler, – tabii bu kadar azdıktan sonra kendi kendine yatışmadı ise eğer. Thetis’e kurban kesmeleri, İonialılardan öğrenmiş oldukları şu hikâyeden ki, Peleus onu buradan kaçırmış ve bütün bu Sepias Burnu kıyıları, öbür Nereidlerle beraber, onunmuş.</span></p>

      <p class="paragraf"><span class="char-style-override-1">192.&nbsp;—</span><span>&nbsp;Dördüncü gün, demek rüzgâr dinmişti. Euboia tepelerindeki gözcüler, fırtınanın ikinci günü, fırtınanın yaptığı zararı acele koşup Yunanlılara haber vermişlerdi. Yunanlılar bu haberi alır almaz Kurtarıcı Poseidon’a dualar etmeye başladılar, şerefine kutsal sular serptiler; sonra artık önlerinde az bir gemi kalmış olacağı düşüncesiyle yeniden Artemision Burnu’na koştular. Ve böylece ikinci sefer Artemision Burnu’nda nöbete girdiler ve işte o günden sonradır ki, Poseidon’u Kurtarıcı adı ile yücelttiler ve bugün de onu böyle anarlar.</span></p>

      <p class="paragraf"><span class="char-style-override-1">193.&nbsp;—</span><span>&nbsp;Rüzgâr düşüp deniz yatışınca barbarlar gemilerini yeniden denize indirdiler ve kıyı boyu ilerlemeye başladılar; Magnesia Burnu’nu döndüler ve dosdoğru Pagasai’ye ulaşan körfeze dümen tuttular. Post peşinde Kolkhis’deki Aia’ya doğru gitmekte olan Jason’un ve Argo gemisindeki öbür yoldaşlarının Herakles’i su getirmek için çıkardıkları, sonra da bırakıp gittikleri yer, işte bu Magnesia kıyılarındadır; buradan su aldıktan sonra açık denize çıkacaklarından kinaye olarak bu yer Aphetai adını almıştır</span><span class="Character-Style-1 char-style-override-2"><a class="footnote-link" href="#footnote-225-337" id="footnote-225-337-backlink">337</a></span><span>. Kserkses’in gemileri işte burada demirlediler.</span></p>

      <p class="paragraf"><span class="char-style-override-1">194.&nbsp;</span><span class="char-style-override-1">—</span><span>&nbsp;Gemilerden filonun en uç kanadında bulunan ve epeyce açığa kaymış olan on beş tanesi, Artemision Burnu’nda nöbete giren Yunan gemilerini şöyle böyle görmüştü. Barbarlar, bunları kendi gemileri sandılar, üstlerine gittiler ve düşmanın ortasına düştüler; bu gemilerin komutanı Aiol kenti Kyme valisi olan Thamasios oğlu Sandokes’di; bu, Kral Dareios’un bir zamanlar çarmıha gerdirmiş olduğu adamdır, o sırada krallık yargıçları arasında bulunuyordu ve onun rüşvet yiyerek haksız bir karar verdiğine kanaat getirmişti. Adam havaya asıldıktan sonra, Dareios, bu adamın kral hanedanına yapmış olduğu hizmetlerin kusurlarını örtecek kadar çok olduğunu düşündü; bu düşüncenin ışığında Dareios yanlış davranmış olduğuna, acele ettiğine karar verdi. İşte bu adam bu kötü işten, kralın gazabından ve ölümden kurtulmak suretiyle sıyrılabilmişti, ama ikinci bir kez kurtulamayacaktı, bu sefer kayıklarıyla beraber Yunanlıların ortasına düşmüştü; çünkü düşmanın üstlerine doğru geldiğini gören Yunanlılar, onların yanıldıklarını anlamışlar ve denize açılarak kolayca ele geçirmişlerdir.</span></p>

      <p class="paragraf"><span class="char-style-override-1">195.&nbsp;—</span><span>&nbsp;Bu gemilerden birinde Karia’nın Alabanda tyranı Aridolis yakalandı; bir başka gemide Paphoslu kaptan Demonoos oğlu Penthylos yakalandı; bu, sefere on iki gemiyle katılmış, Sepias Burnu’nda patlayan fırtınada on birini kaybetmişti. Elinde kalan sonuncuyu da Artemision’a gelirken kaybetmiş, kendisi de yakalanmıştı. Yunanlılar tutsakları sorguya çekip Kserkses ordusu hakkında istediklerini öğrendikten sonra, zincire vurup Korinthos’a, İsthmos’a gönderdiler.</span></p>

      <p class="paragraf"><span class="char-style-override-1">196.&nbsp;—</span><span>&nbsp;Barbarların deniz ordusu, başına gelenleri yukarıda anlattığımız Sandokes komutasındaki on beş gemi eksik olarak Aphetai’ye varmıştı. – Kserkses ve kara ordusu Thessalia’yı ve Akhaia’yı geçmiş ve iki gün süren bir yolculuktan sonra Malislilerin oturdukları yerlere girmişti. Kserkses, Thessalia’da at yarışları tertiplemişti, kendi atlarıyla Thessalia atlarını yarıştırmak istiyordu, en iyi atların Thessalia’da yetiştiğini duymuştu, bunları deneyecekti; Yunan kısrakları çok geride kaldılar. Thessalia ırmakları içerisinde orduya su yetiştiremeyen bir tek Onokhonos oldu; ama Akhaia’yı sulayan ırmaklardan hiçbiri, hatta en büyükleri olan Epidanos, ordunun su ihtiyacını karşılayamadı ya da ancak karşılayabildi.</span></p>

      <p class="paragraf"><span class="char-style-override-1">197.&nbsp;—</span>&nbsp;Kserkses, Akhaia’da Alos’a geldiği zaman, kendisine ilgi çekici şeyler göstermek isteyen kılavuzları, Zeus Laphystios tapınağı ile ilgili yerli bir hikâye anlattılar: Aiolos oğlu Athamas<span class="Character-Style-1 char-style-override-2"><a class="footnote-link" href="#footnote-225-338" id="footnote-225-338-backlink">338</a></span>, Phrixos’u öldürmek üzere İno ile komplo kurmuş; sonradan Akhaialılar bir oraklin buyruğuna uyarak, suçlunun soyundan gelenlere şunu yapmışlar: Bu ailenin büyüğüne Halkevi’ne girmeyi yasak etmişler ve kapıda nöbet beklemişler. (Akhaialılar, Prytaneion’a Halkevi derler.) Eğer girerse, ancak kurban olarak ölüme gitmek üzere çıkabilecekti. Bu adamların böylece birçok kez işkenceye yollandıkları görülmüş, onlar da korkudan başka bir ülkeye kaçmışlar; eğer döner ve yakalanırsa Prytaneion’a götürülüyorlarmış ve kılavuzlar başlarına şerit taçlar konmuş olan kurbanın nasıl alayla ölüme götürüldüğünü ayrıntılarıyla anlatıyorlardı. Phrixos oğlu Kytissoros’un torunlarının alın yazısı böyledir; niçin bu ceza? Şunun için, Akhaialılar bir orakle uyarak Aiolos oğlu Athamas’ın kanı ile topraklarını arındırmak istedikleri zaman, Kolkhis’deki Aia’dan gelen Kytissoros, onu ölümden kurtarmış ve böylelikle torunları üzerine tanrısal gazabı çekmişti. Bu anlatıyı dinleyen Kserkses, kutsal ormanın yanına geldi, ama içeriye girmekten çekindi; askerlerini de sokmadı ve Athamas’ın torunlarının evine karşı da kutsal alana gösterdiği saygının aynını gösterdi.</p>

      <p class="paragraf"><span class="char-style-override-1">198.&nbsp;—</span><span>&nbsp;Thessalia ve Akhaia’dan geçerken işte bu olmuştu; bu ülkelerden çıkarak Kserkses Malis’e girdi, uzun bir körfez, her gün sular kabarır ve çekilir. Bu körfezden sonra engin bir vadidir, kimi yeri geniş, kimi yeri dar. Bu vadinin çevresi bütün Malis ülkesini kucaklayan yüksek, aşılamaz dağlardır; bunlara Trakhis kayalıkları derler. Akhaia’dan gelirken bu körfezin yakınında rastlanan ilk kent Antikyra’dır; burasını Enienlerin ülkesini geçerek denize dökülen Sperkheios sular. Bundan aşağı yukarı yirmi stad ötede Dyras adında bir başka ırmak vardır, anlatıya göre, alevler arasında kalan Herakles’i kurtarmak için fışkırmıştır. Bir yirmi stad ötede gene bir başka ırmağa rastlanır ki, bu da Melas’dır.</span></p>

      <p class="paragraf"><span class="char-style-override-1">199.&nbsp;—</span><span>&nbsp;Trakhis kenti Melas’dan hemen beş stad ötededir. Bütün bu bölgenin denizle dağlar arasında en çok genişlediği yer burasıdır; burada iki bin iki yüz plethron ova vardır; Trakhis, dağın yanında kurulmuştur. Trakhis topraklarını çevreleyen bu yüksek tepeler, kentin güneyinde bir geçit verirler ve Asopos bu yarıktan dağ diplerinden akar.</span></p>

      <p class="paragraf"><span class="char-style-override-1">200.&nbsp;—</span><span>&nbsp;Asopos’un güneyinde bir başka su akar, Phoinix. O kadar büyük değildir; tepelerden iner ve Asopos’a karışır. İşte buraların en dar yeri Phoinix dolaylarıdır; tam bir araba geçecek kadar genişlikte bir patikadan ibarettir. Phoinix, Thermopylai’den on beş staddır. Phoinix ile Thermopylai arasında Anthela kasabası vardır, Asopos burasını suladıktan sonra denize dökülür. Çevresinde geniş bir alan vardır, bu alanda Amphiktyonilerin patronu</span><span class="Character-Style-1 char-style-override-2"><a class="footnote-link" href="#footnote-225-339" id="footnote-225-339-backlink">339</a></span><span>, Demeter tapınağı ile Amphiktyonilerin makamları ve Amphiktyon’un kendi tapınağı vardır.</span></p>

      <p class="paragraf"><span class="char-style-override-1">201.&nbsp;—</span><span>&nbsp;Kserkses’in kampı Trakhis topraklarında, Malis’deydi, Yunanlılarınki de Yunanlıların Thermopylai (Thermopyller) ve yerliler ile komşularının sadece Pylai dedikleri yerdeydi. Her iki taraf da bu yerlerde kamp kurmuşlardı, birisi Trakhis kuzeyinde kalan ülkelerin tümünün sahibiydi; öbürü bu bölgeden güneye doğru uzanan toprakları tutuyordu.</span></p>

      <p class="paragraf"><span class="char-style-override-1">202.&nbsp;—</span><span>&nbsp;Burada Persin gelmesini bekleyen Yunanlılar şunlardı: Sparta’dan üç yüz hoplit, Tegea’dan ve Mantineia’dan yarı yarıya olmak üzere bin, Arkadia’da Orkhomenos’dan yüz yirmi, Arkadia’nın geri kalan bölümlerinden bin, Arkadia’dan bu kadar. Korinthos’dan dört yüz, Phlius’dan iki yüz, Mykenai’den dört yüz. Bunlar da Peloponez’den gelenler. Boiotia’dan yedi yüz Thespia ve dört yüz Thebai askeri.</span></p>

      <p class="paragraf"><span class="char-style-override-1">203.&nbsp;—</span><span>&nbsp;Bunlardan başka Opus’dan çağrıya koşmuş olan Lokrislilerin tümü ve bin Phokisli vardı. Gerçekten onlara çağrıda bulunmuşlardı ve bildirmişlerdi ki, kendileri öncüden başka bir şey değildirler, müttefiklerin geri kalanları bugün yarın beklenmektedir. Deniz kıyısını Atinalılar, Aiginalılar ve donanmanın tayfalarını sağlamış olanlar korumaktadırlar, onun için korkacak bir şey yoktur, zaten Yunanistan üzerine yürüyen bir tanrı değildir, bir insandır ve dünyaya geldikten sonra hiçbir zaman felakete uğramayacak olan bir ölümlü yoktur, hiçbir zaman da olmayacaktır. Tersine, belanın büyüğü, büyük olana gelir; demek ölümlü bir insandan başka bir şey olmadığına göre, istilacı da şanını yitirmeye mahkûmdur. – Söz konusu bu iki ulus, durumu öğrendikten sonra, yardım olmak üzere Trakhis bölgesinde bir ordu göndermişlerdi.</span></p>

      <p class="paragraf"></p>

      <p class="arabaslik-sol">Leonidas</p>

      <p class="paragraf"></p>

      <p class="paragraf"><span class="char-style-override-1">204.&nbsp;—</span><span>&nbsp;Her bölge askerinin başında kendi sitelerinden şefler vardı, ama en çok beğenileni, ordunun başkomutanı olan Lakedaimonlu Leonidas’dı, Anaxandridas’ın oğlu, Leonların, Eurykratideslerin, Anaxandrosların, Eurykrateslerin mirasçısıydı. Polydoros, Alkamenes, Telekleos, Arkhelaos, Hegesilaos, Doryssos, Leobotes, Ekhestratos, Agis, Eurysthenes, Aristodemos, Aristomakhos, Kleodaios, Hyllos ve Herakles soyundan geliyordu. Ve hiç beklenmediği halde Sparta kralı olmuştu.</span></p>

      <p class="paragraf"><span class="char-style-override-1">205.&nbsp;—</span><span>&nbsp;Kendinden büyük iki erkek kardeşi vardı, Kleomenes ve Dorieus, kral olma ümidi çok uzaktı. Ama Kleomenes erkek evlat bırakmadan ölmüştü. Dorieus ise sağ değildi; Sicilya’da ölmüştü. Krallık böylece Kleombrotos’dan önce doğmuş olan Leonidas’a kalmıştı (Kleombrotos, Anaxandridas’ın en genç oğluydu); ayrıca Kleomenes’in kızlarından biriyle evlenmişti. Thermopylai’ye o gelmiş, tam erkeklik çağında ve hepsi de aile babası seçkin üç yüz adamı da beraber getirmiştir. Bu sefer için Thebailileri de kendisine katmıştı, bunların başında Eurymakhos oğlu Leontiades vardı, sayılarını da söylemiştim. Leonidas’ın, bütün Yunanlılar içinde yanına yalnız bunları almasının nedeni, bunların Medlerle pazarlığa oturmuş olmakla suçlanmalarıydı; bakalım kendi birliklerini onunkilerle birleştirecekler mi, yoksa Yunanlılarla bağlaşmayı istemeyecekler mi? Onları sefere bunu anlamak için çağırmıştı. Thebaililer adamlarını gönderdiler, ama bir art düşünceleri de yok değildi.</span></p>

      <p class="paragraf"><span class="char-style-override-1">206.&nbsp;—</span><span>&nbsp;Spartalıların Leonidas’ın komutası altında bu öncü birliğini göndermelerinin nedeni, öbür müttefiklere ileri yürüyüşte örnek olmak, onların da Sparta’nın sefere girmekte ayak sürüdüğünü sanıp Medlere yanaşmalarını önlemekti; o sıralara rastlayan Apollon Karneios</span><span class="Character-Style-1 char-style-override-2"><a class="footnote-link" href="#footnote-225-340" id="footnote-225-340-backlink">340</a></span> <span>bayramlarını kutladıktan sonra, Sparta’da yalnız bir garnizon bırakarak, hepsi birden büyük bir hızla geçidin savunmasına koşmuşlardı. Öbür müttefikler de aynı şeyi yapmaya hazırlanıyorlardı. Olimpiyat bayramları da bu olayların geçtiği günlere rastlıyordu; Thermopylai işinin bu kadar kısa bir süre içerisinde tamamlanacağını ummadıklarından, sadece bir örtü perdesi göndermişlerdi.</span></p>

      <p class="paragraf"><span class="char-style-override-1">207.&nbsp;—</span><span>&nbsp;Durumları işte böyleydi. – Pers, geçide yaklaşınca, Thermopylai’ye yığılmış olan Yunanlıların yüreğine korku düştü ve dönsek mi acaba diye düşünmeye koyuldular; Peloponezlilerin çoğu gidip İsthmos’u tutmak, Pelonopez yolunu kapamak düşüncesindeydi; ama Phokislilerle Lokrislilerin gücenmeleri ve protestoları karşısında, oldukları yerde kalmaya karar verdiler ve sitelere haberciler göndererek yardım isteğinde bulundular, zira Med ordusunu geri atabilmek için çok azdılar.</span></p>

      <p class="paragraf"><span class="char-style-override-1">208.&nbsp;—</span><span>&nbsp;Onlar böyle görüşürlerken Kserkses, keşif yapmak üzere bir atlı gönderdi, ne kadar olduklarını ve neler yaptıklarını öğrenmek istiyordu. Daha Thessalia’dayken, orada Herakles soyundan Leonidas’ın komutası altında az bir kuvvetin toplanmış olduğunu haber almıştı. Atlı, kampa yaklaştı; tabii ne yoklayabildi, ne de tümünü iyice görebildi (zira duvar yükseltilmişti, arkasında bekleyen nöbetçiler görünmüyordu). Ama ileridekileri ve duvarın önüne sıralanmış olan silahlarını görüyordu. Lakedaimonluların nöbetine rastlamıştı. Atlı, bunların bir bölümünün jimnastik yaptığını, öbür bölümünün de saçlarını taradıklarını gördü. Gördükleri onu şaşırtmıştı. Kaç kişi olduklarını saydı, rahat rahat not aldıktan sonra, hiç telaşsız geri döndü; peşinden gelen yoktu; kimse aldırış etmiyordu. Kampa döndü, gözüne çarpan şeyleri Kserkses’e olduğu gibi anlattı.</span></p>

      <p class="paragraf"><span class="char-style-override-1">209.&nbsp;—</span><span>&nbsp;Kserkses, anlatılanlardan gerçeği çıkaramadı, yani onların ölmeye, son nefeslerine kadar öldürmeye hazırlandıklarını anlayamadı; tam tersine, abuk sabuk işlere dalmış olduklarını düşünerek, kampta bulunan Ariston oğlu Demaratos’u çağırttı. Geldiği zaman Kserkses onu sorguya çekti, Lakedaimonluların tutumlarının ne anlama geldiğini öğrenmek istedi. “Kral” dedi Demaratos, “bir sefer daha, Yunanistan’a karşı savaş için yola çıktığımız sırada, bu adamlar için söylediklerimi dinlemiştin ve bu serüvenin sonuçları üzerine düşündüklerimi öğrendikten sonra benimle alay etmiştin. Ama senin huzurunda kral, hep gerçeği söylemek benim için en güzel şeydir. İşte beni bir de bugün dinle: Bu adamlar bize karşı geçidi kapatmak üzere geldiler ve buna hazırlanıyorlar. Âdetleri böyledir: Ölümü göze aldıkları zaman başlarını süslerler. Ve şunu da iyi bil, eğer bunları ve Sparta’da kalmış olanları alt edersen, ey kral, artık sana karşı silah elde karşı koyacak insan ırkı kalmaz. İşte sen bugün Yunan kentlerinin en önemlisine ve askerlerin en yiğitlerine karşı yürüyorsun.” Bu sözler Kserkses’e hiç de inanılır gibi görünmedi ve diretti; nasıl diye sordu, bu kadar azlıkla, kendi ordusuna karşı çıkabilirler? “Kral,” diye cevap verdi Demaratos, “eğer dediğim gibi olmazsa, sen de bana yalancı muamelesi yaparsın.”</span></p>

      <p class="paragraf"></p>

      <p class="arabaslik-sol">Thermopylai’de İlk Çatışmalar</p>

      <p class="paragraf"></p>

      <p class="paragraf"><span class="char-style-override-1">210.&nbsp;—</span><span>&nbsp;Ama bu sözler Kserkses’i etkilememişti. Dört gün bekledi, düşmanın kaçmasını bekliyordu. Beşinci gün, geri basmak ne demek, kalmaya daha da kararlı görünüyorlardı, –ona göre haddini bilmezlik ve delilik– o zaman üstlerine Medleri ve Kissialıları gönderdi; öfkeleniyordu, huzuruna hepsinin diri olarak getirilmesini emretmişti. Yunanlıların üzerine gönderilen Medler saldırdılar ve pek çoğu öldüler; öbürleri yardıma koştular, ama bu durmadı</span><span class="Character-Style-1 char-style-override-2"><a class="footnote-link" href="#footnote-225-341" id="footnote-225-341-backlink">341</a></span><span>, epeyce güçten düştükleri halde. Herkesin gözü yerinden oynamıştı, en çok da Kserkses’in ki, kendi saflarında çok adam ve az erkek vardı.</span></p>

      <p class="paragraf"><span class="char-style-override-1">211.&nbsp;—</span><span>&nbsp;Savaş bütün gün sürdü, Medler ağır karşılık görmüş oldukları için savaştan geri çekildiler ve yerlerine Büyük Kral’ın Ölümsüzlerim dediği Persler sürüldü. Başlarında Hydarnes vardı ve bu işi çarçabuk bitirecekleri düşünülüyordu. Ama Yunanlılarla kapıştıkları zaman, bunların da Med taburlarından daha iyi bir sonuç alamadıkları görüldü; tamamen öbürleri gibi oldu; bunlar da dar bir aralıkta dövüşüyorlardı, bunların da mızrakları Yunanlılarınkinden daha kısaydı, bunların da sayı üstünlüğü işe yaramıyordu. Lakedaimonlular her türlü övgüye layık bir dövüş çıkarıyorlardı; dövüş sanatının acemisi olan insanlar karşısında, onlar bu sanatı iyi bilen kimselerdi ve bu asıl tersyüz edip kaçmaya başladıkları zaman –ama tabii dağılmaksızın– meydana çıkıyordu, onların kaçtıklarını gören barbarlar naralar atarak, karmakarışık bir halde, itişip kakışarak peşlerinden atılıyorlar ve tam yetişeceklerken öbürleri birden dönüp saldırıyor, sayısız Pers askerini vurup yere yıkıyorlardı. Spartalılardan ise pek azı düşüyordu. Gerek düzenli saflar halinde, gerek başka her türlü biçimde yaptıkları saldırılara ve harcadıkları çabaya karşılık, geçidin hiçbir noktasını ele geçiremeyen Persler geri çekildiler.</span></p>

      <p class="paragraf"><span class="char-style-override-1">212.&nbsp;—</span><span>&nbsp;Sahneyi seyretmekte olan kral, bu kapışmalar sırasında derler, üç kez ordusu için titreyerek yerinden zıplamış. Bugünkü savaş böyle oldu. Barbarların ertesi günkü çabaları da boşa gitti. Yunanlıların sayısı az diye düşünüyorlardı, yaralıydılar, artık silah elde karşı duramazlar, bu ümitle atılıyorlardı üstlerine. Ama Yunanlılar uluslarına ve birliklerine göre ayrılmış düzenli saflar halindeydiler ve yalnız sıra kendilerine geldiği zaman dövüşe giriyorlardı. Phokisliler savaşa katılmıyorlardı; keçiyolunu korumak üzere dağa çıkarılmışlardı. Dünkü durumun bugün de değişmediğini gören Persler geri çekildiler.</span></p>

      <p class="paragraf"><span class="char-style-override-1">213.&nbsp;—</span>&nbsp;Kral çok kaygılanmıştı, işin içinden nasıl çıkacağını bilemiyordu. İşte bu sırada Eurydemos oğlu Ephialtes adında bir Malisli, büyük ümitler içinde geldi, kralı buldu, dağın içinden geçip Thermopylai’ye çıkan keçiyolunu haber verdi ve böylece orasını tutmakta olan Yunanlılar öldüler. Sonradan bu adam Lakedaimonlulardan korkarak Thessalia’ya kaçmıştır. Amphiktyon Meclisi’nin Pylai’de yaptığı toplantıda pylagorlar<span class="Character-Style-1 char-style-override-2"><a class="footnote-link" href="#footnote-225-342" id="footnote-225-342-backlink">342</a></span> kaçağın başına büyük bir para koymuşlardır. Sonradan Antikyra’ya dönmüş ve Trakhis yurttaşı Athenades tarafından öldürülmüştür. Bu Athenades, Ephialtes’i bambaşka bir nedenle öldürmüştür, bundan sonraki bölümde anlatacağım. Ama Lakedaimonlular söz verilen parayı kendisine ödemediler. Ephialtes bu olaydan sonra böyle ölmüştür.</p>

      <p class="paragraf"><span class="char-style-override-1">214.&nbsp;—</span>&nbsp;Başka bir anlatı daha var; buna göre, gidip kralla görüşen ve Perslerin önüne düşüp dağı aşırtan, Karystos’tan Phanagoras oğlu Onetes ile Antikyra’dan Korydallos’dur; ama ben buna azıcık olsun inanmam. Zira bu konuda bir yargıya varmak için elimizde, Yunanlıların pylagor olarak seçmiş oldukları kimselerin kararı var, bunlar Onetes’in ve Korydallos’un kafaları için değil, Trakhisli Ephialtes’in kafası için para koymuşlardır ve şüphesiz bunu iyice inceledikten sonra yapmışlardır; ayrıca Ephialtes’in bu suçlama yüzünden kaçtığını da biliyoruz. Onetes’in, Malisli olmamakla beraber, eğer bu topraklardan sıkça geçti ise, söz konusu keçiyolunu bilebileceğini inkâr etmiyorum, ama Perslere yol gösteren ve dağı dolaştıran Ephialtes’dir; ben suçlu olarak onu tanıyorum.</p>

      <p class="paragraf"></p>

      <p class="arabaslik-sol">Yunan Ordusu Arkadan Sarılıyor</p>

      <p class="paragraf"></p>

      <p class="paragraf"><span class="char-style-override-1">215.&nbsp;—</span>&nbsp;Ephialtes’in sözlerine çok sevinen Kserkses, hemen Hydarnes’i yanındaki birliklerle yola çıkardı. Akşamüzeri yola çıktılar. Dediğimiz keçiyolunu, burada oturan Malisliler bulmuşlardı; bunu Phokislilerin topraklarına çıkan bir yol olarak Thessalialılara göstermişlerdi. Phokisliler o zamanlar Thermopylai Geçidi’ni duvarla kapatmış ve istilâdan kurtulmuş bulunuyorlardı. Zaten yıllardan beri bu keçiyolu Malisliler için hiç kullanılacak gibi sayılmıyordu.</p>

      <p class="paragraf"><span class="char-style-override-1">216.&nbsp;—</span>&nbsp;Keçiyolu bakınız nasıldır: Dağın yarık yerinden akan Asopos ırmağından başlar, keçiyolu gibi buraları da Anopaia adını taşır; bu Anopaia keçiyolu dağın tepesini izler ve Alpenos kenti karşısında son bulur. Bu, Malis ülkesinden gelirken rastlanan ilk Lokris kentidir ve Melampygos kayası denilen kayaya ve Kerkopların bulundukları yere uzak değildir; dağ yolunun en dar olduğu yer burasıdır.</p>

      <p class="paragraf"><span class="char-style-override-1">217.&nbsp;</span><span class="char-style-override-1">—</span>&nbsp;Persler, Asopos’u geçtikten sonra Oita’nın eteklerini sağa, Trakhis yönüne düşen dağların eteklerini sola alarak, bu dağ yolundan bütün gece ilerlediler. Gün ışırken dağın tepesine ulaşmışlardı. Burayı, daha önce de dediğim gibi, Phokisli bin hoplit bekliyordu, ülkelerini koruyor ve keçiyolunu tutuyorlardı. Aşağıdaki Thermopylai Geçidi’ni, daha önce bildirmiş olduklarım savunuyorlardı; Phokisliler Leonidas’dan, dağdan geçen yolu biz koruyalım diye, gönüllü olarak kendileri istemişlerdi.</p>

      <p class="paragraf"><span class="char-style-override-1">218.&nbsp;—</span>&nbsp;Bakınız Phokisliler, Perslerin dağı aşmış olduklarını nasıl gördüler: Persler tırmanırlarken görünmüyorlardı. Zira dağın yamaçları meşelikti; ama rüzgâr olmadığı halde, büyük bir yaprak hışırtısı duyuluyordu, elbet böyle olacaktı, çünkü yapraktan bir yaygı üzerinde yürüyorlardı. Phokisliler davrandılar, silahlarına atıldılar: Bir anda barbarları karşılarında gördüler. Silahlarına davranan bu savaşçıları gören barbarlar şaşkınlıktan donakaldılar; hiçbir engelle karşılaşmayacaklarını sanırlarken, işte bir asker birliğine çatmışlardı. Hydarnes bunların da Lakedaimonlu olmalarından ürkmüştü. Ephialtes’ten bunların nereli olduklarını sordu ve kim olduklarını öğrenince Persleri safa sokup savaşa hazırlandı. Ama üzerine dolu gibi ok yağdığını gören Phokisliler, koşa koşa dağın tepesine sığındılar, çünkü baştan düşmanın hemen üzerlerine saldıracağını sanmışlardı; canlarını feda etmeye hazırdılar. Düşündükleri böyleydi; ama Ephialtes’in ve Hydarnes’in Persleri, Phokislilere hiç aldırış etmeden, hızla dağın yamaçlarından aşağı inmeye başlamışlardı.</p>

      <p class="paragraf"><span class="char-style-override-1">219.&nbsp;—</span>&nbsp;Thermopylai’deki Yunanlılar, sabahleyin öleceklerini zaten kâhin Megistias’tan haber almışlardı. Sonra düşmandan asker kaçakları gelip Perslerin çevirme yürüyüşüne çıktıklarını haber vermişlerdi. Bu haberler kendilerine gece ulaştırılmıştı; gün doğarken dağın yamaçlarından inen gözcüler haberi doğruladılar. O zaman Yunanlılar toplanıp görüştüler, fikirler dağıldı. Bir bölümü bulundukları yeri bırakmak istemiyordu, öbürleri bu görüşe karşı çıkıyordu. Sonunda parçalandılar: Kimileri kalkıp gitti, dağıldılar, her biri kendi sitesinin yolunu tuttu; öbürleri Leonidas ile birlikte oldukları yerde kaldılar.</p>

      <p class="paragraf"><span class="char-style-override-1">220.&nbsp;—</span>&nbsp;Bir de derler ki; Yunanlıları, ölmesinler diye Leonidas kendisi göndermiştir; ama kendisinin ve kendisiyle beraber bulunan Spartalıların, korumak görevini almış oldukları yeri bırakmalarını, onuruna yedirememiştir. Zaten ben de Leonidas’ın, müttefiklerinin yüreksizliğini ve kendileriyle birlikte tehlikeyi karşılamaktaki isteksizliğini görerek; çekilme emrini kendisinin vermiş olduğuna, gitmeyi kendisi için ayıp saydığına daha çok inanırım. Yerinde kalırsa, büyük bir zafer kazanacaktı ve Sparta’nın mutluluğuna gölge düşmemiş olacaktı: Zira savaşın hemen başında, Pythia’nın kendisine savaş hakkında danışan Spartalılara vermiş olduğu bir orakl vardı, bu orakle göre ya Lakedaimon yıkılacak ya da kralı ölecekti. Hexametron dizilerle verilmiş olan orakl şöyleydi:</p>

      <p class="siir-ustbosluk" xml:lang="en-GB"></p>

      <p class="paragraf">Sen ki Sparta’nın ve onun geniş topraklarının sahibisin</p>

      <p class="paragraf">Pers senin yüce siteni yıkacaktır ya da</p>

      <p class="paragraf">Bütün ülke baştan başa</p>

      <p class="paragraf">Kralı, Herakles oğlu için gözyaşı dökecektir.</p>

      <p class="paragraf">Boğaların, aslanların gücü yetersiz kalacak,</p>

      <p class="paragraf">Korkunç askerlerine karşı duramayacaktır.</p>

      <p class="paragraf">Bu gelen Zeus’tur diyorum sana, önüne</p>

      <p class="paragraf">Birinden birini atmadıkça yem olarak, durmayacaktır.</p>

      <p class="siir-ustbosluk" xml:lang="en-GB"></p>

      <p class="paragraf">Evet, Leonidas’ın kafasında, öyle sanıyorum ki, bu sözler vardı; ayrıca zaferin yalnız Spartalıların başında toplanmasını da istiyordu; müttefiklerini işte bunun için geri gönderdi; onunla kapıştıklarını sanmıyorum, onları bu kadar çirkin bir kaçışla suçlamak istemiyorum.</p>

      <p class="paragraf"><span class="char-style-override-1">221.&nbsp;—</span>&nbsp;Bu duyguyu destekleyen bir de kanıtım var ki, o da öbüründen daha az önemli değil: Orduda bulunan ve Melampus soyundan olduğu söylenen Akarnanialı kâhin Megistias, başlarına gelecek olanı, kurbanlara bakarak haber verdiği zaman, bu da bir gerçektir ki, Leonidas öbürleriyle birlikte ölmesin diye onu da geriye göndermek istemiştir. Ama bu kâhin izin verildiği halde, kendisi oradan ayrılmamıştır; yalnız savaşçılar arasında bulunan oğlunu yollamıştır ki, başka oğlu da yoktur.</p>

      <p class="paragraf"><span class="char-style-override-1">222.&nbsp;—</span>&nbsp;İzin alan müttefikler, Leonidas’ın buyruğuna uyarak gittiler; yalnız Thespialılar ve Thebaililer Lakedaimonluların yanında kaldılar. Thebaililer hiç kalmak istemiyorlardı ve kendilerine rağmen kalmışlardı. (Leonidas bunları rehin olarak tutuyordu.) Thespialılar dönmeyi kesin olarak istemediler; Leonidas’ı ve arkadaşlarını bırakıp gitmeyeceklerini söylediler; yerlerinde kaldılar ve onlarla birlikte öldüler. Başları Diadromas oğlu Demophilos’du.</p>

      <p class="paragraf"></p>

      <p class="arabaslik-sol">Thermopylai Savaşı</p>

      <p class="paragraf"></p>

      <p class="paragraf"><span class="char-style-override-1">223.&nbsp;—</span>&nbsp;Kserkses, gün doğduktan sonra kutsal sular serptirdi, sonra bir süre, aşağı yukarı pazar yerlerinin dolma saatine kadar bekledi ve yola çıktı; Ephialtes’in dediğine göre hareket ediyordu; dağın tepesinden iniş, çıkıştan daha kestirme, aşılacak yol daha kısaydı. Bir yanda Kserkses’in barbarları yürüyorlardı saldırmak için, öbür yanda canlarını yoluna feda etmeyi göze aldıkları Leonidas’ın çevresinde toplanmış olan Yunanlılar, geçidin daha geniş olduğu yere doğru yürüyorlardı. O zamana kadar, durumlarını güçlendiren duvarı savunmakta olan Yunanlılar, düşmanı çaktırmadan boğazın en dar yerine çekiyor ve arada savaşıyorlardı. Ama bu ölüm kalım savaşı, bu sıkışık yerin dışında oldu ve barbarlar yığın yığın düştüler. Birlik komutanları, kırbaç elde geride duruyor, takım takım ileri sürdükleri adamlarına dolu gibi kırbaç yağdırıyorlardı. Pek çoğu da karşılıklı olarak, canlı canlı ayaklar altında eziliyordu. Kurbanlara aldırış eden yoktu. Dağdan dolaşacaklarla birlikte ölümün üstlerine çökeceğini bilen Yunanlılar, barbarlara karşı bütün güçleriyle, hiçbir şeye aldırmadan ve canlarını dişlerine takmış olarak dövüşüyorlardı.</p>

      <p class="paragraf"><span class="char-style-override-1">224.</span><span class="char-style-override-1">&nbsp;—</span>&nbsp;Çoğunun elinde artık mızrak yoktu, mızraklar kırılmıştı; ama kılıçları ellerindeydi ve Persleri doğruyorlardı. Leonidas kahramanca çarpışmış ve düşmüştü; onunla beraber, Spartalılar arasında adı duyulmuş olan daha başkaları da düşmüşlerdi; yiğit kimseler olarak adlarını topladım; hatta o üç yüzün tümünün adını topladım. Perslerden de önemli çok kişi öldü, bu arada Dareios’un Artanes kızı Phratagune’den olan iki oğlu, Abrokones ve Hyperantes de vardı. Bu Artanes, Dareios’un kardeşi, Arsames oğlu Hystaspes’in oğluydu; kızıyla beraber bütün varını yoğunu da Dareios’a vermişti; çünkü başka çocuğu yoktu.</p>

      <p class="paragraf"><span class="char-style-override-1">225.&nbsp;—</span>&nbsp;Kserkses’in bu iki kardeşi savaş meydanında öldüler ve Leonidas’ın kadavrası üzerinde Persler ve Lakedaimonlular arasında göğüs göğse uzun bir çarpışma oldu. Yunanlıların yiğitliği karşısında düşman dört kez geri çekilmek zorunda kaldı. Dövüş, Ephialtes’in getirdiklerinin gelişine kadar böyle sürdü. Ama Yunanlılar bunların geldiklerini gördükleri zaman çarpışmanın görünüşü değişti. Yolun daraldığı yere doğru çekildiler, duvarı geçip orada, Thebaililer dışında hepsi, küçük bir tepenin üzerinde, bugün Leonidas’ın anısı için dikilmiş duran mermer aslanın bulunduğu yerde sımsıkı toplandılar. Kılıcı elinde kalmış olanlar kılıçla, olmayanlar yumrukla, dişle dövüşüyordu. Barbarlar, bir bölümü doğrudan peşlerinden atılıp berkitilmiş olan duvarı yıkarak, öbürleri de üzerinde toplanmış oldukları yeri kıyı boyundan çevirerek iki yandan sıkıştırmışlardı.</p>

      <p class="paragraf"><span class="char-style-override-1">226.&nbsp;—</span>&nbsp;Lakedaimonlu ve Thespialı kahramanlar arasında yiğitlikten yana adı özellikle anılan birisi vardır; bu Spartalı Dienekes’dir; Medlerle savaş başlamadan önce şu sözü söyledi derler: Trakhislilerden biri, “Barbarların” demiş, “sayıları o kadar çok ki, ot attıkları zaman güneşi karartıyorlar!” Spartalı telaşsız ve umursamaz, “Thrakisli yabancının sözlerine bakılırsa, Yunanlılar çok şanslı,” demiş, “Medler iyi ki gökyüzünü karartıyorlar, biz de güneşin altında değil, gölgede dövüşeceğiz demektir!” İşte Lakedaimonlu Dienekes’in söylediği sözlerden bir tanesi, adını yaşatan anıt.</p>

      <p class="paragraf"><span class="char-style-override-1">227.&nbsp;—</span>&nbsp;Bundan sonra diyorlar, yiğitlik tacını iki Lakedaimonlu, iki kardeş kazanmıştır, Orsiphantos’un oğulları Alpheos ve Maron. Thespialılar arasında en büyük zaferi Harmatides oğlu Dithyrambos kazanmıştır.</p>

      <p class="paragraf"><span class="char-style-override-1">228.&nbsp;—</span>&nbsp;Thermopylai savaşçıları düştükleri yere gömülmüşlerdir, Leonidas’ın geri göndermiş olduğu birliklerin gidişinden önce ölmüş olanlar da gene öyle gömülmüşlerdir. Mezarlarında şu yazıt vardır:</p>

      <p class="siir-ustbosluk" xml:lang="en-GB"></p>

      <p class="paragraf">Pelops’un yarımadasından gelen dört bin er</p>

      <p class="paragraf">Burada üç yüz kere on bine karşı dayandı.</p>

      <p class="paragraf">Bu yazıt hepsi içindir. Yalnız Spartalılar için olanı şudur:</p>

      <p class="paragraf">Lakedaimon’a git söyle, yabancı,</p>

      <p class="paragraf">O’nun emrini yerine getirmek için burada öldük.</p>

      <p class="siir-ustbosluk" xml:lang="en-GB"></p>

      <p class="paragraf">Bu da Lakedaimonialılar içindir. Kâhin Megistias için olanı şudur:</p>

      <p class="siir-ustbosluk" xml:lang="en-GB"></p>

      <p class="paragraf"><span>Burada zaferler kazanan kâhin Megistias yatıyor,</span></p>

      <p class="paragraf"><span>Sperkheios’u aşıp geldi ve Medlerin darbeleri altında</span></p>

      <p class="paragraf"><span>Düştü; ölüm peşine düşmüştü ve kahramanın keskin gözleri</span></p>

      <p class="paragraf"><span>Onu görüp tanımıştı; ama yüce yüreği ona ihaneti</span></p>

      <p class="paragraf"><span>Düşündürmeyecek kadar iyiydi ve Sparta şefleri</span></p>

      <p class="paragraf"><span>Yanında ölmeyi yeğ buldu.</span></p>

      <p class="siir-ustbosluk" xml:lang="en-GB"></p>

      <p class="paragraf"><span>Kâhininki dışında, bu yazıtları ve dikilitaşları Amphiktyonilerin dinsever ilgilerine borçluyuz. Kâhin Megistias’ın yazıtını, aralarındaki dostluklarından ötürü, Leoprepes oğlu Simonides düzenlemiştir.</span></p>

      <p class="paragraf"><span class="char-style-override-1">229.&nbsp;—</span><span>&nbsp;Üç yüzlerden ikisi, Eurytos ve Aristodemos üzerine şu hikâye anlatılır: Aralarında anlaşabilselerdi, ikisi beraber kurtulup Sparta’ya dönebilirlerdi. (Zira hastalanmışlar, ağır bir göz yangısına tutulmuşlardı, Leonidas bunları dinlenmek üzere Alpenos’a göndermişti.) Ya da ille de dönmek istemiyorlarsa, öbürleriyle beraber ölebilirlerdi. Birini seçmek ellerindeydi; ama aralarında anlaşamadılar; ayrı ayrı davrandılar. Eurytos, Perslerin çevirme manevrasını öğrenince, silahlarını getirtti, kuşandı ve hilotu onu savaş alanına kadar götürdü; hilot onu götürüp bıraktıktan sonra kaçtı, Spartalı savaşın ortasına daldı ve orada öldü. Aristodemos, tersine, cesaretinin tükendiğini anlayarak savaştan uzak kalmıştı. Eğer Aristodemos tek başına hastalanıp da dönmüş olsaydı Sparta’ya ya da ikisi bir olup dönselerdi diyorlar ve ben de öyle sanıyorum, Spartalılar bunlara kızmazlardı; ama ikisinden biri ölmüştü, öbürü ki, başka bir diyeceği yoktu, ölmek istememişti; Aristodemos’un Spartalıların hışmından kurtulması düşünülemezdi.</span></p>

      <p class="paragraf"><span class="char-style-override-1">230.&nbsp;—</span><span>&nbsp;Kimisi böyledir der ve Aristodemos’un Sparta’ya böyle bir bahaneyle döndüğünü söyler; başkalarına göre, bir haber götürmek üzere kamptan dışarı bir yere göndermişler; dönüp, başlamış olan savaşa katılabilecekken katılmamış; yolda oyalanmış ve canını kurtarmış. Oysa başka bir haberci, kendi arkadaşı, doğru savaş alanına dönmüş ve orada ölmüş.</span></p>

      <p class="paragraf"><span class="char-style-override-1">231.</span><span class="char-style-override-1">&nbsp;—</span><span>&nbsp;Lakedaimon’a dönen Aristodemos’a herkes kötü gözle bakıyor, onu alçak sayıyordu; onurunu kaybetmiş birisi olarak yaşıyor, hor görülüyordu; örneğin hiçbir Spartalı ona ateş vermiyor, onunla konuşmuyordu; adı Korkak Aristodemos’a çıkmıştı. Ama Plataia savaşında, taşımış olduğu onur kırıcı suçlamadan kurtulmuştur</span><span class="Character-Style-1 char-style-override-2"><a class="footnote-link" href="#footnote-225-343" id="footnote-225-343-backlink">343</a></span><span>.</span></p>

      <p class="paragraf"><span class="char-style-override-1">232.&nbsp;—</span><span>&nbsp;Bunun tam tersi olarak, üç yüzlerden bir başkasını da söylerler, haberci olarak Tessalia’ya gönderilmiş, sağ kalmış –adı Pantites– ve Sparta’ya dönerse, alçak damgasını yiyeceğini bildiğinden, kendisini asmıştır.</span></p>

      <p class="paragraf"><span class="char-style-override-1">233.&nbsp;—</span><span>&nbsp;Leontiades’in komutası altında gelmiş olan Thebaililer, kralın birliklerine karşı, Yunanlılarla birlikte bir süre zorunlu olarak savaşmışlardı. Ama üstünlüğün Perslerde kalacağı kesin olarak anlaşıldıktan sonra, tam Leonidas Yunanlılarla birlikte tepeye doğru koşup toplandığı anda, ondan ayrıldılar, ellerini barbarlara doğru uzatarak onları karşılamaya koştular ve –bu da su katılmamış bir gerçektir– Medlerin dostu olduklarını, krala ilk olarak toprak ve su verenler arasında bulunduklarını, Thermopylai’ye sırf korku belası gelmiş olduklarını ve Büyük Kral’ın ordusunun uğramış olduğu hacamatta kendilerinin hiçbir suçu bulunmadığını bağıra bağıra söylediler. Bu sözlerle canlarını kurtardılar, zira Thessalialılar da bu sözlerin doğruluğuna tanıktırlar. Ama gene de zarara uğramadan kurtulamadılar; teslim olmaya geldikleri sırada barbarlar bunlardan kimilerini öldürdüler; pek çoğu teslim olduktan sonra tutsak edildi, Kserkses’in buyruğu üzerine, en başta komutanları Leontiades olmak üzere, gövdelerine kızgın demirle krallığın damgası vuruldu. Oğlu Eurymakhos, dört yüz Thebailinin başında Plataia kentini ele geçirdikten sonra, Plataialılar tarafından öldürülmüştür.</span></p>

      <p class="paragraf"><span class="char-style-override-1">234.&nbsp;—</span><span>&nbsp;</span><span>Thermopylai’de Yunanlılar böyle dövüştüler. Kserkses, sorguya çekmek üzere Demaratos’u getirtti ve şu sözlerle başladı: “Demaratos, sen doğru bir adamsın; olaylar buna tanıktır; bana ne dedinse hepsi oldu. Şimdi şunu söyle: Ne kadar Lakedaimonlu kaldı, içlerinden ne kadarı böyle yiğittir, yoksa hepsi mi öyledir?” Demaratos cevap verdi: “Kral, Lakedaimonluların tümü büyük sayı tutar, kentleri çoktur; ama öğrenmek istediğin şeyi tam olarak öğreneceksin. Lakedaimon ülkesinde Sparta kenti var; buradaki erkeklerin sayısı sekiz bini geçer; hepsi de burada dövüşmüş olanlar gibidir; öbür Lakedaimonlular bu kadar değildirler, ama gene de yiğit kişilerdir.” Kserkses şu karşılığı verdi: “Demaratos, bu adamlarla kozumuzu en kolay nasıl paylaşabiliriz? Şimdi de bunu söyle bana; zira sen onların kralıydın, kafalarından neler geçtiğini bilirsin.”</span></p>

      <p class="paragraf"><span class="char-style-override-1">235.&nbsp;—</span><span>&nbsp;Demaratos cevap verdi: “Kral, mademki benimle görüşmeye bu kadar önem veriyorsun, benim de sana en iyi fikirleri açmam doğru olur. Gemilerinden üç yüzünü Lakonia’ya karşı gönder. Onun kıyılarına uzak düşmeyen bir yerde, Kythera derler, bir ada vardır, bizde gelmiş geçmiş adamların en akıllısı olan Khilon, bu adayı suyun üstünde görmektense altında görmenin Sparta için çok daha iyi olacağını söylemiştir. Çünkü o, hep bu adanın bir gün Sparta’ya karşı, şimdi sana söyleyeceğim gibi bir saldırıda, üs olarak kullanılmasından çekiniyordu; o, bunu elbette senin donanman için söylemiyordu, denizden gelebilecek bütün saldırılar için konuşuyordu. Bu adadan yola çıkacak denizcilerin, Lakedaimonluları yıldırabilir. Onlar eğer doğrudan doğruya kendi kapılarında savaşmak zorunda kalırsa, Yunanistan’ın geri kalan bölümü kara ordusu ile alınabilir; onların yardıma koşmaları korkusu kalmaz. Yunanistan’ın geri kalan bölümü bir kere sıkıya alındıktan sonra, geriye sadece gücünü yitirmiş bir Lakonia kalır. Ama eğer böyle yapmazsan, şu söyleyeceklerime kulak ver: Peloponez kapısında dar bir kıstak vardır; burada, ant içerek birleşmiş olan bütün Peloponezliler sana karşı savaşacaklardır ve hesap et, bu savaş dünkünden çok daha ağır bir savaş olacaktır. – Ama eğer benim planımı kabul edersen, hem bu kıstak, hem siteler dövüşmeden sana teslim olurlar.”</span></p>

      <p class="paragraf"><span class="char-style-override-1">236.&nbsp;—</span><span>&nbsp;Damaratos’dan sonra deniz ordusunun şefi ve Kserkses’in kardeşi Akhainenes söz aldı. Bu görüşmede o da bulunuyordu. Kserkses bu tasarıyı beğenecek diye konuştu. “Kral,” dedi, “bakıyorum, senin talihini kıskandığı için belki de bir gün sana ihanet edebilecek olan bir adamın sözlerine kulak veriyorsun. Bunlar Yunanlıların pek hoşlandıkları inceliklerdir; mutlu olanı kıskanırlar, kendilerinden üstün olanlara diş bilerler. Şimdiki durumda, zaten dört yüz gemi batıp gitmişken, eğer Peloponez’i kuşatacağım diye üç yüzünü daha alıp üslerinden uzağa gönderirsen, düşmanlarının gücü seninkine denk duruma gelir; tersine donanmamız toplu halde kaldıkça bize kolay kolay saldıramazlar, daha doğrusu, kesin olarak savaşa giremezler; eğer bir arada yürürlerse, donanma kara ordusuna destek olur, kara ordusu da donanmaya yardım eder; ama sen denizcilerini sağa sola dağıtırsan onlara hiçbir yararın dokunmaz, onların da sana yararı olmaz. Kendi çıkarını düşünmek istiyorsan, savaşa nerede girecekler, ne yapacaklar, kaç kişidirler diye, kafanı düşman saflarında olup bitenleri hesap etmekle yorma, bırak bunları kendileri düşünsünler; bizim yapmamız gereken şey, kendi işimize bakmaktır. Lakedaimonluların, gelip Perslerle yeniden savaşa girmeleri, henüz kapanmamış olan yaralarını iyileştirmek için başvurulacak iyi bir çare değildir.”</span></p>

      <p class="paragraf"><span class="char-style-override-1">237.&nbsp;—</span><span>&nbsp;Kserkses şu sözlerle cevap verdi: “Akhaimenes, düşüncen bana doğru görünüyor; öyle yapacağım. Demaratos da kendince benim için iyi olduğunu sandığı düşünceyi söyledi, ama onun planı seninkinin altında. Onun benim çıkarlarım için içtenlikle çalışmadığını kabul etmem. Buna daha önce bana söylemiş oldukları ile sonradan olanlara bakarak hükmediyorum: Bir sitede başarılı bir adam çıkar, hemşerilerinden filanca onu kıskanır, o da bu filancadan öğüt ister, kötü yürekli adam şüphesiz ona iyi olduğunu sandığı öğüdü vermez; iyi öğüt vermesi için erdem yolunda ilerlemiş olması gerekir, oysa böyleleri çok azdır; ama yabancı bir konuk, başarılı bir yabancıya iyi öğütler verir. Onun için bundan sonra bana kimse Demaratos’u çekiştirmesin, o benim konuğumdur.”</span></p>

      <p class="paragraf"><span class="char-style-override-1">238.&nbsp;—</span><span>&nbsp;Bu sözlerden sonra Kserkses, ölülerle dolu olan savaş alanını dolaştı; Leonidas’ın Lakedaimonluların komutanı ve kralı olduğunu öğrenince, kafasını kesip gövdesini kazığa vurmaları için emir verdi. Başka birçok belirtiler arasında, özellikle bu davranışı da Leonidas’ın sağlığında, Kserkses’in en çok öfkesini çeken kimse olduğuna beni inandırıyor; yoksa ölüsüne karşı bu kadar ağır bir günaha girmezdi. Zira bir savaşçıya karşı saygı göstermekte, benim bildiğim, kimse Persler kadar titiz değildir. – Bununla beraber bu emri alanlar yerine getirdiler.</span></p>

      <p class="paragraf"><span class="char-style-override-1">239.&nbsp;—</span>&nbsp;(Şimdi, hikâyemde kalmış olan bir boşluğu doldurmak üzere geriye dönüyorum. Kralın Yunanistan’a karşı silahlanmakta olduğunu en önce Lakedaimonlular öğrenmişlerdi; bundan ötürü Delphoi’ye adam gönderip danışmışlar ve biraz yukarıda bildirmiş olduğum cevabı almışlardı; bunu oldukça ilginç bir tarzda haber almışlardı: Medlere sığınmış olan Ariston oğlu Demaratos, Lakedaimonlular için hiç de iyi şeyler tasarlamıyordu –buna inanıyorum ve her şey de bunu doğrulamaktadır– ve bunu iyilik olsun diye mi yaptı, alay etmek için mi, doğrusu sorulmaya değer; ister şöyle ister böyle, Kserkses Yunanistan üzerine yürümeye karar verdiği zaman, Susa’da bulunan ve her şeyi bilen Demaratos, Lakedaimonlulara haber vermek istedi. Bu işi başarabilmek o kadar kolay değildi, yakalanma tehlikesi büyüktü; o pek ustalıklı bir yol düşündü: İkili bir tablet aldı<span class="Character-Style-1 char-style-override-2"><a class="footnote-link" href="#footnote-225-344" id="footnote-225-344-backlink">344</a></span>, üstündeki mumu kazıyıp çıkardı, doğrudan doğruya tabletin tahtası üzerine kralın niyetini kazıdı. Bundan sonra yazının üzerini yeni bir kat mumla kapladı, tablet böylece görünüşte el değmemiş gibi olmuştu ve yol polisi ile belaya kalmak tehlikesi de ortadan kalkmıştı. Tablet, Lakedaimon’a ulaştı, ama Lakedaimonlular bundan bir şey anlayamadılar, Kleomenes’in kızı Gorgo ki, Leonidas’ın karısıydı, bana anlatılanlar doğru ise eğer, bir tek o anladı, öbürlerine de anlattı; mumu kazımalarını, alttaki tahtaya bir haber kazılmış olabileceğini söyledi. Dediğini yaptılar, haberi meydana çıkardılar, okudular ve öbür Yunanlılara da ulaştırdılar. Bu iş böyle oldu diye anlatırlar.)</p>

      <div class="footnotes">
        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-289-backlink" id="footnote-225-289">289</a> <span>Mısırlıların Perslere karşı ayaklanması 487’dedir. Dareios 486’da ölmüştür.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-290-backlink" id="footnote-225-290">290</a> <span>Yunanlıların Kserkses dedikleri Hşayarşa, 486’da tahta geçmiştir. “</span><span class="char-style-override-3">Zayıf, boş, gösterişe düşkün</span><span>”, diyor Sayce, “</span><span class="char-style-override-3">babasına benzemiyordu</span><span>.” Saltanatının ilk yılları iyi geçmiştir. Mısır’dan sonra Babil de ayaklanmış, o da bastırılmış, satrapı öldürülmüştür. Yunanistan seferinden döndükten sonra saraya kapanmış, haremden çıkmaz olmuş. Sonradan 466’ya doğru Atinalılara bir daha yenilmiş, Pamphylia’da Eurymedon ırmağının (Antalya’da Köprüçay) denize döküldüğü yerde Miltiades’in oğlu Atinalı Kimon, Pers donanmasını ağır bir yenilgiye uğratmıştır, bunun arkasından Kıbrıs sularında bir daha yenilmiştir. Kserkses, 465’de kendi saray adamlarından ikisi tarafından ve belki de karısı Amestris’in kışkırtmasıyla öldürülmüştür. Persepolis’teki sarayının yıkıntıları çok ünlüdür.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-291-backlink" id="footnote-225-291">291</a> <span class="char-style-override-3">Musaios</span><span>, kahramanlık çağının masal–şairi. Şiirleri ve oraklleri bütün Yunanistan’a yayılmıştı. Peisistratos zamanında Onomakritos, Homeros destanları toplamakla görevlendirilmişti. Musaios oraklleri arasına o düzmece orakli karıştırması için belki de Lemnoslulardan para almıştı ki, maksat Atinalıları Lemnos üzerine yürümekten vazgeçirmekti. Atinalıların Lemnoslularla kavgaları, Kitap VI. bölüm 139–140’da anlatılmıştır. –</span> <span class="char-style-override-3">Hermione</span> <span>VI. yüzyılda yaşamış bir şairdir.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-292-backlink" id="footnote-225-292">292</a> <span class="char-style-override-3">Psammetikos oğlu İnaros</span> <span>için bakınız, Kitap III. bölüm 15.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-293-backlink" id="footnote-225-293">293</a> <span class="char-style-override-3">Astyages’den alınan imparatorluk</span><span>. Birinci kitaptaki bütün Kyros tarihi. Özellikle bölüm 107–131.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-294-backlink" id="footnote-225-294">294</a> <span>Mardonios 492 seferini söylüyor (Kitap VI. bölüm 43–46). Aslında Trakya’da Bryglerle savaşmıştır ve epeyce de hırpalanmıştır. Belki Brygleri Yunanlı saymadığı için böyle söylemektedir.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-295-backlink" id="footnote-225-295">295</a> <span>Herodotos, Artabanos’un bu tutumuna Kitap IV. bölüm 83’de kısaca dokunmuştur. Bu bölümde ise Dareios’un kardeşini tam bir Nestor gibi, uzağı gören bir bilge olarak vermektedir. Sözleri bütün olasılıkları kapsayan gerçekçi ve akılcı bir tutumu yansıtmaktadır.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-296-backlink" id="footnote-225-296">296</a> <span>Burada yıldırım sözüne genellikle özel bir anlam verenler vardır. İnsanı iş görmekten alıkoyan uyuşukluk ya da inme gibi bir şey. Biz, en iyisi diyerek, onu gene kendi anlamını belirtecek gibi çevirdik. Bir insanı bir işe girmekten iki şey alıkoyabilir. Ya korku gibi ruhsal bir etken ya da fiziki bir olay. Burada söz konusu olan da budur.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-297-backlink" id="footnote-225-297">297</a> <span class="char-style-override-3">Pelops</span><span>, mitolojide Lydia kralı (Phrygia değil) Tantalos’un oğludur. Tantalos, oğlunu keser ve yemek olarak tanrılara sunar. Her şeyi bilen ve gören tanrılar durumu anlarlar. Zeus, Tantalos’u cehenneme atar ve işkenceye koyar. “</span><span class="char-style-override-3">Gölün ortasında duruyor, dudakları susuzluktan çatlamış, içmek istedikçe su çekiliyor, bir türlü içemiyor</span><span>.” –</span> <span class="char-style-override-3">Odysseia</span> <span>XI. 582. – Zeus, Pelops’u diriltir. Pelops, Elis’e gelir, Kral Oinomaos’u araba yarışında geçer, kızı Hippodameia’yı alır ve Oinomaos’dan sonra kral olur. Kanlı olaylara boğulmuş olan Atreus ocağının kurucusudur. Peloponez adı onun adından gelmektedir. Pelops, araba yarışında kendisine yardım etmiş olan arabacı Myrtilos’u denize atıp öldürmüş, ocağının lanetlenmesi bundanmış. (A. Erhat,</span> <span class="char-style-override-3">Mitoloji Sözlüğü</span><span>, sayfa 307).</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-298-backlink" id="footnote-225-298">298</a> <span>VII. kitabın ilk bölümlerini kapsayan dramatik sahneleri Yunan coşkusunun yaratıcı gücüne yormamalıdır. Hauvette böyle söylüyor. Herodotos, İran halk anlatıları üzerinde çalışmış, “</span><span class="char-style-override-3">Doğu anlatılarını kendi halkının beğenisine göre uygulamıştır</span><span>.” Bu anlatı da tarihsel verilerin çeşitlemeleridir; Mardonios, gözü kapalı, atılgan bir politikanın; Artabanos, telaşsız ve bilge bir tutumun temsilcileri olarak işlenmişlerdir.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-299-backlink" id="footnote-225-299">299</a> <span class="char-style-override-3">Marsyas flütü, Pan flütü</span><span>. Apollon’un lir, Marsyas’ın pan flütü ile katıldıkları yarışmadan yenik çıkan Apollon’un, kızıp Marsyas’ı öldürmesi ve derisini Çine Çayı’nın kaynağına gerdirmesi. Bakınız: Halikarnas Balıkçısı,</span> <span class="char-style-override-3">Anadolu Efsaneleri</span> <span>ve Azra Erhat,</span> <span class="char-style-override-3">Mitoloji Sözlüğü</span><span>.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-300-backlink" id="footnote-225-300">300</a> <span>Altın asma dalı ve altın çınar ağacı Susa kalesinde duruyordu. Çınar o kadar küçüktü ki, “</span><span class="char-style-override-3">gölgesi ağustosböceğine bile yetmezdi</span><span>.” (Pessonneaux)</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-301-backlink" id="footnote-225-301">301</a> <span class="char-style-override-3">Ölümsüzler</span><span>. Pers krallarının seçme askerlerden kurulu koruma birliği. Sayıları hep aynı tutulduğu için, Ölümsüzler denilmiştir (Kitap VII. bölüm 83).</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-302-backlink" id="footnote-225-302">302</a> <span>Toprak ve su istemek için Atina ve Sparta’ya adam göndermemesinin nedeni için bakınız: Kitap VII. bölüm 133.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-303-backlink" id="footnote-225-303">303</a> <span>Artayktes için bakınız: Kitap IX. bölüm 116–120.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-304-backlink" id="footnote-225-304">304</a> <span>Kserkses’in Çanakkale Boğazı’na dayak attırması, zincire vurması, dere diye sövmesi, kafasının bozukluğunu göstermek için ileri sürülen kanıtlar arasındadır.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-305-backlink" id="footnote-225-305">305</a> <span>Bu bölüm bilginleri epeyce uğraştırmış olan karanlık bir bölümdür. Verdiğimiz metin, uzun çabalardan sonra, doğruya en yakın olarak saptanmış olanıdır. Herodotos’un, köprülerin demir atarak pekiştirilmesi, demirlerin hangi rüzgâra karşı hangi yöne atıldığı konusunda verdiği ayrıntılı bilgiler, sonradan çözülmesi güç birer bilmece olmuştur.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-306-backlink" id="footnote-225-306">306</a> <span>Dareios aynı şeyi Skyth seferine çıkarken Oiobazos’a yapmıştır. (Kitap IV. bölüm 84)</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-307-backlink" id="footnote-225-307">307</a> <span>Pers kralları arabada savaşırlardı.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-308-backlink" id="footnote-225-308">308</a> <span>İda Dağı’nı solda bırakmak sözü coğrafyaya uymuyor, İlion’a (Troya’ya) dağı sağa alarak geçilebilir.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-309-backlink" id="footnote-225-309">309</a> <span>İonialıların köprüyü niçin yıkmadıkları için bakınız: Kitap IV. bölüm 137.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-310-backlink" id="footnote-225-310">310</a> <span class="char-style-override-1">283</span> <span class="char-style-override-3">Athamas</span><span>, Boiotia kralıdır ve rüzgâr–tanrı Aiolos’un oğludur. Bulut–tanrıça Nephele ile evlenir. Bir kız (Helle), bir oğlan (Phrixos), iki çocuğu olur. Athamas sonradan Nephele’den ayrılır, Kadmos kızı İno ile evlenir, bu tam bir üvey anadır, kıtlığa son vermek bahanesiyle Phrixos’u kurban etmesi için kocasına baskı yapar. Çocukların anası bulut–tanrıça Nephele çocuklarını altın postlu koça bindirip Karadeniz’in Kolkhies ülkesine kaçırır, ama yolda Helle, denize düşer, düştüğü yere Hellespontos (Helle Denizi) denir. (A. Erhat,</span> <span class="char-style-override-3">Mitoloji Sözlüğü</span><span>, sayfa 81)</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-311-backlink" id="footnote-225-311">311</a> <span class="char-style-override-3">Myriad</span><span>. Yunanca Myrias–ados sözünden, on bin demek. Yüz yetmiş tane on bin, demek ki ordu bir milyon yedi yüz bin oluyor. O zamana kadar ordu; alay, tabur gibi bölümlere ayrılmamış bir yığındı. Burada düzene sokulduğu anlaşılıyor. (Hauvette, 355. sayfa ve sonrasına bakınız. Burada asker sayısı da incelenmiştir.)</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-312-backlink" id="footnote-225-312">312</a> <span>Pamuk.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-313-backlink" id="footnote-225-313">313</a> <span>Kitap I. bölüm 28.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-314-backlink" id="footnote-225-314">314</a> <span>Metinde boşluk vardır. Khalybialılar olabilir, deniliyor.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-315-backlink" id="footnote-225-315">315</a> <span>Bu, Stein’in yorumudur. Gobryas, Dareios’un kız kardeşiyle evlendi. Oğlu Mardonios, Kserkses’in halasının oğlu oluyordu. Tritantaikhmes ise Dareios’un kardeşi Artabanos’un oğlu olduğuna göre, Dareios bunun amcası oluyordu (Kitap VII. bölüm 5). Dietsch– Kallenberg ise, Stein’in görüşünü kabul etmezler, burada Mardonios’un değil, Smerdomenes’in kastedildiğini ileri sürerler.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-316-backlink" id="footnote-225-316">316</a> <span>Kitap I. bölüm 171.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-317-backlink" id="footnote-225-317">317</a> <span class="char-style-override-3">İon</span><span>. Euripides’in İon adlı oyununda Apollon’un oğlu olarak gösterilmiştir. Azra Erhat bu konudaki bütün bilgileri ve bu arada bu iddiayı da vermekle beraber, İon efsanesinin “</span><span class="char-style-override-3">Ege kıyılarına, İaones adı ile yerleşmiş bulunan boylara Yunanistan’dan gelme bir ata bulmak amacıyla Atina’da uydurulduğu</span><span>”nu söyler (Mitoloji Sözlüğü, sayfa 203, İon maddesi).</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-318-backlink" id="footnote-225-318">318</a> <span>Herodotos, Karia kraliçesi Artemisia’ya hayrandır. Kitap VIII. bölüm 68 ve 101’de bunu belirtmiştir. Tarihte yer tutmuş kişiler arasında bunun kadar övdüğü yoktur, zaten övgü konusunda hayli cimri sayılır. Artemisia için yazdıklarını hemşerilik çabası gütmekle yorumlayanlar da vardır, ama bu oldukça sudan bir yorum sayılır.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-319-backlink" id="footnote-225-319">319</a> <span>Kserkses alay ediyor. Spartalılar şölenlerde krala çift porsiyon veriyorlardı ya (Kitap VI. bölüm 57), mademki öbürlerinin iki katını yiyorsun, düşmanın da iki katı ile dövüşmelisin demeye getiriyor.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-320-backlink" id="footnote-225-320">320</a> <span class="char-style-override-3">Buralarını ilk olarak Megabazos boyunduruk altına almış…</span> <span>(Kitap V. bölüm 2 ve Kitap VI. bölüm 43–46)</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-321-backlink" id="footnote-225-321">321</a> <span class="char-style-override-3">En kestirme yol…</span> <span>Kara ordusu için.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-322-backlink" id="footnote-225-322">322</a> <span>Mahkûmların içine atıldıkları çukura</span> <span class="char-style-override-3">barathron</span> <span>diyorlardı.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-323-backlink" id="footnote-225-323">323</a> <span class="char-style-override-3">Talthybios</span><span>. Agamemnon’un habercisi (kerux). Öbür haberci Eurybates ile ikisini “güzel yanaklı Briseis”i getirmeleri için Akhilleus’un barakasına gönderir. (</span><span class="char-style-override-3">İlyada</span> <span>I. 320).</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-324-backlink" id="footnote-225-324">324</a> <span class="char-style-override-3">Sitalkes</span><span>, Trakya Ordyslerinin kralı. Peloponez savaşlarının başında Atinalılarla birlik olmuştur. – Nymphodoros, Larcher’e göre, Sitalkes’in kaynı olur. Aristeas ise, ileride Themistokles’e çattığı (Kitap VIII. bölüm 61) ve Salamis savaşında gemilerini alıp savuştuğu (Kitap VIII. bölüm 94) görülecek olan Korinthoslu Adeimanthos’un oğludur.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-325-backlink" id="footnote-225-325">325</a> <span class="char-style-override-3">Ekin demetleri</span><span>. Biçilmiş ya da biçilmemiş olgun ekin. – Salamis savaşı eylül sonralarına rastlar (Kitap VIII. bölüm 65).</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-326-backlink" id="footnote-225-326">326</a> <span class="char-style-override-3">Themistokles</span><span>. Herodotos bu devlet adamının hizmetlerini belirtmekle beraber kişiliği üzerine oldukça karanlık şeyler de yazmıştır. Bir yandan Perslerle çarpışırken, öbür yandan Atinalıları Hellespontos’a gidip köprü–gemileri yakmak düşüncesinden caydıran Themistokles,</span> <span class="char-style-override-3">Perslerin değeri büyük dostluklarını</span> <span>da düşünür, bir gün Atina’da başı darda kalırsa, sığınabilecek bir yer gerekebileceğini hesap eder (Kitap VIII. bölüm 109). Sonra da bak bu işi ben yaptım, aslında senin için çalışıyorum diye Kserkses’e haber gönderir (Kitap VIII. bölüm 110).</span> <span class="char-style-override-3">Kendi kişisel çıkarını düşünmekten bir an geri kalmadığı için</span><span>, Salamis zaferini kendi yararına kullanarak adalıları haraca keser, kesesini doldurur (Kitap VIII. bölüm 112). Artemision’dan çekilmek isteyen Yunan amirallerini bundan vazgeçirmek için Euboialılardan otuz talant rüşvet alır, bunun beşini büyük amiral Eurybiades’e, üçünü de ille gitmek isteyen Korinthoslu Adeimantos’a yedirir, kalan yirmi iki talantı da kendi cebine atar (Kitap VIII. bölüm 4 ve 5). Buna karşılık Themistokles’in sayısı yetmiş olan Atina donanmasını iki yüze çıkarttığını ve böylece Atina’yı Yunan dünyasının en büyük donanmasına sahip bir devlet haline getirdiğini de gene Herodotos’tan öğreniyoruz. Bütün büyük tarihçiler, Themistokles’i “</span><span class="char-style-override-3">Atina’nın yetiştirdiği en büyük devlet adamlarından biri</span><span>” olarak gösterirler. (A.M. Mansel,</span> <span class="char-style-override-3">Ege ve Yunan Tarihi</span><span>, sayfa 294). Themistokles 530 (belki 525) sularında Atina’da doğmuştur. Ailesi ticaretle geçiniyordu, büyük zenginlerden değildi. Miletos düştüğü zaman Atina’da arkhonttu. Pire limanını üs haline getirip gemi yapımında kullanan odur. Atina’yı Perslere teslim etmekten yana olan tyranlara karşı durmuş, Atina duvarlarını onartmıştır. Delos Deniz Birliği’ni o kurmuş, Atina çevresinde konfedere siteler topluluğunu yaratmıştır. Marathon savaşının da belli başlı adlarındandır. Gerek Atina’daki düşmanlarının, gerekse Spartalıların çabaları sonucu olarak 470 sularına doğru devrildi. Orstrakismosla sürüldü, arkasından Perslerle ilişkilerini gösteren belgeler bulundu denerek, ölüm hükmü giydi. Bunun üzerine Anadolu’ya geçip Perslere sığındı, Persler Söke civarındaki Magnesia’yı ve daha başka kentleri, geçinsin diyerek ona verdiler ve V. yüzyılın ortalarına doğru orada öldü. Esnek, kurnaz, iyi asker ve çok daha iyi politikacı ve para için her şeyi yapan bir adam olarak tanımlanıyor, bir şef için gerekli olan şeyler, üstelik görüşü de keskin. Hatzfeld onun için, “</span><span class="char-style-override-3">belki de Atina’nın yetiştirdiği en büyük devlet adamıdır</span><span>” diyor.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-327-backlink" id="footnote-225-327">327</a> <span class="char-style-override-3">Hierophantes</span><span>, myster anlatıcısı, öğreticisi, yol göstericisi anlamına gelir. Tarikata girmek isteyenlere yol gösterirlerdi.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-328-backlink" id="footnote-225-328">328</a> <span class="char-style-override-3">Gamori</span> <span>sözü çok zengini, zengin takımını gösterir.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-329-backlink" id="footnote-225-329">329</a> <span>Atina’nın ilk kralı Kekrops, Atina’ya başka bir ülkeden gelmemiş, Atina’da topraktan yaratılmış; bunu ileri süren Atinalılar, oturdukları toprağın yerlisi oldukları ile övünürlerdi. Yazarları da aynı havayı tutturmuşlardı. Özellikle İsokrates şunları söyler: “</span><span class="char-style-override-3">Biz buraya gelip başkalarını kovmadık, boş bir toprağa da yerleşmedik, başka bir yerden gelmiş göçebeler değiliz… biz, bu toprağın çocuklarıyız</span><span>.” (</span><span class="char-style-override-3">Panegyrikos</span><span>, 24)</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-330-backlink" id="footnote-225-330">330</a> <span>Kartaca, Hannon ve Hamilkar adları Herodotos’ta Karhedon, Annon ve Anilkas olarak yazılıdır.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-331-backlink" id="footnote-225-331">331</a> <span>Himera savaşının Salamis deniz savaşı ile aynı güne rastladığı kesin değildir. Yunan kafası böyle rastlaştırmalardan ve yakıştırmalardan hoşlanıyor. Himera savaşı, sonuçları bakımından, Salamis kadar değilse bile (çünkü Himera’yı yazacak bir Aiskhylos çıkmamıştır), gene de çok önemlidir. Hatzfeld, Syrakusa’nın Akdeniz’in batısında Hellenizmin merkezi haline gelişini bu zafere bağlar (sayfa 160).</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-332-backlink" id="footnote-225-332">332</a> <span>Minos’un, içine Minotauros’u kapattığı labirenti ünlü mimar Daidalos yapmıştı. Sonradan kralın gözünden düştüğü için kendisini de oraya kapattılar. Kendisi ve oğlu için kanatlar yaptı, uçarak kurtuldular. İkaros, babasını dinlemeyip çok yükseldiğinden kanatları tutan balmumu eridi ve İkaros denize düştü, Daidalos ise Sicilya’ya gitti.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-333-backlink" id="footnote-225-333">333</a> <span class="char-style-override-3">Halos</span><span>, Pagasai Körfezi’nde, batı kıyılarına yakın bir yerdeydi. Burada söz konusu olan Akhai ise Phtiotis’tir.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-334-backlink" id="footnote-225-334">334</a> <span>Bu Magnesia, Thessalia kıyılarındadır.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-335-backlink" id="footnote-225-335">335</a> <span>Herodotos, aslan anlamına gelen Leon adı ile bir söz oyunu yaparak, tanrılara danışmak için boğa ya da keçi yavrusu kurban eder gibi bir aslan kestiklerini söylemek istese gerek.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-336-backlink" id="footnote-225-336">336</a> <span class="char-style-override-3">Kuzey rüzgârı</span> <span>Boreas tanrı sayılırdı. Bir Attika anlatısına göre, Atina kralı Erektheus’un kızı Oreithuya, İlissos kıyısında oynarken, Boreas kızı kapıp Trakya’ya kaçırmış (Platon,</span> <span class="char-style-override-3">Phaidros</span> <span>başlangıcı). – Herodotos, Atinalıların bir başka orakl de almış olduklarını, Delphoi tanrısının Rüzgârlara yalvarmalarını söylediğini yazıyor (Kitap VII. bölüm 178).</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-337-backlink" id="footnote-225-337">337</a> <span class="char-style-override-3">Aphetai</span><span>. Herodotos’un, bunu Yunanca yola çıkış noktası anlamına gelen kelimeye bağladığı anlaşılıyor.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-338-backlink" id="footnote-225-338">338</a> <span class="char-style-override-3">Aiolos oğlu Athamas</span> <span>için not 283’e bakınız. Yedinci kitabın bu 197 sayılı bölümü karanlıktır, metnin bozulmuş olduğu sanılmaktadır.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-339-backlink" id="footnote-225-339">339</a> <span class="char-style-override-3">Amphiktyon</span><span>, Atina kralıdır. Deukalion ile Pyrrha’nın oğludur. Amphiktyoniler denilen dinsel ve politik konfederasyon onun adına kurulmuştur.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-340-backlink" id="footnote-225-340">340</a> <span class="char-style-override-3">Apollon Karneios bayramı</span><span>. Sparta’da ağustosta kutlanırdı. – Apollon’un Dorislilerin ulusal tanrısı olduğu ve bu dinin Thessalia’dan Phokis’e, sonra da Peloponez’e Dor göçleriyle girdiği anlaşılıyor. Her dokuz yılda bir, bir din kurulu Delphoi’den Thessalia’ya gidiyor ve ilk göçlerin izlediği yoldan geri dönüyordu. Dorlar, Apollon’a kılavuz adını vermişlerdir. Karneios sıfatı koç anlamına gelen Karnos sözcüğüne yakındır. Koç nasıl sürünün kösemeni ise, Apollon da Dorların tanrısal kösemenidir.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-341-backlink" id="footnote-225-341">341</a> <span class="char-style-override-3">Ama bu durmadı…</span> <span>Yunanlıların savunmaya ara vermediklerini belirtmek için.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-342-backlink" id="footnote-225-342">342</a> <span class="char-style-override-3">Pylagor</span><span>. Amphiktyonlar Meclisi’ne sitelerden gönderilen delegeler.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-343-backlink" id="footnote-225-343">343</a> <span>Kitap IX. bölüm 71.</span></p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-344-backlink" id="footnote-225-344">344</a> <span class="char-style-override-3">İkili tablet</span><span>. Tabletler ağaçtan yapılıyordu. İçteki yüze balmumu sürülüyor, ucu sivri bir araçla üzerine yazı yazılıyordu. – Demaratos’un başvurduğu hile Kserkses polisinin pek de açıkgöz olmadığını gösteriyor. – Bu bölümün bütünüyle bir katma, sokuşturma olabileceğini söyleyenler vardır.</span></p>
        </div>
      </div>
    </div>
  </div>
</body>
</html>
