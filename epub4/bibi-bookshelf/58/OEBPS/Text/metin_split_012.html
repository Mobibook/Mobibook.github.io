<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_11">11</h1>

    <p class="normal">Üç ay boyunca odasında kaldı. O kadar zayıf düşmüş, o kadar solgunlaşmıştı ki onu kaybedeceklerini düşünüyorlardı. Babacık ve Lison Teyze yanından hiç ayrılmıyordu. İkisi de Peuples’e yerleşmişti. Jeanne bir sinir hastalığının pençesinden kurtulamıyordu. En ufak bir sesle kendinden geçiyor, çok basit nedenlerle uzun bilinç kayıplarına uğruyordu.</p>

    <p class="normal">Julien’in ölümüne ilişkin ayrıntıları hiç sormamıştı. Ne fark edecekti? Yeterince bilmiyor muydu zaten? Herkes bir kaza olduğuna inanıyordu ama Jeanne gerçeği biliyor, ona işkence eden bu sırrı kalbinde saklıyordu: Zina, kontun ani ve ürkütücü ziyareti, felaket günü.</p>

    <p class="normal">Artık ruhu tatlı, hoş, melankolik anılar, bir zamanlar kocasıyla paylaştığı aşk dolu kısa mutluluk anlarının hatırasıyla doluydu. Ara sıra hafızasında beklenmedik bir biçimde uyanan görüntülerle ürperiyordu. Kocasını nişanlılık günlerindeki ve Korsika’nın yakıcı güneşi altında yaşadıkları tutku dolu saatlerde âşık olduğu haliyle hatırlıyordu. Üzeri örtülen mezarın gitgide artan uzaklığında bütün kusurları siliniyor, bütün kabalıkları yok oluyor, sadakatsizlikleri bile unutuluyordu. Jeanne, onu kollarına almış bu adama, ölümünden sonra duyduğu belli belirsiz bir minnettarlıkla geçmişteki acıları affediyor, yalnızca mutlu anları düşünüyordu. Zaman geçiyor, aylar ayları kovaladıkça unutulmuşluğun üzerine bir kat daha toz bulutu çöküyor, bütün o bulanık anılar ve acıların üzerinde birikiyordu. Jeanne kendini tamamen oğluna adadı.</p>

    <p class="normal">Paul, kendisi, çevresinde toplanan üç varlığın tek düşüncesi, idolü haline geldi. Bir diktatör gibi hüküm sürüyordu. Hatta sahip olduğu üç köle arasında bir tür kıskançlık bile oluşmuştu. Jeanne, dizinin üzerine oturttuğu torunuyla oynadığı ata binme seansları sonrasında baronun verdiği koca öpücükleri sinir içinde izliyordu. Herkes tarafından olduğu gibi Paul tarafından da ihmal edilen, henüz konuşamayan efendi tarafından zaman zaman hizmetçi muamelesi gören Lison Teyze dilenmek zorunda kaldığı ve güçlükle elde ettiği küçük okşamalarla anne ve büyükbaba için saklanan kucaklamaları karşılaştırınca odasına kapanıp ağlıyordu.</p>

    <p class="normal">Hiçbir olayın yaşanmadığı iki huzurlu yıl çocukla ilgili tükenmek bilmeyen meşgalelerle geçti. Üçüncü kışın başında ilkbahara kadar Rouen’da kalmaya karar verildi ve bütün aile göç etti. Ama terk edilmiş eski nemli eve geldiklerinde Paul o kadar ağır bir bronşite yakalandı ki, zatülcenp olduğundan endişe edildi. Bunun üzerine aklı başından giden üç ebeveyn Peuples’in havasından vazgeçemediğine karar verdikleri çocuğu iyileşir iyileşmez Peuples’e geri götürdüler.</p>

    <p class="normal">Sonra bir dizi tekdüze ve sakin yıllar birbirini kovalamaya başladı.</p>

    <p class="normal">Bazen odasında, bazen büyük salonda, bazen bahçede, hep ufaklığın çevresinde, mızırdanmaları, komik ifadeleri, hareketleriyle kendilerinden geçerek yaşıyorlardı.</p>

    <p class="normal">Annesi sevimli bulduğu için Paulet diye çağırıyordu çocuğunu. Paul ise bu sözcüğe dili dönmediğinden Poulet [Piliç] diye telaffuz ediyor, bu da ardı kesilmeyen gülüşmelere neden oluyordu. Poulet lakabı üzerine yapışıp kaldı. Başka ad kullanılmaz oldu.</p>

    <p class="normal">Çok hızlı büyüdüğünden, baronun “üç anne” olarak çağırdığı üç ebeveynin tutkulu uğraşları da aynı oranda artıyordu.</p>

    <p class="normal">Salon kapısının pervazı üzerine çakıyla aydan aya ne kadar büyüdüğünü gösteren küçük çentikler atıyorlardı. “Piliç cetveli” olarak adlandırdıkları bu cetvel hepsinin varoluşunda önemli bir yer tutuyordu.</p>

    <p class="normal">Sonra başka bir yaratık ailenin hayatında önemli bir rol oynamaya başladı: Oğlundan başka bir şeyle ilgilenmeyen Jeanne tarafından ihmal edilen “Katliam”. Ahırdaki eski bir köpek kulübesinde, sürekli zincirli halde, bir başına yaşıyor ve Ludivine tarafından besleniyordu.</p>

    <p class="normal">Bir sabah Paul onu fark ederek çığlıklar atmaya başladı. Gidip köpeğe sarılmak istiyordu. Çok büyük kaygılarla yanına götürüldü. Köpek çocuğu görünce bayram etti. Ayırmak istediklerinde Paul gözyaşlarına boğuldu. Bunun üzerine Katliam’ın zincirleri çözüldü ve eve yerleştirildi.</p>

    <p class="normal">Köpek, Paul’ün her an yanında olan ayrılmaz dostu haline geldi. Birlikte yerlerde yuvarlanıyor, halının üzerinde yan yana uyuyorlardı. Kısa bir süre sonra Katliam ondan ayrılmaya asla razı olmayan dostunun yatağında uyumaya başladı. Jeanne ara sıra pireleneceğinden endişeleniyor, Lison Teyze’yse köpeğin kendisine ait olan sevgiyi çaldığını, hayatında fazla büyük bir yer edindiğini düşünüyordu.</p>

    <p class="normal">Briseville’lere ve Coutelier’lere az sayıda ziyaret yapmışlardı. Belediye Başkanı ve doktor eski şatonun yalnızlığını bozan yegâne kişilerdi. Jeanne, rahibin dişi köpeği öldürmesinden ve kontesle Julien’in tüyler ürpertici ölümü sırasında yönelttiği suçlamalardan dolayı bu tür temsilcileri olabilen bir Tanrı’ya öfkelenmiş, bir daha kiliseye adımını bile atmamıştı.</p>

    <p class="normal">Rahip Tolbiac zaman zaman şatoya saldırıyor, Şeytan, Ebedi İsyan Ruhu, Hata ve Yalan Ruhu, Günah Ruhu, Yozlaşma ve İffetsizlik Ruhu tarafından ele geçirildiğini iddia ediyordu. Baronu da böyle tanımlıyordu.</p>

    <p class="normal">Zaten kilisesi bomboş kalmıştı. Çiftçilerin saban sürdüğü tarlalar boyu yürüyüşe çıktığında köylüler onunla konuşmak için başlarını bile çevirmiyorlardı. Üstelik şeytanın ele geçirdiği bir kadını kurtardığı için adı büyücüye çıkmıştı. Ona göre Şeytan’ın bir oyunu olan nazarı uzaklaştıracak gizemli dualar biliyordu. Elini süt vermeyen ya da hastalıklı ineklerin üzerinde dolaştırarak iyileşmelerini sağlıyor, birkaç tuhaf sözcükle kaybolan eşyaların bulunmasını sağlıyordu.</p>

    <p class="normal">Dar görüşlü ve fanatik ruhunu Şeytan’ın yeryüzünde görünmesiyle, gücünün farklı tezahürleriyle, değişik gizli etkileriyle, sahip olduğu bütün kaynaklarla ve sıradan kurnazlık oyunlarıyla ilgili dini kitapları hatmetmeye adamıştı. Bu gizemli ve ölümcül güçle mücadele etmek için özel olarak görevlendirildiğine inandığından, dini kitaplarda geçen bütün Şeytan kovma formüllerini öğrenmişti.</p>

    <p class="normal">Sürekli olarak Kötü Ruh’un gölgesinde dolaştığını sanıyor ve her an şu Latince cümleyi mırıldanıyordu: Sicut leo rugiens circuit quarens quem devoret.</p>

    <p class="normal">Sonunda bir endişe, gizli güçlere sahip olduğuna dair bir korku yayıldı çevreye. Belzébuth’u dinin bir öğesi olarak gören kırsal kesimin cahil rahipleri bile Rahip Tolbiac’ı bir tür büyücü olarak değerlendiriyordu. Dini büyüyle karıştırmaya vardırdığını, gelenekleri kendine özgü yorumlarla saptırarak kötülüğün iktidarına kapıldığını düşünmekle birlikte, saygın bir hayat sürmesi nedeniyle karşı çıkamadıkları karanlık güçlerine saygı duyuyorlardı.</p>

    <p class="normal">Rahip, Jeanne’la karşılaştığında selam vermiyordu.</p>

    <p class="normal">Bu durum yaşlı kız kurusu ruhuyla kiliseye gidilmemesini anlayamayan Lison Teyze’yi endişelendiriyor ve üzüyordu. Şüphesiz dindardı, şüphesiz günah çıkarıyor, ayinlere katılıyordu ama kimse bilmiyor çünkü öğrenmeye çalışmıyordu.</p>

    <p class="normal">Paul’le yalnız kaldığında, alçak sesle merhametli Tanrı’dan söz ediyordu ona. Paul dünyanın ilk zamanlarından mucizevi öyküler anlatılıyormuş gibi dinliyordu bunları ama Lison Teyze, Tanrı’yı sevmek, çok çok sevmek gerektiğini söylediğinde bazen, “Peki, nerede o Teyze?” diye soruyordu. Bunun üzerine Lison Teyze parmağıyla gökyüzünü işaret ediyordu: “Yukarıda Poulet ama bundan kimseye söz etmemelisin.” Barondan çekiniyordu.</p>

    <p class="normal">Ama bir gün Poulet, barona, “Yüce Tanrı her yerde ama kilisede değil” dedi. Büyükbabasına teyzesinin gizemli öykülerinden bahsetti.</p>

    <p class="normal">Çocuk on yaşına gelmişti. Annesi ise kırk gibi görünüyordu. Güçlü, ele avuca sığmaz bir çocuktu. Ağaçlara tırmanacak kadar becerikliydi ama pek bilgili sayılmazdı. Derslerden sıkılıyor, hemen bitmesini istiyordu. Baron onu bir kitabın önünde biraz uzun tuttuğunda, Jeanne hemen koşup geliyor ve “Bırak da oynasın. Çocuğu yormayalım. Daha çok küçük” diyordu. Ona göre hâlâ altı aylıkla bir yaş arasındaydı. Küçük bir adam gibi yürüdüğünü, koştuğunu, konuştuğunu ancak fark ediyordu. Jeanne endişeliydi. Sürekli olarak düşmesinden, üşümesinden, koşup terlemesinden, karnı ağrıyacak kadar çok ya da büyüyemeyecek kadar az yemesinden korkuyordu.</p>

    <p class="normal">Çocuk on iki yaşına geldiğinde, büyük bir sorun ortaya çıktı: İlk komünyon sorunu.</p>

    <p class="normal">Lise, bir sabah Jeanne’ın yanına geldi ve ufaklığı daha fazla dini eğitimden uzak tutamayacaklarını, ilk dini görevlerini yerine getirmek zorunda olduğunu söyledi. Bin bir neden ileri sürüyordu ama her şeyden önemlisi görüştükleri insanların ne düşüneceğiydi. Alt üst olan, kararsız kalan, tereddüde düşen anne biraz daha bekleyebilecekleri cevabını verdi.</p>

    <p class="normal">Ama bir ay kadar sonra, Vikontes de Briseville’e bir iade-i ziyarette bulunurken, kadın tesadüfen, “Bu yıl Paul’ünüz de ilk komünyonunu yapacaktır herhalde” dedi. Boş bulunan Jeanne, “Evet, hanımefendi” diye cevap verdi. Öylesine edilmiş bu sözle karar verilmiş oldu ve babasına danışmadan Lise’den çocuğu alıp din dersine götürmesini rica etti.</p>

    <p class="normal">Üç ay kadar her şey yolunda gitti ama Poulet bir akşam boğazı şişmiş halde döndü eve. Ertesi gün öksürmeye başladı. Deliye dönen anne çocuğu sorguya çektiğinde, rahibin onu dersten sonra kilisenin kapısında, soğukta cezaya bıraktığını öğrendi.</p>

    <p class="normal">Bunun üzerinde anne çocuğunu evde tutup dinin temel kurallarını kendisi öğretmeye başladı. Ama Rahip Tolbiac, Lison’un yalvarıp yakarmalarına rağmen yeterince eğitilmediğini ileri sürdüğü çocuğu kömünyona katılacak çocuklar arasına almayı reddediyordu.</p>

    <p class="normal">Ertesi yıl da benzer olaylar yaşandı. Bunun üzerine öfkelenen baron dürüst bir insan olması için çocuğun bu safsatalara, Kudas töreninin çocukça sembollerine inanmaya ihtiyacı olmadığını söyledi. Çocuğun bir Hıristiyan olarak büyütülmesine ama ibadetlerini yerine getiren bir Katolik olması gerekmediğine, büyüdüğünde istediği mezhebi seçmekte serbest bırakılmasına karar verdiler.</p>

    <p class="normal">Jeanne bir süre sonra Briseville’lere ziyarette bulunduysa da, karşılığı gelmedi. Komşularının nezaket düşkünlüğünü bildiğinden bu durum karşısında şaşırdı ama Markiz de Coutelier bu tavrın nedenini üstten bir tavırla açıklamakta gecikmedi.</p>

    <p class="normal">Kocasının konumu, eskilere dayanan soyadı, ciddi serveti, Normandiya Kraliçesi gibi yaşayışıyla markiz, gerçek bir kraliçe gibi hüküm sürdürüyor, istediği gibi konuşuyor, duruma göre nazik ya da kırıcı davranabiliyor, karşısındakini her fırsatta azarlıyor, ders veriyor ya da onurlandırıyordu. Jeanne da evine gidip takdim edildiğinde, buz gibi birkaç sözden sonra kuru bir tonla, “Toplum iki sınıfa ayrılır: Tanrı’ya inananlar ve inanmayanlar. İlk sınıfın en mütevazıları bile dostumuz, dengimizdir, diğerleri ise bir hiçtir” dedi.</p>

    <p class="normal">Jeanne saldırıyı fark ederek, “İyi ama kiliseye gitmeden de Tanrı’ya inanılmaz mı?” dedi.</p>

    <p class="normal">Markiz cevap verdi: “Hayır hanımefendi. Müminler Tanrı’ya dua etmek için kiliseye gider. İnsanları evinde ziyaret etmek gibi bir durumdur bu.”</p>

    <p class="normal">Yaralanan Jeanne devam etti: “Tanrı her yerdedir hanımefendi. Ona ve merhametine kalbinin en derinlerinde inanan ben, aramızda bir rahip olmadığında daha yakın hissedebiliyorum onu.”</p>

    <p class="normal">Markiz ayağa kalktı: “Kilisenin bayrağı rahibin elinde hanımefendi. Bu bayrağı izlemeyen herkes ona ve bize karşı sayılır.”</p>

    <p class="normal">Jeanne da titreyerek ayağa fırladı: “Siz başka bir Tanrı’ya inanıyorsunuz hanımefendi! Oysa ben, dürüst insanların Tanrı’sına inanıyorum” dedi.</p>

    <p class="normal">Selam verdi ve çıktı.</p>

    <p class="normal">Köylüler de Poulet’ye ilk komünyonunu yaptırmadığı için ayıplıyordu onu. Kiliseye gitmiyor, ayinlere katılmıyor ya da kilise geleneklerine göre Paskalya ziyaretlerinde bulunmuyor olabilirlerdi ama çocuklar için durum farklıydı. Bir çocuğu bu ortak toplumsal kuralın dışında yetiştirme gözü pekliği karşısında geri adım atarlardı, çünkü din ayrı bir konuydu.</p>

    <p class="normal">Jeanne da bu kınamaları fark etti ve bütün bu sessiz anlaşmaları, vicdani uzlaşmaları, bu evrensel her şeyden korkma halini, saygın görünen insanların kalplerinin derinliklerinde gizlenen alçaklığı lanetledi.</p>

    <p class="normal">Paul’ün eğitimini baron ele aldı ve onu Latince’ye başlattı. Anneninse tek bir istediği vardı: “Yeter ki yorma onu!” diyordu. Endişe içinde ders yaptıkları odanın yakınlarında dolanıyordu. Sürekli içeri dalıp “Ayakların üşümedi değil mi Poulet?”, “Başın ağrımadı değil mi Poulet?” diyerek dersi bölmesini ya da öğretmeni “Onu bu kadar konuşturma boğazını yoracaksın” diye durdurmasını önlemek için odaya girmesini yasaklamışlardı.</p>

    <p class="normal">Ufaklık serbest kalır kalmaz annesi ve teyzesiyle bahçeye iniyordu. Bir şeyler yetiştirmek onun için tutkuya dönüşmüştü. Üçü birlikte ilkbaharda ağaç dikiyor, filizlenmelerini ve büyümelerini mutlulukla izledikleri tohumlar ekiyor, dalları buduyor, buketler yapmak için çiçekler topluyorlardı.</p>

    <p class="normal">Delikanlının en büyük merakı salata yetiştirmekti. Olağanüstü bir özenle marul, göbek salata, hindiba, kıvırcık hindiba, yenilebilir her türlü otu yetiştirdiği kare biçimindeki dört büyük bostanı vardı. İşçiler gibi çalıştırdığı iki annesinin yardımıyla bostanlarını çapalıyor, suluyor, yabani otları temizliyordu. Ekin sıralarının önünde diz çöküp saatlerce uğraşıyor, üstlerini başlarını kirletiyor, genç filizlerin köklerini, parmaklarını toprağa sokarak açtıkları deliğe kendi elleriyle sokuyorlardı.</p>

    <p class="normal">Poulet büyüyordu. On beş yaşına gelmişti. Salondaki cetvel bir metre elli sekiz santimi gösteriyordu. Ama ruhu çocuk kalmıştı. Cahildi, bu iki kadınla artık başka bir yüzyılda kalan tatlı ihtiyarın arasında dünyadan habersiz büyümüştü.</p>

    <p class="normal">Nihayet bir akşam baron kolej konusunu açtı. Jeanne hemen gözyaşlarına boğuldu. Lison Teyze karanlık bir köşede dehşet içinde oturuyordu.</p>

    <p class="normal">Anne, “Neden eğitim görmesi gereksin? Onu bir çiftçi, bir köy beyefendisi yaparız. Birçok soylunun yaptığı gibi kendi topraklarını ekip biçer, ölene kadar birlikte yaşayacağımız bu evde mutlu bir biçimde yaşar ve yaşlanır. İnsan daha ne ister?” diyordu.</p>

    <p class="normal">Ama baron başını sallıyordu. “Yirmi beş yaşında gelip, ‘ben bir hiçim, senin yüzünden, senin annelik egoizmin yüzünden hiçbir şey bilmiyorum. Çalışamayacak, önemli bir insan olamayacağım. Kara cahil, basit bir insan olmak için yaratılmadım ben. Beni buna mahkûm eden kör sevgin yüzünden mutsuz öleceğim’ derse ne cevap vereceksin” diyordu.</p>

    <p class="normal">Jeanne bir yandan ağlıyor, bir yandan oğluna yalvarıyordu: “Söyle Poulet, seni çok sevdiğim için kızmayacaksın bana değil mi?”</p>

    <p class="normal">Şaşıran çocuk söz veriyordu: “Hayır anne.”</p>

    <p class="normal">“Yemin eder misin?”</p>

    <p class="normal">“Evet anne.”</p>

    <p class="normal">“Burada kalmak istiyorsun değil mi?”</p>

    <p class="normal">“Evet anne.”</p>

    <p class="normal">Nihayet baron kesin ve sert bir tonla konuştu: “Jeanne, bir hayatı belirlemeye hakkın yok. Bu yaptığın alçaklık, hatta bir suç. Kendi mutluluğun için çocuğunu kurban ediyorsun.”</p>

    <p class="normal">Jeanne telaşlı hıçkırıklarla yüzünü eliyle kapadı ve gözyaşları içinde kekeledi: “O kadar mutsuz oldum ki! O kadar mutsuzdum ki! Onunla huzur içindeyim diye onu da elimden alacaklar... Peki bana ne olacak... Yapayalnız kalacağım... Yalan mı?”</p>

    <p class="normal">Babası ayağa kalktı, gelip yanına oturdu ve onu kollarına aldı: “Ben yok muyum Jeanne?” Kızı birden boynuna atılıp öyle şiddetle sarıldı ki, kendisinin bile nefesi kesilerek boğuk bir sesle mırıldandı: “Evet. Haklısın... Belki... Haklısın Babacık. Delirmiş gibiyim ama çok acı çektim. Koleje gitmesini ben de isterim.”</p>

    <p class="normal">Poulet de ona ne yapacaklarını pek anlamadan gözyaşlarına boğuldu.</p>

    <p class="normal">Bunun üzerine üç anne ona sarılıp, avutmaya, cesaret vermeye çalıştı. Yatmaya çıktıklarında, hepsinin kalbi sıkıyordu. Hepsi, o ana kadar kendini tutan baron bile o gece yatağında ağladı.</p>

    <p class="normal">Yaz sonunda delikanlıyı Havre Koleji’ne göndermeye karar verdiler. O yaz her zamankinden de eğlenceli geçti.</p>

    <p class="normal">Annesi ayrılık düşüncesiyle sık sık hüzne kapılıyordu. Çocuğun valizini on yıllık bir seyahate çıkacakmış gibi hazırladı. Sonunda bir Ekim sabahı, uykusuz bir gecenin sabahında, iki kadınla baron delikanlıyla birlikte dört nala giden iki atın çektiği arabaya binip yola koyuldu.</p>

    <p class="normal">Yatakhane ve sınıftaki yerini daha önceki bir seyahatte seçmişlerdi zaten. Jeanne, Lison Teyze’yle birlikte bütün gününü eşyaları küçük dolaplara yerleştirmekle geçirdi. Mobilyalar getirdiklerinin dörtte birini ancak aldığından başka bir dolap bulmak için müdüre koştular. Kâhya çağrıldı. Bu kadar eşyanın asla gerekmeyeceğini, rahatsızlık vermekten başka işe yaramayacağını belirterek, kurallar gereği başka bir dolap vermeyi reddetti. Bozulan anne yakınlarda bir otel odası kiralayıp otelci kadına Poulet arar aramaz istediği her şeyi götürmesi talimatı vermekte karar kıldı.</p>

    <p class="normal">Sonunda gemilerin giriş çıkışını izlemek için kıyıda bir tur attılar.</p>

    <p class="normal">Hüzünlü bir akşam çöküyor, şehrin ışıkları tek tek yanıyordu. Akşam yemeği için bir lokantaya girdiler. Hiçbiri aç değildi. Önlerine yemekler konup neredeyse el değmeden geri götürülürken onlar ıslak gözlerle birbirlerine bakıyorlardı.</p>

    <p class="normal">Sonunda ağır adımlarla koleje doğru yürümeye koyuldular. Dört bir yandan her boydan çocuk aileleri ya da hizmetçilerinin elini tutmuş okula doğru akıyordu. Çoğu ağlıyordu. Yeterince aydınlatılmamış büyük avludan hıçkırık sesleri yükseliyordu.</p>

    <p class="normal">Jeanne ve Poulet uzun uzun kucaklaştılar. Lison Teyze büsbütün unutulmuş halde arkada oturuyordu. Yüzünü mendiline gömmüştü. İyice duygulanan baron kızını sürükleyerek vedayı kısa kesti. At arabası kapının önünde bekliyordu. Üçü birlikte arabaya bindiler ve gecenin içinde Peuples’e yöneldiler.</p>

    <p class="normal">Ara sıra gölgelerin arasından gürültülü bir hıçkırık duyuluyordu.</p>

    <p class="normal">Jeanne ertesi günün akşamına kadar ağladı. Sonraki gün faytonu hazırlattı ve Le Havre’a doğru yola çıktı. Poulet ayrılığın nimetlerinden yararlanmaya başlamıştı bile. Hayatında ilk kez arkadaşları oluyordu ve içindeki oynama isteği görüşme odasındaki sandalyesinde kıpırdamadan oturmasını bile engelliyordu.</p>

    <p class="normal">Jeanne iki günde bir ziyarete gidiyor, Pazar günleri de çıkışa yetişiyordu. Teneffüsler arasındaki dersler boyunca görüşme odasında ne yapacağını bilemez halde öylece oturuyor, kolejden uzaklaşma gücünü ya da cesaretini bulamıyordu. Sonunda lise müdürü evine gitmesini ve daha seyrek ziyarete gelmesini rica etmek zorunda kaldı. Jeanne bu tavsiyeyi dikkate almadı.</p>

    <p class="normal">Bunun üzerine müdür, çocuğun teneffüs saatlerinde oynamasını engellemeye ve çalışmasını sürekli olarak bölmeye devam ederse oğlunu geri göndermek zorunda kalacakları uyarısında bulundu. Baron da durumdan haberdar edildi. Böylece Jeanne, Peuples’de göz altında tutulmaya başlandı. Bir mahkûm gibiydi.</p>

    <p class="normal">Her tatili çocuğundan daha büyük bir sıkıntıyla bekliyordu.</p>

    <p class="normal">Bir endişe içini kemirip duruyordu. Gün boyunca yanında Katliam’la çevrede dolanıp duruyor, boş gözlerle etrafına bakıyordu. Bazen bütün bir öğleden sonrayı falezin üzerinden denizi seyrederek geçiriyordu. Bazen koruluğun içinden Yport’a kadar iniyor, anısını silemediği eski gezintileri tekrarlıyordu. Genç bir kızken aynı yolu rüyalardan sarhoş halde yaptığı zamanlar ne kadar da uzakta kalmıştı.</p>

    <p class="normal">Oğlunu her görüşünde, on yıl ayrı kalmışlar gibi hissediyordu. Poulet aydan aya bir erkeğe dönüşüyor, Jeanne ise aydan aya yaşlı bir kadın haline geliyordu. Babası ağabeyi gibi görünür olmuştu. Yirmi beş yaşında solup giden ve sonra hiç yaşlanmayan Lison Teyze’yse ablası gibiydi.</p>

    <p class="normal">Poulet hiç çalışmıyordu. İlk sınıfı iki yılda geçti. İkinci sınıfta biraz daha iyiydi ama sonraki yılı baştan almak zorunda kaldı. Yirmi yaşına geldiğinde kendini retorikte buldu.</p>

    <p class="normal">Favorileri uzamış, bıyıkları terlemeye başlamış, uzun boylu sarışın bir delikanlı olmuştu. Artık her Pazar Peuples’e gelen oydu. Uzun zamandır binicilik dersleri aldığından, bir at kiralıyor ve iki saatte kat ediyordu yolu.</p>

    <p class="normal">Jeanne sabahın köründe Lison Teyze ve gün be gün biraz daha beli bükülen, her ufalan ihtiyar gibi burun üstü düşmemek için ellerini sırtında kavuşturup yürüyen baronla birlikte oğlunu karşılamak için yola çıkıyordu.</p>

    <p class="normal">Yol boyu ağır ağır ilerliyor, ara sıra uçurumun kıyısında oturup uzaklara bakıyor, atlının gelişini görmeye çalışıyorlardı. Paul beyaz ufkun üzerinde kara bir leke gibi belirdiğinde, üç ebeveyn mendil sallamaya başlıyordu. Bunun üzerine delikanlı fırtına gibi gelmek için atını dört nala sürmeye başlıyor, bu durum Jeanne’ın ve Lison’un korkutan titremesine, iktidarı çoktan kaybeden büyükbabanın heyecanla “Bravo” diye bağırmasına neden oluyordu.</p>

    <p class="normal">Paul annesinin boyunu geçmişti ama Jeanne ona hâlâ küçük bir çocuk muamelesi yapıyor ve sürekli “Poulet ayakların üşümedi değil mi?” diye soruyor, öğle yemeğinden sonra sigarasını tüttürüp evin önünde volta atmaya başlayan oğluna pencereyi açıp “Başın açık dolaşma lütfen, nezle olacaksın” diye sesleniyordu.</p>

    <p class="normal">Gecenin bir vakti atla dolaşmaya çıktığında endişeyle sıçrıyordu: “Çok hızlı gitme küçük Poulet! Dikkatli ol! Başına bir şey gelirse zavallı annenin ne hale geleceğini düşün!” diyordu. Nihayet bir Cumartesi sabahı, Paul’den ertesi gün gelemeyeceğini, arkadaşlarının, onu da davet ettikleri bir parti düzenlediklerini bildiren bir mektup geldi.</p>

    <p class="normal">Jeanne Pazar günü boyunca kötü bir şey olacakmış gibi sıkıntı içinde kıvrandı durdu. Perşembe günü daha fazla dayanamayarak Le Havre’a doğru yola çıktı.</p>

    <p class="normal">Paul ona değişmiş gibi göründü ama neyin değiştiğini anlayamamıştı. Paul birden, çok doğal bir şeyden bahseder gibi, “Baksana anne, madem sen geldin, bu Pazar da Peuples’e gelmeyeyim, bu hafta da parti var” dedi.</p>

    <p class="normal">Jeanne, Yeni Dünya’ya gideceğini haber vermiş gibi soluğu kesilmiş halde kalakaldı. Konuşabilecek kadar kendini topladığında, “Ah Poulet! Neyin var? Söyle bana ne oluyor?” dedi. Paul gülmeye başladı ve annesine sarılarak, “Hiçbir şey anne. Arkadaşlarımla eğleneceğim yalnızca. Bu yaşta normal bunlar” dedi.</p>

    <p class="normal">Jeanne verecek cevap bulamadı. Geri dönerken arabada tuhaf düşüncelere kapıldı. Poulet’sini, bir zamanlarki o küçük Poulet’sini tanıyamıyordu artık. Büyüdüğünü, artık ona ait olmadığını, ihtiyarlarla uğraşmadan başka bir yerlerde kendi hayatını yaşayacağını ilk kez fark ediyordu. Sanki bir günde değişmişti. Nasıl olabilirdi! Bu onun oğluydu! Kendi isteklerini dile getiren bu sakallı, güçlü kuvvetli çocuk, bir zamanlar birlikte marullar yetiştirdiği oğluydu!</p>

    <p class="normal">Paul üç ay boyunca ailesini görmeye nadiren geldi. Her seferinde de bir an önce geri dönmek isteğiyle kıvrandığı, bir saat önce yola çıkmak için bahaneler aradığı açıkça belli oluyordu. Jeanne korkuyor, baronsa onu sürekli “Bırak yapsın, oğlan yirmi yaşında” diyerek sakinleştiriyordu.</p>

    <p class="normal">Ama bir sabah, Fransızca’yı Alman şivesiyle konuşan oldukça kötü giyimli bir ihtiyar: “Sayın Vikontes”i sormaya geldi. Uzun süren törensel giriş konuşmalarından sonra, cebinden pis bir portföy çıkardı ve “Size küçük bir not getirdim” diyerek, yağlı bir kâğıt parçasını açıp uzattı. Jeanne kâğıdı tekrar tekrar okuyup Yahudi’ye baktı. Sonra bir kez daha okuyup sordu: “Bu ne anlama geliyor?”</p>

    <p class="normal">Dalkavuklaşan adam açıkladı: “Size anlatayım. Oğlunuzun biraz paraya ihtiyacı vardı. Ben de sizin iyi bir anne olduğunuzu bildiğimden ihtiyacı olan parayı borç verdim ona.”</p>

    <p class="normal">Jeanne titriyordu. “İyi ama neden benden istemedi?” Yahudi uzun uzun açıkladı. Bu ertesi gün öğle saatine kadar ödenmesi gereken bir kumar borcuydu ve Paul henüz reşit olmadığından kimse ona borç vermek istememişti. Delikanlıya bu “küçük nazik hizmeti” vermese “şerefi tehlikeye” girecekti.</p>

    <p class="normal">Jeanne, baronu çağırmak istiyordu ama heyecandan eli ayağı kilitlenmiş, bir türlü doğrulamıyordu. Sonunda tefeciye, “Şu zile basma inceliğini gösterir misiniz?” diye sordu.</p>

    <p class="normal">Adam bir numara olmasından korkmuş, tereddüt ediyordu. “Sizi rahatsız ettiysem, sonra geleyim” dedi. Jeanne başını hayır anlamında salladı. Zile bastı ve karşılıklı tek söz etmeden beklemeye başladılar.</p>

    <p class="normal">Baron olayı hemen anladı. Senet bin beş yüz frank değerindeydi. Adamın gözlerinin içine bakarak, “Bir daha gelmeyin!” diyerek bin frank uzattı. Adam teşekkür ederek selam verdi ve çıkıp gitti.</p>

    <p class="normal">Büyükbaba ve anne hemen Le Havre’a doğru yola çıktılar ama koleje geldiklerinde, Paul’ün bir aydır okula uğramadığını öğrendiler. Müdür oğlanın hastalandığını bildiren ve sonrasında da yeni haberler ileten Jeanne imzalı dört mektup almıştı. Her mektubun ilişiğinde bir de doktor raporu vardı, tabii hepsi sahteydi. Neye uğradıklarını şaşırmış halde birbirlerine bakıp kalakaldılar.</p>

    <p class="normal">Üzülen müdür onları komisere götürdü. İki ebeveyn otelde gecelediler.</p>

    <p class="normal">Ertesi gün delikanlı şehirdeki bir fahişenin yanında bulundu. Büyükbaba ve anne çocuğu alıp Peuples’e döndüler. Yol boyu tek kelime konuşulmadı. Jeanne mendiliyle yüzünü kapamış ağlıyordu. Paul ise aldırmaz bir ifadeyle manzara seyrediyordu.</p>

    <p class="normal">Sekiz gün içinde, son üç ayda on beş bin frank borçlandığı ortaya çıktı. Borçlular yakında reşit olacağını bildiklerinden önceleri kendilerini göstermemişlerdi.</p>

    <p class="normal">Çocuktan herhangi bir açıklama istenmedi. Onu tatlılıkla doğru yola getirmek istiyorlardı. Güzel yemekler yediriyor, hoş tutuyor, şımartıyorlardı. İlkbahar gelmişti. Jeanne’ın bütün itirazlarına rağmen, canı isteyince denizde gezintiye çıkabilsin diye Yport’da bir tekne kiraladılar.</p>

    <p class="normal">Havre’a gitmesinden korktuklarından atını vermiyorlardı.</p>

    <p class="normal">İşsiz güçsüz, gergin, bazen kaba, dolanıp duruyordu ortalıkta. Baron eğitiminin yarım kalmasına üzülüyordu. Ayrılık düşüncesiyle deliye dönen Jeanne, yine de ne yapacaklarını soruyordu kendi kendine.</p>

    <p class="normal">Bir akşam Paul eve dönmedi. İki kayıkçıyla birlikte denize açıldığını öğrendiler. Kendini kaybeden anne gecenin bir yarısı yarı çıplak Yport’a kadar indi.</p>

    <p class="normal">Kıyıda birkaç kişi teknenin dönmesini bekliyordu.</p>

    <p class="normal">Açıkta cılız bir ışık göründü. Titreyerek yaklaşıyordu. Paul teknede yoktu. Havre’a götürmelerini sağlamıştı.</p>

    <p class="normal">Polis çocuğu aradıysa da bulamadı. İlk seferinde onu saklayan kız da, mobilyalarını satmış, borçlarını ödemiş, ardında hiçbir iz bırakmadan ortadan kaybolmuştu. Paul’ün Peuples’deki odasında onun aşkından deliye dönmüş gibi görünen bu yaratığın iki mektubunu buldular. Yeterli parayı bulunca İngiltere’ye gideceğinden söz ediyordu.</p>

    <p class="normal">Şatonun üç sakini, ruhlarındaki işkencenin ölümcül cehenneminde sessiz sedasız, hüzün içinde yaşamaya başladılar. Jeanne’ın zaten gri olan saçları bembeyaz kesildi. Kaderin onu neden bu kadar hırpaladığını soruyordu kendi kendine.</p>

    <p class="normal">Rahip Tolbiac’dan bir mektup aldı: “Hanımefendi, Tanrı’nın laneti üzerinizde dolaşıyor. Çocuğunuzu ondan sakındınız, sonunda onu sizden alıp bir fahişenin kollarına attı. Tanrı’nın bu uyarısı da mı açmayacak gözlerinizi? Onun merhameti sonsuzdur. Önünde diz çökerseniz sizi affedebilir. Ben onun sadık hizmetçisiyim. Gelip kapısını çalarsanız sizin için açarım.”</p>

    <p class="normal">Jeanne mektup dizlerinin üzerinde uzun süre kalakaldı. Rahibin söyledikleri doğru olabilirdi. Dini batıl inançlar aklını kurcalamaya başlamıştı. Tanrı da insanlar gibi kinci ve kıskanç olabilir miydi? Belki de kıskançlık etmese kimse ona aldırmaz, tapmazdı. Şüphesiz herkes tarafından saygı görmek için insanlara, onlara özgü duygularla gösteriyordu kendini. Tereddütte olanları, aklı karışanları kiliseye iten korku dolu şüphe onun da içine düştüğünden, bir akşam karanlık çökerken gizlice kiliseye koştu, odasına kadar giderek, cılız rahibin önünde diz çöktü ve af diledi.</p>

    <p class="normal">Rahip ona sınırlı bir af sözü verdi. Tanrı, baron gibi bir adamı barındıran bir çatıya bütün merhametini veremezdi: “Yakında Kutsal Bağışlanma’nın etkilerini hissedeceksiniz” dedi.</p>

    <p class="normal">Gerçekten de Jeanne iki gün sonra oğlundan bir mektup aldı ve bunu, çektiği acılardan deliye dönmüş halde, rahibin sözünü verdiği tesellilerin başlangıcı olarak kabul etti.</p>

    <p class="normal">Sevgili anneciğim, endişelenme. Londra’dayım. Sağlığım iyi ama paraya çok ihtiyacım var. Tek kuruşumuz kalmadı. Günlerdir tek lokma yemedik. Birlikte olduğum, bütün ruhumla sevdiğim kadın elindeki avcundaki beş bin frankı beni terk etmemek için harcadı. Öncelikle bu parayı ödememin şeref meselesi olduğunu anlarsın. Yakında reşit olacağıma göre, babamdan bana miras kalan paradan on beş bin frank gönderebilirsen çok sevinirim. Beni büyük bir sıkıntıdan kurtarmış olacaksın.</p>

    <p class="normal">Hoşçakal sevgili anneciğim. Seni, büyükbabamı ve Lison Teyze’yi bütün kalbimle kucaklıyorum. Yakında görüşmek umuduyla, oğlun,</p>

    <p class="normal">Vikont Paul de LAMARE</p>

    <p class="normal">Ona yazmıştı! Yani unutmuyordu. Jeanne para istediğini düşünemiyordu bile. Parası kalmadığına göre tabii ki gönderecekti. Paranın ne önemi vardı! Yazmıştı ya!</p>

    <p class="normal">Ağlayarak koşup mektubu barona götürdü. Lison Teyze de çağrıldı. Ondan söz eden bu mektubu sözcük sözcük tekrar okudular. Her bir ifade üzerinde tartıştılar.</p>

    <p class="normal">Sonsuz bir umutsuzluktan bir tür umut sarhoşluğuna sıçrayan Jeanne, Paul’ü savunuyordu: “Geri dönecek, yazdığına göre geri dönecek.”</p>

    <p class="normal">Daha sakin olan baron, “Fark etmez. Bizi bu yaratık için terk etti. Fazla tereddüt göstermediğine göre onu bizden daha çok seviyor” dedi.</p>

    <p class="normal">Apansız, ani bir acı saplandı Jeanne’ın kalbine ve hemen sonrasında oğlunu ondan çalan bu kadına karşı bir nefret, yatışmayan, yabanıl bir nefret, bir kıskanç anne nefreti yandı içinde. O ana kadar yalnızca Paul’ü düşünmüştü. Acılarının nedeninin bir kadın olduğunu yeni fark ediyordu. Ama aniden baronun bu sözleri bir rakibesi olduğunu algılamasını sağlamış, üstelik rakibesinin ölümcül gücünü ortaya sermişti. Bu kadınla arasında çetin bir mücadelenin başladığını ve onunla paylaşmaktansa oğlunu kaybetmeyi tercih edeceğini hissetti.</p>

    <p class="normal">Bütün neşesi uçup gitti.</p>

    <p class="normal">On beş bin frank yolladılar ve beş ay boyunca başka haber alamadılar.</p>

    <p class="normal">Sonra Julien’in mirasıyla ilgili ayrıntıları halletmek için bir avukat çıkageldi. Jeanne ve baron itiraz etmeden bütün hesapları ortaya döküp, annenin payını bile Paul’e bıraktılar. Paris’e giden Paul’ün eline yüz yirmi bin frank geçmiş oldu. Bunun üzerine altı ay içinde kısa kısa haberler veren ve soğuk sevgi sözleriyle sona eren dört mektup yazdı: “Çalışıyorum, Borsa’da bir iş buldum. Sevgili ailem, bir gün Peuples’e gelip size kavuşmayı umuyorum” diyordu.</p>

    <p class="normal">Metresinden tek sözcükle bile söz etmiyordu. Bu sessizlik, dört sayfa boyunca ondan söz etse söyleyeceklerinden daha fazlasını ifade ediyordu. Jeanne bu buz gibi mektuplarda pusuya yatmış, yeri doldurulamaz, annelerin ezeli düşmanı o kızın varlığını hissediyordu.</p>

    <p class="normal">Birbirlerine kenetlenen üç ebeveyn durmadan Paul’ü kurtarmak için ne yapabileceklerini tartışıyorlar, bir çözüm bulamıyorlardı. Paris’e bir yolculuk mu? Ne için?</p>

    <p class="normal">Baron, “Tutkusunun sönmesini beklemek gerek. O zaman kendi isteğiyle dönecektir bize” diyordu.</p>

    <p class="normal">Hayatları acınasıydı.</p>

    <p class="normal">Jeanne ve Lison, barondan saklanarak kiliseye gidiyordu.</p>

    <p class="normal">Haber alamadıkları uzun bir sürenin ardından, bir sabah umutsuzluk dolu bir mektupla dehşete kapıldılar.</p>

    <p class="normal">Zavallı anneciğim, mahvoldum, yardımıma koşmazsan kendimi öldürmekten başka çarem kalmadı. Bir spekülasyon nedeniyle bütün başarı şansımı da yitirdim. Seksen beş bin frank borcum var. Ödeyemezsem şerefimi kaybedecek, iflas edecek, bir daha hiçbir iş yapamayacak duruma düşeceğim. Mahvoldum. Tekrar ediyorum, bu utançla yaşamaktansa kendimi öldürürüm. Asla sözünü etmediğim ama Esirgeyici’m olan kadının verdiği cesaret olmasa çoktan ölmüş olurdum.</p>

    <p class="normal">Seni bütün kalbimle öpüyorum sevgili anneciğim. Belki de sonsuza dek elveda diyorum.</p>

    <p class="normal">PAUL</p>

    <p class="normal">Mektubun ekindeki bir yığın noter belgesi felaketin ayrıntılarını ortaya koyuyordu.</p>

    <p class="normal">Baron bu konuda araştırma yapacaklarını bildiren mesajlar gönderdi. Sonra gerekli bilgileri almak için Le Havre’a koştu. Paul’e gönderecek para bulmak için arazisini ipotek etti.</p>

    <p class="normal">Delikanlı üç heyecan ve sevgi dolu mektupla teşekkürlerini sundu ve en kısa sürede sevgili ailesini kucaklamaya geleceğini bildirdi.</p>

    <p class="normal">Gelmedi.</p>

    <p class="normal">Bir yıl akıp geçti.</p>

    <p class="normal">Jeanne ve baron onu bulmak ve son bir çaba sarf etmek için Paris’e gitmeye karar vermişlerdi ki, yeniden Londra’ya gittiğini, “PAUL DELAMARE ET CIE” adıyla bir buharlı bir yolcu gemisi işletmesi kurduğunu bildiren kısa bir mektup aldılar. “Bu benim son şansım, belki de yakaladığım tek zengin olma fırsatı. Üstelik hiçbir şeyi riske atmıyorum. Avantajlı durumda olduğumu görüyorsunuz. Tekrar karşınıza çıktığımda, iyi bir konumda olacağım. Tek sorunum bu sıkıntılı dönemi atlatmak.”</p>

    <p class="normal">Üç ay sonra yolcu gemisi şirketi batmış, müdürü ticari belgelerde yolsuzluktan aranmaya başlanmıştı. Jeanne birkaç saat süren bir sinir krizi geçirdi ve yatağa düştü.</p>

    <p class="normal">Baron, Le Havre’a gitti, araştırma yaptı, avukatlar, noterler, dava vekilleri, mübaşirlerle görüştü. Delamare şirketinin açığının iki yüz otuz beş bin frank olduğunu öğrendi ve tekrar mallarını ipotek etti. Peuples Şatosu ve iki çiftlik ciddi bir borcun altına girmişti.</p>

    <p class="normal">Bir akşam bir noter bürosunda son formaliteleri hallederken, beyin kanaması geçirerek yere yığıldı.</p>

    <p class="normal">Bir atlı Jeanne’a haber vermeye geldi. Jeanne geldiğinde baron ölmüştü.</p>

    <p class="normal">Jeanne, baronu Peuples’e getirdi. Öylesine bitkindi ki umutsuzluğunun ağırlaşmasının dışında acı hissedemiyordu.</p>

    <p class="normal">Rahip Tolbiac iki kadının çılgın yalvarışlarına rağmen cesedin kiliseye sokulmasını şiddetle reddetti. Baron herhangi bir tören yapılmadan, gün batarken toprağa verildi.</p>

    <p class="normal">Paul, olayı iflasıyla ilgilenen tasfiye görevlilerinin birinden öğrendi. Hâlâ İngiltere’de saklanıyordu. Felaketi çok geç öğrendiğini bildiren ve gelemediği için özür dileyen bir mektup yazdı. “Zaten Fransa’ya dönüyorum sevgili anneciğim. Yakında sana sarılabileceğim” diyordu.</p>

    <p class="normal">Jeanne öyle bir ruh hali içindeydi ki artık söylenenleri anlamıyor gibi görünüyordu.</p>

    <p class="normal">Kışın sonuna doğru altmış sekiz yaşına gelen Lison Teyze göğsünde kan toplanmasına neden olan ağır bir bronşite yakalandı. “Zavallı küçük Jeanne, Tanrı’dan senin için merhamet dileyeceğim” diye mırıldanarak sessizce göçüp gitti.</p>

    <p class="normal">Jeanne mezarlığa kadar tabutun ardından gitti, üzerine toprak atılışını gördü ve kalbindeki ölmek, daha fazla acı çekmemek, daha fazla düşünmemek isteğine yenilip yere yığıldı. Güçlü kuvvetli bir köylü kadın onu kollarına alarak küçük bir çocuk gibi eve taşıdı.</p>

    <p class="normal">Yaşlı kızın başucunda beş gece geçiren Jeanne şatoya döner dönmez, onu büyük bir tatlılık ama gerçek bir otoriteyle yönlendiren bu yabancı köylüye direnmeden yatağa giderek, yorgunluk ve acıdan bitkin halde derin bir uykuya daldı.</p>

    <p class="normal">Gecenin ortasında uyandı. Şöminenin üzerinde bir gece lambası yanıyordu. Koltukta uyuyan bir kadın vardı. Kimdi bu kadın? Onu tanımıyordu. Yatakta hafifçe doğrulmuş, bir cam kap içindeki yağın titrek alevinde çizgilerini ayırt etmeye çalışıyordu.</p>

    <p class="normal">Bu yüzü daha önce görmüş gibiydi. Ama ne zaman? Nerede? Kadın, başı omzuna, baş örtüsü yere düşmüş, huzur içinde uyuyordu. Kırk ve elli beş yaş arasında herhangi bir yaşta olabilirdi. İri yarıydı. Güçlüydü. Kare biçimli yüzü al aldı. Büyükçe elleri koltuğun iki yanından sarkıyordu. Saçlarına kır düşmüştü. Jeanne büyük felaketleri izleyen o ateşli uykuların bulanık ruh haliyle, ısrarla bakıyordu karşısındakine.</p>

    <p class="normal">Bu yüzü daha önce gördüğüne şüphesi yoktu! Peki ne zaman? Yakın zamanlarda mı? Hiçbir fikri yoktu ve bu merak onu rahatsız ediyor, sinirlendiriyordu. Uyuyan kadına daha yakından bakabilmek için yavaşça ayağa kalktı ve ayaklarının ucunda yaklaştı. Bu onu mezarlıktan alıp, yatağına taşıyan kadındı. Bütün bunları karmakarışık halde hatırlıyordu.</p>

    <p class="normal">Ama ona daha önce, hayatının bir başka döneminde rastlamış olabilir miydi? Ölümden önceki son günde beliren o karanlık anılardan mı fırlamıştı yoksa? Peki, buraya, odasına nasıl gelmişti? Neden?</p>

    <p class="normal">Kadın gözlerini araladı, Jeanne’ı gördü ve hemen ayağa fırladı. Artık yüz yüze dikiliyorlar, göğüsleri birbirine sürtünüyordu. Yabancı homurdandı: “Ne? Ayağa mı kalktınız? Bu saatte hastalanmak mı istiyorsunuz? Yatağa dönün lütfen!”</p>

    <p class="normal">Jeanne sordu: “Kimsiniz siz?”</p>

    <p class="normal">Ama kadın kollarını açıp onu yakaladı, tekrar kucağına alıp, erkek kuvvetiyle yatağına taşıdı. Çarşafın üzerine yumuşacık bırakıp üzerine eğildi. Jeanne’ın üzerine uzanmış gibiydi. Kendini kaybetmiş halde yanaklarını, saçlarını, gözlerini öperek ağlamaya, Jeanne’ın yüzünü gözyaşlarıyla ıslatmaya başladı. Bir yandan da kekeliyordu: “Zavallı hanımcığım, Matmazel Jeanne, zavallı hanımcığım, beni nasıl tanımazsınız?”</p>

    <p class="normal">Jeanne bağırdı: “Rosalie, kızım.” Kollarını onun boynuna dolayıp sımsıkı sarıldı ve öpmeye başladı. Birbirlerini kucaklamış ağlıyorlardı. Gözyaşları birbirine karışıyordu. Bir türlü kollarını gevşetemiyorlardı.</p>

    <p class="normal">İlk olarak Rosalie sakinleşti: “Hadi bakalım, sakin olmamız, soğuk almamamız lazım!” dedi. Yatak örtülerini toparladı, yatağı düzeltti, yastığı, içini çekmeye devam eden, ruhunu ele geçiren eski anılarla titreyen eski hanımının kafasının altına yerleştirdi.</p>

    <p class="normal">Sonunda, “Peki, buraya nasıl geldin zavallı kızım?” diye sorabildi.</p>

    <p class="normal">Rosalie cevap verdi: “Sizi böyle bir durumda, yapayalnız bırakacak değildim ya!”</p>

    <p class="normal">Jeanne devam etti: “O halde bir mum yak da yüzünü göreyim.” Yanan mumu komodinin üzerine getirip, uzun süre tek söz etmeden birbirlerine baktılar. Sonra Jeanne yaşlanan hizmetçisinin elini tutarak mırıldandı: “Seni asla tanıyamazdım kızım! Çok değişmişsin biliyor musun? Ama yine de benim kadar değil tabii.”</p>

    <p class="normal">Rosalie gencecik, güzel ve taze haliyle terk ettiği bu beyaz saçlı, cılız, çökmüş kadına hayranlıkla bakarak cevap verdi: “Değiştiğiniz doğru Madam Jeanne. Üstelik haksız da sayılmazsınız ama unutmayın ki tam yirmi dört yıldır görüşmüyoruz.”</p>

    <p class="normal">Susup, tekrar düşüncelere daldılar. Sonunda Jeanne kekeledi: “Peki, en azından mutlu oldun mu?”</p>

    <p class="normal">Rosalie bir zamanlar büyük acılar veren bazı anıları hatırlatma endişesiyle tereddüt ederek kekeledi: “Ama... Evet... evet... hanımefendi. Pek şikâyetim olmadı, sizden daha mutlu olduğum kesin. Bir tek şey hep içimi kemirdi, o da burada kalamamış olmak...” Sonra birden istemediği bir konuyu açtığını fark ederek sustu. Ama Jeanne bütün tatlılığıyla devam etti: “Ne yaparsın kızım, insan her zaman istediğini yapamıyor. Sen de dulsun, değil mi?” Sonra sesi acıyla titredi ve devam etti: “Başka... Başka çocuğun oldu mu?”</p>

    <p class="normal">“Hayır hanımefendi.”</p>

    <p class="normal">“Peki o... Senin... Senin oğlan ne oldu? Ondan memnun musun?”</p>

    <p class="normal">“Evet hanımefendi, büyüdü, çok çalışkan, iyi bir çocuk oldu. Altı ay kadar önce evlendi ve benim çiftliğin idaresini devraldı. Böylece ben de buraya, sizin yanınıza gelebildim.”</p>

    <p class="normal">Jeanne heyecan içinde titreyerek mırıldandı: “Bundan böyle beni terk etmeyeceksin değil mi kızım?”</p>

    <p class="normal">Rosalie kesin bir ses tonuyla, “Emin olabilirsiniz hanımefendi, bunun için gerekli düzenlemeleri yaptım bile” dedi.</p>

    <p class="normal">Sonra bir süre konuşmadılar.</p>

    <p class="normal">Jeanne yaşadıkları hayatları karşılaştırmadan edemiyor ama kaderin adaletsiz zalimliklerine alıştığından, acı hissetmiyordu. Sonunda, “Kocan, sana karşı nasıldı?” dedi.</p>

    <p class="normal">“Ah! Çok mert bir adamdı hanımefendi. Tembel değildi, çalışıp biriktirmeyi bildi. Kalpten öldü.”</p>

    <p class="normal">Bunun üzerine Jeanne, öğrenme isteğine gem vuramayıp yatakta doğruldu: “Bütün hayatını anlat bana kızım. Şu anda bu bana çok iyi gelecek” dedi.</p>

    <p class="normal">Bunun üzerine Rosalie bir sandalye çekip oturdu ve köylülerin önemsediği türden ayrıntılara girerek, evinin avlusunu bile tanımlayarak, bazen geçmişteki güzel anları hatırlatan eski olaylara gülerek, emir vermeye alışmış bir çiftçi gibi biraz yüksekçe bir ses tonuyla kendisinden, evinden, dostlarından söz etmeye başladı. Sonunda da, “Eh! Şu anda rahatım yerinde! Hayatta hiçbir endişem yok!” diye bitirdi. Sonra tekrar allak bullak oldu ve alçak sesle devam etti: “Yine de bütün bunları size borçluyum. Sizden para istemiyorum. Ah, hayır, hayır para istemiyorum. Yine de, beni istemezseniz hemen giderim.”</p>

    <p class="normal">Jeanne sözünü kesti: “Bana karşılıksız hizmet edemezsin ya?”</p>

    <p class="normal">“Ah! Tabii ederim hanımefendi. Para! Bana para mı vereceksiniz? En az sizin kadar param var zaten. Bu kargacık burgacık yazılmış ipotek ve borç senetleri, ödenmeyen ve sürekli artan faizlerden geriye ne kaldığını biliyor musunuz? Biliyor musunuz? Hayır, değil mi? On bin liradan fazla geliriniz kalmadığına bahse girerim. On bin bile yoktur, anlıyor musunuz? Ama ben bütün bunları halledeceğim, hem de mümkün olduğunca kısa sürede.”</p>

    <p class="normal">Yine yüksek sesle konuşmaya başlamıştı, kendini kaybediyor, ihmal edilen faizlere, iflas ihtimaline öfkeleniyordu. Hanımefendisinin yüzünde belli belirsiz bir gülümseme görünce, isyan halinde bağırdı: “Bunlara gülmek doğru değil hanımefendi. Çünkü yalnızca köylüler parasız yaşayabilir.”</p>

    <p class="normal">Jeanne tekrar ellerini aldı ve avcunda tutup bırakmadı. Sonunda aklından bir türlü çıkaramadığı düşüncelerle ağır ağır, “Ah! Benim hiç şansım olmadı. Her şey ters gitti. Üzerimden felaketler hiç eksik olmadı” dedi.</p>

    <p class="normal">Ama Rosalie başını salladı: “Böyle konuşmayın hanımefendi, böyle konuşmayın. Kötü bir evlilik yaptınız, hepsi bu. İnsan öylece, kimle evlendiğini bilmeden evlenmemeli.”</p>

    <p class="normal">Sonra, iki eski dost gibi konuşmaya devam ettiler.</p>

    <p class="normal">Gün doğduğunda sohbetleri hâlâ devam ediyordu.</p>
  </div>

  <div class="calibre1" id="calibre_pb_24"></div>
</body>
</html>
