<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_14">14</h1>

    <p class="normal">Bundan sonra bir daha hiç dışarı çıkmadı, hiç kımıldamadı. Her sabah aynı saatte kalkıyor, pencereden hava durumuna bakıyor, sonra salona inip ateşin karşısına oturuyordu.</p>

    <p class="normal">Bütün bir gün orada, hareketsiz, gözleri alevlere çakılı halde oturuyor, acılarla dolu düşüncelerinde maceralara koşuyor, yaşadığı sefaletlerin hüzünlü seyrini tekrar izliyordu. Ateşe odun atmak dışında hiçbir hareket yapmadığı küçük odaya ağır ağır karanlık çöküyordu. Bunun üzerine Rosalie ona bir lamba getiriyor ve sesleniyordu: “Hadi ama biraz kımıldanın, yoksa akşama gene karnınız acıkmayacak.”</p>

    <p class="normal">Genellikle sabit fikirler içini kemiriyor, anlamsız kaygılarla kıvranıyor, en küçük bir olay hasta kafasında olağanüstü bir öneme bürünüyordu.</p>

    <p class="normal">Daha çok geçmişte, çok eskilerde yaşıyor, hayatının ilk dönemlerini, Korsika’ya yaptığı balayı seyahatini düşünüyordu. Adanın uzun zamandır unuttuğu manzaraları birden gözünün önünde, şöminenin kıvılcımları arasında beliriveriyordu. Oraya dair bütün ayrıntıları, yaşadıkları bütün önemsiz olayları, orada karşılaştığı herkesi hatırlıyordu. Rehberleri Jean Ravoli’nin yüzü gözünün önünden gitmiyordu. Bazen sesini duyduğunu bile düşünüyordu.</p>

    <p class="normal">Sonra Paul’ün çocukluğundaki tatlı yılları, marul yetiştirişini, Lison Teyze’yle yan yana çamurlu toprağa çömelişlerini, çocuğu mutlu etmek için birbirleriyle yarışmalarını, genç filizlere mümkün olduğunca iyi bakıp en büyük bitkileri yetiştirmek için çabalayışlarını hatırlıyordu.</p>

    <p class="normal">Dudaklarından oğluyla konuşur gibi, çok alçak bir sesle, “Poulet, benim Küçük Poulet’m” sözcükleri dökülüyordu. Bu sözcükle birlikte düşlerinden uyanıyor, bazen saatlerce parmağıyla havada harfler çizerek boşluğa yazı yazmaya çalışıyordu. Ateşin önünde ağır ağır çizdiği harfleri gördüğünü sanıyor, her seferinde yanıldığını düşünerek, yorgunluktan titreyen bir kolla tekrar P’ye dönüyor, adı sonuna kadar getirmeye çabalıyordu. Bitirdiğindeyse, tekrar başa dönüyordu.</p>

    <p class="normal">Sonunda gücü kalmadığında her şeyi karıştırıyor, başka sözcüklere dönüyor, delirecek gibi oluyordu.</p>

    <p class="normal">Yalnızlara özgü her türlü tuhaflığı gösteriyordu. En ufak bir şeyin yerinin değişmesi onu rahatsız ediyordu.</p>

    <p class="normal">Rosalie onu sık sık yürümeye zorluyor, yola kadar götürüyordu ama Jeanne yirmi dakikanın sonunda, “Daha fazla yapamayacağım kızım” diyor ve hendeğin kenarına çöküyordu.</p>

    <p class="normal">Kısa bir süre sonra hareket etmekten de nefret eder oldu ve mümkün olduğunca geç saate kadar yatakta kalmaya başladı.</p>

    <p class="normal">Çocukluğundan aynı tutkuyla sürdürdüğü tek bir alışkanlığı kalmıştı, o da sütlü kahvesini içmeden yataktan kalkmamaktı. Bu içeceğe, biraz abartılı bir bağlılığı vardı. Sütlü kahvesinin yoksunluğuna herhangi bir şeyden daha hassas olabilirdi. Her sabah Rosalie’nin gelişini biraz şehvetli bir sabırsızlıkla bekliyordu. Dolu fincan komodinin üzerine bırakılır bırakılmaz yatakta doğrulup oturuyor, bir parça açgözlülükle bir çırpıda içip bitiriyordu. Sonra üzerindeki örtüleri fırlatıp giyinmeye başlıyordu.</p>

    <p class="normal">Ama zaman içinde fincanı tabağına bıraktıktan sonra birkaç saniye dalıp gitmeye alıştı. Sonra yeniden yatağına uzanıyordu. Bu tembelliği günden güne uzatmaya, sinirlenen Rosalie gelip onu neredeyse zorla giydirene kadar öylece kalmaya başladı.</p>

    <p class="normal">Zaten herhangi bir irade belirtisi göstermiyor, hizmetçisi ondan tavsiye istediğinde, bir soru sorduğunda, görüşüne başvurduğunda “Nasıl istersen öyle yap kızım” diye cevap veriyordu.</p>

    <p class="normal">Kötü şansın ısrarla peşinden geldiğine o kadar inanıyordu ki, Doğulular gibi kaderci olup çıkmıştı. Düşlerinin uçup gitmesine, umutlarının yerle bir olmasına o kadar alışmıştı ki, herhangi bir girişimde bulunmaya cesaret edemiyor, en basit işi yapmadan önce bile, her seferinde yanlış yolu tutacağı ya da olan bitenin onun aleyhine döneceğinden emin halde günlerce düşünüyordu.</p>

    <p class="normal">Sürekli “Hayatta hiç şansım olmadı” diye sızlanıyordu. Bunun üzerine Rosalie bağırıyordu: “Bir lokma ekmek için çalışmak, işe gitmek için her sabah altıda kalkmak zorunda kalsanız ne olacaktı? Böyle yaşamak zorunda olan o kadar çok insan var ki! Üstelik yaşlandıklarında da sefaletleri değişmiyor.”</p>

    <p class="normal">Jeanne cevap veriyordu: “Yapayalnız olduğumu, oğlumun bile beni terk ettiğini unutma.” Bunun üzerine Rosalie öfkeden deliye dönüyordu: “Aman ne büyük felaket! Peki! Askere giden çocuklar ne olacak? Ya gidip Amerika’ya yerleşenler?”</p>

    <p class="normal">Amerika onlar için para kazanmaya gidilen ve bir daha asla dönülmeyen çok uzak bir diyarı temsil ediyordu.</p>

    <p class="normal">“İnsanların ayrılmak zorunda kaldığı bir an gelir, çünkü yaşlılar ve gençler birlikte yaşamak için yaratılmamıştır” diye devam ediyordu. Biraz da kötücül bir tonla tamamlıyordu: “Ölmüş olsa ne yapacaktınız?”</p>

    <p class="normal">Bunun üzerine Jeanne hiç sesini çıkarmıyordu.</p>

    <p class="normal">İlkbaharın ilk günlerinde hava yumuşayınca biraz olsun gücünü topladı ama bu canlanmayı karanlık düşüncelere daha fazla gömülmek için kullanıyordu.</p>

    <p class="normal">Bir sabah bir şeyler aramak için tavan arasına çıktığında, eski takvimlerle dolu bir sandık açtı tesadüfen. Köylülere özgü bir alışkanlıkla hepsini saklamıştı.</p>

    <p class="normal">Geçmişine geri gitmiş gibi hissetti kendini ve bu kare karton yığını karşısında tuhaf, tarifsiz bir heyecanla öylece kalakaldı.</p>

    <p class="normal">Hepsini topladı ve aşağı, salona taşıdı. Büyüklü küçüklü, her boydan takvim vardı. Masanın üzerinde yıllara göre sıralamaya başladı. Birden Peuples’e gelirken yanında getirdiği ilk takvimi buldu.</p>

    <p class="normal">Manastırdan çıkışının ertesi günü, Rouen’dan yola çıktıkları sabaha kadar günlerin üzerini bizzat karaladığı takvime uzun uzun baktı. Ağlamaya başladı. Hüzünlü, ağır, masanın üzerine yayılan sefil hayatının karşısında yaşlı yüzünden akan zavallı yaşlarla ağladı.</p>

    <p class="normal">Aklına gelen bir fikir az sonra ciddi, önüne geçilmez, ezici bir takıntı haline dönüştü. Hayatta ne yaptıysa gün gün ortaya dökmek istiyordu.</p>

    <p class="normal">Sararmış kartonları duvarlara, döşemelerinin üzerine sırayla iğneledi ve her birinin önünde saatlerce durarak kendi kendine, “O ay neler olmuştu?” diye sormaya başladı.</p>

    <p class="normal">Tarihinin unutulmaması gereken günlerini işaretlemişti. Bazen tek tek olayları gruplandırarak, birbirini izleyen ya da önemli bir olayın ardından gelen küçük olayların bağlantılarını ortaya çıkararak bütün bir ayı hatırlamayı başarıyordu.</p>

    <p class="normal">Israrla bütün dikkatini toplayıp, hafızasını zorlayarak, bütün varlığıyla konsantre olarak Peuples’deki ilk iki yılını neredeyse tamamen yeniden kurgulamayı başardı. Hayatının uzak anıları, iniş çıkışları tuhaf bir biçimde daha kolay geliyordu aklına.</p>

    <p class="normal">Ama sonraki yıllar sanki bir sis bulutunun ardında yitmiş, iç içe geçmiş, birbirine karışmış gibiydi. Bazen başını bir takvimin üzerine eğip, zihni bir başka zamana uzanmış, düşündüğü anının o kartona ait olup olmadığını ayırt edemeden belirsiz bir süre öylece kalıyordu.</p>

    <p class="normal">Sona eren günlerin oluşturduğu bu tablolar kendine ait haç yolunun gravürleriymiş gibi, salonun çevresinde birinden diğerine seyirtiyordu. Aniden sandalyesini içlerinden birinin önüne çekiyor ve gece çökene kadar hareketsiz, araştırmalarına gömülmüş halde oturuyordu.</p>

    <p class="normal">Güneşin sıcaklığıyla bütün canlılar uyandığında, tarlalardaki ekinler büyümeye, ağaçlar yeşermeye, avludaki elma ağaçları gül topakları gibi çiçekler açmaya, kırları güzel kokulara boğmaya başladığında, büyük bir sıkıntıya düştü.</p>

    <p class="normal">Yerinde duramaz olmuştu. Sürekli geziniyor, günde bazen yirmi kez bir içeri bir dışarı çıkıp geliyor, bazen çiftlikler boyu nereye gittiğini bilmeden yürüyor, bir tür pişmanlık ateşiyle kavrularak isyan ediyordu.</p>

    <p class="normal">Bir ot kümesi arasından fışlayan bir papatya, yaprakların arasından süzülen gün ışığı, masmavi gökyüzünü yansıtan küçük bir su birikintisi görmek onu coşturuyor, heyecanlandırıyor, alt üst olmasına, genç kızlığında kırları hayal ederken hissettiği heyecanlarının yankılanması gibi, çok eskilerde kalmış duyguları hatırlamasına neden oluyordu.</p>

    <p class="normal">O dönemlerde, aynı titreyişleri, aynı tatlı duyguları, günlerini bulandıran bu esrik halleri geleceği düşünürken yaşardı. Şimdi bütün bunlara gelecek olmadığı halde kavuşuyordu. Kalbindeki hislerin keyfini çıkarıyordu. Zaman zaman, uyanan dünyanın ebedi hazzı kurumuş teninden, soğumuş kanından, bitkin düşmüş ruhundan içeri süzülürken acı çekiyor, büyü gücünü yitiren ve acı verici hale gelen bu duygulara daha fazla kendini bırakamıyordu.</p>

    <p class="normal">Çevresinde de bir şeylerin değiştiğini düşünüyordu. Sanki güneş gençliğindekinden biraz daha az sıcak, gökyüzü biraz daha az mavi, otlar biraz daha az yeşildi. Çiçekler daha soluk, daha az kokuluydu. Eskisi kadar başını döndürmüyorlardı.</p>

    <p class="normal">Yine de bazı günler içine bir yaşama sevinci doluyor, tekrar hayaller kurmaya, umut etmeye, beklemeye başlıyordu. Kader ne kadar acımasız olursa olsun, güzel havalarda herkes umutla dolmaz mı?</p>

    <p class="normal">Ruhundaki coşkuyla kamçılanmış gibi, saatler ama saatler boyu öylece yürüyordu. Bazen birden duruyor ve bazı üzücü şeyler düşünmek için yolun kenarına oturuyordu. Neden o da başka insanlar kadar sevilmemişti? Neden sakin her hayatta olan basit mutlulukları bile yaşayamamıştı?</p>

    <p class="normal">Bazen bir an için ihtiyarlamış olduğunu, önünde iç karartıcı, yalnız yıllar dışında bir şey kalmadığını, yolun sonuna geldiğini unutuyordu. On altı yaşında yaptığı gibi tatlı planlar kurmaya başlıyor, cazip bir gelecek hayal ediyordu. Sonra acı gerçek üzerine çöküyor, belini büken bir ağırlığın altında ezilmiş gibi iki büklüm ayağa kalkıyordu. Daha ağır adımlarda evin yolunu tutarken mırıldanıyordu: “Ah! Deli ihtiyar! Deli ihtiyar!”</p>

    <p class="normal">Artık Rosalie sürekli olarak, “Biraz sakin olun hanım- efendi. Nedir sizi böyle heyecanlandıran?” diye soruyordu.</p>

    <p class="normal">Jeanne ise üzüntü içinde cevap veriyordu: “Ne yaparsın kızım, ben de son günlerindeki Katliam’a döndüm.”</p>

    <p class="normal">Hizmetçi bir sabah her zamankinden daha erken girdi odasına ve sütlü kahve fincanını komodinin üzerine bırakırken, “Hadi çabuk için. Denis kapının önünde bizi bekliyor. Peuples’e gidiyoruz, orada işlerim var” dedi.</p>

    <p class="normal">Jeanne heyecandan bayılacağını sandı. Sevgili evini bir kez daha görme düşüncesiyle şaşkın, titreye titreye giyindi.</p>

    <p class="normal">Üzerlerinde ışıl ışıl bir gökyüzü uzanıyordu. Neşelenen at da bazen dört nala koşuyordu. Étouvent komününe girdiklerinde Jeanne kalp çarpıntısından daha zor nefes almaya başladığını hissetti. Çitin tuğladan kulelerini fark ettiğinde, kendine hâkim olamayıp, insanın kalbinin dayanmadığı bir şeyler karşısında olduğu gibi, iki üç kez, “Ah! Ah! Ah!” diye mırıldandı.</p>

    <p class="normal">Arabayı Couillard çiftliğinin önüne bağladılar. Rosalie ve oğlu işlerini yapmaya giderken çiftçiler Jeanne’a şatoda dolaşmasını teklif ettiler. Efendileri evde olmadığından anahtarı vereceklerdi.</p>

    <p class="normal">Jeanne tek başına eve gitti. Eski eve deniz tarafından yaklaştı ve şöyle bir bakmak için duraksadı. Dışarıdan hiçbir şey değişmemişti. Büyük gri binanın solgun duvarları üzerinde güneş ışınları dolaşıyordu. Panjurlar kapalıydı.</p>

    <p class="normal">Elbisesinin üzerine küçük bir ölü dal parçası düşünce gözlerini kaldırdı. Dal çınardan geliyordu. Dev ağacın pürüzsüz ve soluk renkli gövdesine yaklaştı ve eliyle bir hayvanı okşar gibi okşadı. Ayağı otların arasında çürümüş bir tahta parçasına çarptı. Ailesiyle sık sık oturduğu, Julien’in kendilerini ziyaret ettiği ilk gün yerleştirmiş oldukları bankın son parçasıydı bu.</p>

    <p class="normal">Sonra hole açılan çift kanatlı kapıya gitti. Açmakta fazlasıyla zorlandı. Paslanan ağır anahtar dönmeyi reddediyordu. Sonunda kilit, yaylarından yükselen tiz bir gıcırtıyla teslim oldu. Biraz daha direnen kapı kanadı bir yüklenişte açıldı.</p>

    <p class="normal">Jeanne hemen, hatta biraz da koşar adımlarla kendi odasına çıktı. Açık renkli bir duvar kâğıdıyla kaplanan odasını neredeyse tanıyamadı ama pencereyi açınca, onca sevdiği o ufku, o koruluğu, o karaağaçları, geniş fundalığı ve uzaktan hareketsiz gibi görünen yelkenlilerin koyu lekeleriyle bezeli denizi görünce bütün bedeni ürpererek olduğu yere çakıldı kaldı.</p>

    <p class="normal">Sonra koca boş evde dolaşmaya başladı. Duvarlarda tanıdık lekeler arıyordu gözleri. Baronun gençliğinde önünden geçerken bastonuyla kılıç kullanır gibi vurarak eğlendiği, sonunda sıvanın üzerinde küçük bir çukur oluşturduğu yerde durdu.</p>

    <p class="normal">Annecik’in odasında kapının arkasında, yatağın yanındaki karanlık bir köşede, bir zamanlar batırdığı, yıllarca aradığı halde bulamadığı altın başlı toplu iğneyi buldu (yerini o sırada hatırlamıştı). Değer biçilemez kutsal bir eşya gibi aldı ve öptü iğneyi.</p>

    <p class="normal">Bir oraya bir buraya koşuyor, hiçbir değişiklik yapılmayan odaların duvarlarında silinmeye yüz tutmuş izleri buluyor, zamanla kirlenen kumaşların, mermerlerin, tavandaki gölgelerin üzerinde her zaman hazır olan hayal gücüyle tuhaf figürler görüyordu.</p>

    <p class="normal">Uçsuz bucaksız şatoda tek başına, bir mezarlıktan geçer gibi sessiz adımlarla dolaşıyordu. Bütün hayatı burada saklıydı.</p>

    <p class="normal">Salona indi. Kapalı panjurların ardındaki loş salonda hiçbir şey göremeden birkaç adım attı, gözleri karanlığa alışınca, üzerinde kuşların dolandığı duvar halılarını fark eder gibi oldu. Şöminenin önündeki iki koltuk bıraktıkları gibi duruyordu. Odanın kokusu aynıydı. Canlılarınki gibi hiç değişmeden koruduğu, belli belirsiz ama hep fark edilir olan bu koku, eski evlerin hep hissedilen o yumuşak kokusu Jeanne’ın içine işliyor, anılarını sarıyor, hafızasını allak bullak ediyordu. Geçmişin soluğunu içine çekip, gözleri iki koltuğa çakılı, nefes nefese kaldı. Birden, bir şey görür gibi oldu. Geçmişte çok sık gördüğü üzere, annesiyle babasının ayaklarını ateşte ısıtışlarını gördüğünü sandı.</p>

    <p class="normal">Dehşet içinde geri çekildi, sırtı kapının kenarına çarptı, düşmemek için tutundu. Gözleri hâlâ koltuklara çakılıydı.</p>

    <p class="normal">Görüntü kaybolmuştu.</p>

    <p class="normal">Birkaç dakika çılgına dönmüş halde bekledi. Sonra yavaş yavaş kendine geldi ve delirdiği korkusuyla kaçmak istedi. Gözü tesadüfen dayandığı lambriye takıldı, bunun Poulet’nin boyunu işaretledikleri tahta olduğunu fark etti.</p>

    <p class="normal">Belli belirsiz çentikler boyanın üzerinde eşit olmayan aralıklarla yükseliyordu. Çakıyla kazınan rakamlar oğlanın yaşını, tarihi ve boyunu gösteriyordu. Daha büyük olanlar kâh kendisinin kâh baronun yazısıydı. Daha küçük olanlarsa Lison Teyze’nin biraz titrek yazısı. Oğlanın sarı saçlarıyla karşısında durup, boyunu ölçmeleri için küçük alnını duvara dayamış beklediğini görür gibi oldu.</p>

    <p class="normal">Baron bağırıyordu: “Jeanne, altı haftada bir santimetre daha büyümüş.”</p>

    <p class="normal">Büyük bir tutkuyla lambriyi öpmeye başladı.</p>

    <p class="normal">Oysa dışarıdan onu çağırıyorlardı. Rosalie’nin sesiydi. “Jeanne hanımefendi, Jeanne hanımefendi, sizi yemeğe bekliyoruz.” Aklı başından gitmiş halde dışarı çıktı. Ona söylenen hiçbir şeyi anlamaz olmuştu. Sunulan şeyleri yedi, söylenenleri anlamadan dinledi, sağlığı üzerine sorular soran çiftçilerle sohbet etti, kendisini öpmelerine izin verdi, hatta ona uzanan yanakları öptü ve arabaya bindi.</p>

    <p class="normal">Şatonun yüksek duvarları ağaçların ardında gözden kaybolduğunda, göğsünde korkunç bir yırtılma hissetti. Evine sonsuza dek veda ettiğini ta kalbinde hissetmişti.</p>

    <p class="normal">Batteville’e geri döndüler.</p>

    <p class="normal">Yeni evine girmek üzereyken, beyaz bir şey fark etti. Bu, yokluklarında postacı tarafından kapının altından atılmış bir mektuptu. Paul’den geldiğini fark eder etmez sıkıntıyla titreyerek açtı. Şunları yazmıştı:</p>

    <p class="normal">Sevgili anneciğim, sana daha önce yazmadım çünkü seni çok görmek istememe rağmen Paris’e gereksiz bir yolculuk yapmanı istemedim. Şu anda büyük bir felaket ve büyük bir güçlükle karşı karşıyayım. Karım üç gün önce küçük bir kız çocuğu doğurdu ve o günden beri can çekişiyor. Meteliğim yok. Kapıcı kadının elinden geldiğince biberonla beslemeye çalıştığı bu bebeği ne yapacağımı bilemiyor, onu da kaybetmekten korkuyorum. Onunla ilgilenebilir misin? Gerçekten ne yapacağımı bilemiyorum. Sütanneye verecek param da yok. Mektubumu alınca hemen cevap yaz.</p>

    <p class="normal">Seni seven oğlun,</p>

    <p class="normal">PAUL</p>

    <p class="normal">Jeanne bir sandalyeye yığılıp kaldı. Rosalie’yi çağıracak gücü ancak buldu. Hizmetçi gelir gelmez mektubu tekrar okudular ve uzun süre birbirlerine bakıp sessiz kaldılar.</p>

    <p class="normal">Sonunda Rosalie, “Bebeği almaya gideceğim hanım-efendi. Onu öylece terk edemeyiz” dedi.</p>

    <p class="normal">Jeanne cevap verdi: “Git kızım.”</p>

    <p class="normal">Tekrar sustular. Hizmetçi devam etti: “Şapkanızı giyin hanımefendi. Goderville Noteri’ne gidelim. Kadın ölse bile, günün birinde Bay Paul’ün bebek için tekrar evlenmesi gerekecek.”</p>

    <p class="normal">Jeanne tek söz etmeden şapkasını giydi. İtiraf edemeyeceği, derin bir mutluluk kalbini sarmış, ne pahasına olursa olsun saklayacağı sinsi bir neşeye, insanın yüzünü kızartan ama ruhun gizemli sırrı olarak yoğun bir haz yaşatan o tiksindirici neşelerden birine kapılmıştı: Oğlunun metresi ölmek üzereydi.</p>

    <p class="normal">Noter hizmetçiye defalarca tekrarlattığı ayrıntılı açıklamalarda bulundu, sonunda hata yapmayacaklarından emin olarak, “Endişelenmeyin, ben her şeyi halledeceğim” dedi.</p>

    <p class="normal">Rosalie aynı gece Paris’e doğru yola çıktı.</p>

    <p class="normal">Jeanne iki günü hiçbir şey düşünmesine olanak vermeyen bir bulanıklık içinde geçirdi. Üçüncü sabah Rosalie’den akşam treniyle döndüğünü bildiren bir mektup aldı. Başka bilgi yoktu.</p>

    <p class="normal">Saat üç sularında bir komşuya araba hazırlattı ve hizmetçisini beklemek üzere Beuzeville garına götürülmesini sağladı.</p>

    <p class="normal">Rıhtımda dikilmiş, gözleri uzaklarda birbirine yaklaşıp ufukta tek bir çizgiye dönüşen demiryoluna çakılı beklemeye başladı. Ara sıra saatine bakıyordu. On dakika kaldı- beş dakika kaldı- iki dakika kaldı- saat geldi. Uzaklarda hiçbir şey görünmüyordu. Sonra birden beyaz bir leke, bir duman, sonra altında gitgide büyüyen kara bir leke gördü. Bütün hızıyla koşan leke yaklaştıkça büyüyordu. Sonunda koca makine koşusunu yavaşlattı, boş gözlerle kapılara bakan Jeanne’ın önünden homurdanarak geçti. Birçok kapı aynı anda açıldı. İnsanlar iniyordu: Gömlekli köylüler, kollarında sepetleriyle çiftçi kadınlar, koca şapkalarıyla küçük burjuvalar. Sonunda kollarında bir yün yığını taşıyan Rosalie’yi fark etti.</p>

    <p class="normal">Ona doğru gitmek istedi ama bacaklarının bağı çözüldüğünden düşmekten korktu. Onu gören hizmetçisi her zamanki sakin haliyle yanına geldi ve “İyi günler hanımefendi, işte kazasız belasız geri döndüm” dedi.</p>

    <p class="normal">Jeanne kekeledi: “Peki ne oldu?”</p>

    <p class="normal">Rosalie cevap verdi: “Kadın dün gece öldü. Evlenmişler. İşte bebek.” Örtülerin arasından görünmeyen bebeği uzattı.</p>

    <p class="normal">Jeanne ne yaptığını bilmeden aldı ve gardan çıkıp arabaya bindiler.</p>

    <p class="normal">Rosalie devam etti: “Bay Paul cenaze işleri biter bitmez gelecekmiş. Sözüm ona yarın aynı saatte.”</p>

    <p class="normal">Jeanne “Paul...” diye mırıldandı, ama devam etmedi.</p>

    <p class="normal">Güneş ufukta batıyor, yer yer kolzalarla altın, gelinciklerle kan rengi lekelerle bezenmiş yeşil kırları ışığa boğuyordu. Tohumların açıldığı uçsuz bucaksız topraklarda sonsuz bir huzur hâkimdi. Araba büyük bir hızla ilerliyor, köylü atını hızlandırmak için damağını şaklatıyordu</p>

    <p class="normal">Jeanne önünde uzanan, kırlangıçların eğriler çizerek, birer füze gibi böldüğü göğe bakıyordu. Birden tatlı bir sıcaklık, bir hayat sıcaklığı eteğini aştı, bacaklarına ulaştı, etine süzüldü. Bu, dizlerinin üzerinde uyuyan küçük yaratığın sıcaklığıydı.</p>

    <p class="normal">Bunun üzerine sonsuz bir heyecan kapladı içini. Birden çocuğun yüzüne bakmamış olduğunu fark etti: Oğlunun kızının. Yüzüne güneş ışığı vuran kırılgan varlık mavi gözlerini açıp ağzını kımıldatmaya başlayınca Jeanne bebeği kollarına alıp deli gibi sarıldı ve öpücüklere boğdu.</p>

    <p class="normal">Durumdan memnun ama daha sakin olan Rosalie onu durdurdu: “Tamam, tamam ama hanımefendi, onu ağlatacaksınız.”</p>

    <p class="normal">Sonra aslında kendi aklından geçenlere cevap vererek ekledi: “Gördüğünüz gibi hayat hiçbir zaman sandığımız kadar iyi ya da kötü değil.”</p>

    <p class="normal">Guy de Maupassant</p>

    <p class="normal">1850-1893</p>

    <p class="normal">Maupassant ister doğup büyüdüğü Normandiya’yı ister Paris çevrelerinin kinizmini dile getirsin, yazılarında hep “yaşamın kendi hareketini, görünümünü yansıtır...”</p>

    <p class="normal">Jeanne on yedi yaşında, ışıl ışıl, her türlü mutluluğa, her türlü rastlantıya hazır halde nihayet manastırdan ayrılır. Bomboş geçen günler ve umutlar, düşlerle dolu yalnızlığında, en çok da aşk için sabırsızlanmaktadır...</p>

    <p class="normal">Ah! Kalplerin birbirine yakınlaşması, sevgiyle ilgili çok şey duymuştur. Bu tür mutlulukları yaşamadan hissetmiş, umut etmiştir. Onun için yaratılan varlığı görür görmez tanıyacaktır... Julien! Kalplerinde aynı duygular yankılanmaktadır...</p>

    <p class="normal">Aşklarını evlilikle perçinleyeceklerdir. Ama gerçek kucaklaşmalar, yatak odası sırları, erkeklerin istekleri hakkında ne bilebilir ki? Aşkın şiirsel olmayan yanını tanıyor mudur? Nihayet birbirlerine bakarlar... Kırılmaya başlayan illüzyonlar kısa zaman içinde tamamen yok olacaktır. Ama hayat devam etmektedir...</p>
  </div>
</body>
</html>
