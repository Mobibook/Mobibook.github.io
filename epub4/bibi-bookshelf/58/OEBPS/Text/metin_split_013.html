<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_12">12</h1>

    <p class="normal">Sekiz gün sonra Rosalie işlerin ve şatodaki çalışanların idaresini tamamen üzerine almıştı. Her şeye boyun eğen Jeanne hiç sesini çıkarmadan söylenenlere itaat ediyordu. Zayıf düşmüştü. Bir zamanlar anneciğinin yaptığı gibi ayaklarını sürüyerek dolaşıyor, ağır adımlarla yürümesine yardım eden hizmetçisinin kolunda dışarı çıkıyordu. Hizmetçi hanımına öğütler veriyor, bazen sert bazen şefkatli sözlerle teselli ediyor, hasta bir çocuk muamelesi yapıyordu.</p>

    <p class="normal">Hep eskilerden söz ediyorlardı. Jeanne’ın boğazı düğümleniyor, Rosalie köylülere özgü sakin tavrını hiç bozmuyordu. İhtiyar hizmetçi durup durup başlarındaki faiz belasından söz açıyordu. Sonunda hiçbir işten anlamayan, oğlunun ayıbını saklamaya çalışan Jeanne’dan bütün belgeleri ona vermesini istedi.</p>

    <p class="normal">Bundan sonra Rosalie bir hafta boyunca her gün Fécamp’a gidip, tanıdığı bir noterden ne durumda olduklarını öğrenmeye çalıştı.</p>

    <p class="normal">Sonunda bir akşam, hanımını yatağına yatırdıktan sonra ayakucuna oturdu ve aniden, “Yattığınıza göre biraz konuşabiliriz” dedi.</p>

    <p class="normal">İçinde bulundukları durumu olduğu gibi anlattı.</p>

    <p class="normal">Bütün borçlar ödendiğinde, yaklaşık yedi sekiz bin liralık bir gelirleri kalacaktı. Hepsi o kadar.</p>

    <p class="normal">Jeanne, “Ne yapalım kızım! Zaten fazla yaşayacağımı da sanmıyorum, bu kadarı bana yeter!” diyordu.</p>

    <p class="normal">Ama Rosalie sinirlendi: “Size yetebilir hanımefendi ama Bay Paul’e bir şey bırakmayı düşünmüyor musunuz?”</p>

    <p class="normal">Jeanne ürperdi. “Lütfen bana ondan söz etme. Onu düşününce fena halde içim acıyor.”</p>

    <p class="normal">“Oysa ben söz etmek gerektiğini düşünüyorum, çünkü siz bu cesareti gösteremiyorsunuz Madam Jeanne. Oğlunuz aptallıklar yapıyor olabilir ama hep yapacak değil ya. Sonunda evlenecek, çocukları olacak. Çocuklarını büyütmesi için para gerekecek. Beni iyi dinleyin: Peuples’ü satacaksınız!...”</p>

    <p class="normal">Jeanne doğrulup yatakta oturdu: “Peuples’ü satmak mı? Neler söylüyorsun? Ah! Asla olmaz!”</p>

    <p class="normal">Ama Rosalie sarsılmadı. “Satacaksınız diyorum hanımefendi, çünkü mecbursunuz.”</p>

    <p class="normal">Yaptığı hesapları, projelerini, nedenlerini anlatmaya başladı.</p>

    <p class="normal">Peuples ve yanındaki iki çiftlik, bulduğu bir çiftçiye satılacak, Saint-Léonard’daki dört çiftlik korunacak, bütün ipotekler temizlendikten sonra, sekiz bin üç yüz franklık gelir getirmeye başlayacaktı. Malların yıllık onarımı ve bakımı için harcanacak bin üç yüz frank bir kenara ayrıldıktan sonra geriye yedi bin frank kalacaktı. Bunun beş bin frankı yıllık harcamalar için kullanılacak ve iki bin frankla ihtiyarlık günleri için tasarrufta bulunulacaktı.</p>

    <p class="normal">Ekledi: “Gerisini yemişsiniz, hepsi bitmiş. Bundan sonra anahtarlar bende olacak, işitiyor musunuz? Bay Paul’e gelince, bundan sonra hiçbir şey alamayacak ama hiçbir şey. Yoksa son kuruşumuza kadar elimizden alır.”</p>

    <p class="normal">Sessiz sessiz ağlayan Jeanne mırıldandı: “Ama karnını doyuracak parası bile yoksa?”</p>

    <p class="normal">“Aç kalırsa, gelip bizimle yiyebilir. Her zaman ona verecek bir yatağımız ve bir kap yemeğimiz bulunur. Daha en başta ona metelik vermeseydiniz bunca budalalığı yapar mıydı sanıyorsunuz?”</p>

    <p class="normal">“Ama borçları vardı, şerefi lekelenecekti.”</p>

    <p class="normal">“Sizde para olmasaydı ne olacaktı? Bugüne kadar ödediniz, tamam ama bundan sonra ödemeyeceksiniz. Size kesin olarak söylüyorum. Şimdi, iyi geceler hanımefendi.”</p>

    <p class="normal">Çıkıp gitti.</p>

    <p class="normal">Peuples’ü satma, bütün hayatını geçirdiği bu evi terk edip gitme düşüncesiyle alt üst olan Jeanne uyuyamadı.</p>

    <p class="normal">Ertesi gün Rosalie’nin odaya girdiğini görünce, “Zavallı kızım, buradan ayrılabileceğimi sanmıyorum” dedi.</p>

    <p class="normal">Hizmetçi sinirlendi: “Yine de mecbursunuz hanımefendi. Az sonra şatoyu satın alacak adamla birlikte bir noter gelecek. Aksi takdirde dört yıl içinde tek kuruşunuz kalmaz.”</p>

    <p class="normal">Jeanne şaşkınlıktan donup kalmış, sürekli “Yapamam, asla yapamam” diye tekrarlıyordu.</p>

    <p class="normal">Bir saat kadar sonra postacı Paul’ün on bin frank daha isteyen bir mektubunu getirdi. Ne yapacaktı? Çılgına dönen Jeanne, Rosalie’ye danıştı. Rosalie ellerini havaya kaldırıp, “Size dememiş miydim hanımefendi? Ah! Ben gelmesem ikiniz de çırılçıplak sokakta kalacaktınız!” diye bağırdı. Hizmetçisinin sözünü dinleyen Jeanne delikanlıya şöyle bir cevap yazdı:</p>

    <p class="normal">Sevgili oğlum, sana gönderebilecek param kalmadı. Beni iflas ettirdin. Peuples’ü bile satmak zorunda kaldım. Ama ihtiyacın olduğu her an bu yaşlı annenin yanında sığınacak bir yerin olduğunu asla unutma.</p>

    <p class="normal">JEANNE</p>

    <p class="normal">Eski şeker tüccarı Bay Jeoffrin yanında bir noterle geldiğinde onları bizzat karşılayarak şatoyu köşe bucak gezdirdi.</p>

    <p class="normal">Bir ay sonra satış sözleşmesini imzalıyor, aynı zamanda da Goderville yakınlarında, Montivilliers anayolunun kıyısında, Batteville Köyü’nde küçük müstakil bir ev satın alıyordu.</p>

    <p class="normal">Sonrasında Annecik’inin yürüyüş yolunda akşama kadar yalnız başına dolaştı. Kalbi parçalanıyordu. Hüzün içinde ufka, ağaçlara, çınarın altındaki yosun tutmuş banka, gözüne ve ruhuna işlemiş gibi gelen bütün o tanıdık nesnelere, koruluğa, sık sık oturduğu, Julien’in öldüğü o korkunç gün Kont de Fourville’in denize doğru koşuşunu izlediği yamaca, sık sık yaslandığı tepesiz karaağaca, kendinden bir parça olan bahçeye bakarak hıçkırıklar içinde, umutsuzca veda etti.</p>

    <p class="normal">Sonunda, eve dönmeye zorlamak için Rosalie gelip koluna girdi.</p>

    <p class="normal">Kapının önünde, yirmi beş yaşlarında iri yarı bir köylü duruyordu. Uzun süredir tanışıyorlarmış gibi sıcak bir selam verdi. “İyi günler Madam Jeanne, nasılsınız? Annem taşınmaya yardım etmem için çağırdı beni. Neler götüreceğinizi görmeye geldim. Tarladaki işlerimi ihmal etmemek için ara sıra gelip taşıyacağım” dedi.</p>

    <p class="normal">Bu hizmetçinin oğluydu, Julien’in oğlu, Paul’ün kardeşi.</p>

    <p class="normal">Kalbi duracak gibi oldu. Yine de bu oğlanı sarılıp öpmek istedi.</p>

    <p class="normal">Kocasına, oğluna benzeyip benzemediğini anlamak için dimdik suratına bakıyordu. Kırmızı yanaklı, güçlü kuvvetli, annesi gibi sarı saçlı mavi gözlü bir delikanlıydı. Julien’e de benziyordu. Neyi? Neresi? Tam olarak bilemiyordu ama görünüşünde ondan bir şeyler vardı.</p>

    <p class="normal">Delikanlı devam etti: “Hemen gösterirseniz iyi olur, gitmem gerekiyor da!”</p>

    <p class="normal">Ama Jeanne yeni evi çok küçük olduğundan neler götürebileceğine karar vermemişti ve delikanlıdan hafta sonunda tekrar gelmesini rica etti.</p>

    <p class="normal">Bundan sonra taşınma işiyle uğraşmaya başladı. Durağan, beklentisiz hayatına hüzünlü bir meşgale girmiş oldu.</p>

    <p class="normal">Oda oda dolaşıyor, geçmişteki olayları hatırlatan eşyaları, hayatın ayrılmaz bir parçası haline gelen, gençliğimizden itibaren neredeyse varlığımıza dönüşen, neşeli ya da hüzünlü anılarımızı, tarihimizden anları barındıran, tatlı ya da hüzünlü anlarımızın sessiz eşlikçileri olan, yaşlanan, bizimle birlikte yıpranan, yer yer kumaşları delinmiş ya da astarları erimiş, ek yerleri sallanan, renkleri solmuş dost mobilyaları arıyordu.</p>

    <p class="normal">Eşyaları tek tek elliyor, sıklıkla tereddüde düşüyor, önemli kararlar almadan önce sinirleri bozuluyor, sürekli fikir değiştiriyor, iki koltuk ya da eski bir yazı masasıyla el yapımı eski bir masa karşısında kararsız kalıyordu.</p>

    <p class="normal">Çekmeceleri açıyor, olayları hatırlamaya çalışıyordu. “Evet, bunu alacağım” demeyi başardığı anda eşya alınıp yemek odasına indiriliyordu.</p>

    <p class="normal">Odasındaki bütün mobilyaları, yatağını, halılarını, duvar saatini, her şeyi almaya karar verdi.</p>

    <p class="normal">Salondan çocukluğundan beri desenlerini sevdiği birkaç koltuk aldı: Tilki ve leylek, tilki ve karga, ağustos böceği ile karınca ve hüzünlü balıkçıl.</p>

    <p class="normal">Sonra terk etmeye hazırlandığı evin her köşesini gezdi ve bir gün tavan arasına girdi.</p>

    <p class="normal">Girer girmez şaşkınlıkla dondu kaldı. İçeride kimisi kırık, kimisi yalnızca kirli her türden eşya yığılıydı. Kimisinin buraya neden çıkarıldığı bile belli değildi, muhtemelen hoşa gitmemeye başlamış, yerine yenisi alınmıştı. Geçmişten hatırladığı ve birden ortadan kaybolan, bir daha hiç düşünmediği binlerce biblo buldu. Bu küçük, anlamsız eski objeler on beş yıl yakınlarında varolmuş, her gün görmüş, ayırtlarına varmamış ve birden burada, bu tavan arasında, ilk geldiklerindeki yerlerini gayet iyi hatırladığı daha eskilerinin yanında karşısına çıkmış, unutulmuş tanıdıklar, tekrar kavuşulan dostlar gibi tekrar önem kazanmıştı. Uzun zaman görüşüldüğü halde kendilerini tam olarak ortaya koymayan ve bir akşam aniden sonsuz bir gevezeliğe kapılıp, ruhunun en umulmadık yanlarını anlatmaya koyulan insanlara benziyorlardı.</p>

    <p class="normal">Kalbi deli gibi çarparak birinden diğerine koşuyor, kendi kendine, “Aaa, bu Çin porseleni fincanı evlenmeden birkaç gün önce, bir akşam ben kırmıştım... Ah! İşte annemin küçük feneriyle babamın yağmurla şişen çiti açmak isterken kırdığı bastonu” diye mırıldanıyordu.</p>

    <p class="normal">Tanımadığı, ona hiçbir şey hatırlatmayan, büyükanne ve büyükbabasından, hatta onların da atalarından kalma bir sürü eşya da vardı. Kendilerine ait olmayan başka bir zamana sürgüne gönderilmiş gibi görünen, terk edilmişliklerinin hüznünü taşıyan, onları seçen, satın alan, kullanan, seven insanları, sevgiyle dokunan elleri, keyifle bakan gözleri bile kimsenin tanımadığı tozlu eşyalardı bunlar.</p>

    <p class="normal">Jeanne hepsine dokunuyor, evirip çeviriyor, parmakları birikmiş toz tabakasında iz bırakıyordu. Çatıdaki birkaç küçük kare camdan süzülen solgun gün ışığı altında, bu eski püskü eşyalar arasında öylece kalakaldı.</p>

    <p class="normal">Üç ayak yüksekliğindeki sandalyeleri, hatırladığını sandığı bakır bir yatak tandırını, delinmiş bir mangalı, çoktandır kullanılmayan ufak tefek ev eşyalarını, ona bir şey hatırlatıp hatırlatmadıklarını anlamak için büyük bir dikkatle inceliyordu.</p>

    <p class="normal">Götürmek istediklerinden bir yığın hazırladı ve aşağı inince bunları taşıması için Rosalie’yi gönderdi. Çileden çıkan hizmetçi bu “pislikleri” indirmeyi kesinlikle reddetti. Ama o ana kadar herhangi bir irade belirtisi göstermeyen Jeanne bu kez inat etti ve boyun eğmek zorunda bıraktı.</p>

    <p class="normal">Bir sabah genç çiftçi, Julien’in oğlu, Denis Lecoq ilk seferi yapmak için at arabasıyla çıkageldi. Rosalie, eşyalar boşaltılırken başlarında durmak ve her şeyin yerli yerine yerleştirilmesini sağlamak için oğlunun yanında gitti.</p>

    <p class="normal">Yalnız kalan Jeanne korkunç bir umutsuzluk krizine girerek, odalarda dolaşmaya, taşkın sevgi gösterileriyle yanında götüremeyeceği her şeyi, salon döşemelerindeki büyük beyaz kuşları, eski şamdanları, karşısına çıkan her şeyi öpmeye başladı. Deli gibi bir odadan diğerine koşuyor, gözlerinden yaşlar sel gibi akıyordu. Sonra denize “elveda” demek için dışarı çıktı.</p>

    <p class="normal">Eylül sonuna yaklaşıyordu. Yeryüzü alçak, gri bir gökyüzünün altında eziliyor gibiydi. Hüzünlü, sarımsı dalgalar göz alabildiğine uzanıyordu. Falezin kıyısında uzun süre dikildi. Zihni acı veren düşüncelerle doluydu. Karanlık çökmeye başlayınca, hayatının en büyük acılarından birini yaşadığı bir günün daha sonunda eve döndü.</p>

    <p class="normal">Rosalie dönmüş onu bekliyordu. Yeni ev çok hoşuna gitmişti. Yoldan fazla uzak olan bu kazulet binadan çok daha neşeli olduğunu söylüyordu.</p>

    <p class="normal">Jeanne bütün akşam ağladı.</p>

    <p class="normal">Şatonun satıldığını öğrenen çiftçiler artık ona eskisi kadar saygı göstermez olmuş, aralarında “Deli” diye söz etmeye başlamışlardı. Aslında nedenini de çok bilmiyorlardı, belki de o kaba içgüdüleriyle gitgide artan hastalıklı duygusallığını, coşkulu rüyalarda gezinmesini, felaketlerle sarsılan zavallı ruhundaki kargaşayı hissediyorlardı.</p>

    <p class="normal">Gitmeden bir gün önce tesadüfen ahıra girdi. Bir inleme sesiyle irkildi. Bu aylardır aklına bile getirmediği Katliam’dı. Kör olan, hayvanların ulaşmadığı bir yaşa kadar yaşadığından yarı yarıya inme inen köpek onu unutmayan Ludivine’in bakımı sayesinde samandan bir yatak üzerinde hayatını sürdürüyordu. Jeanne onu kollarına aldı, öptü ve eve götürdü. Şişmanlıktan neredeyse bir ton olan köpek ayrık duran kaskatı bacakları üzerinde güçlükle sürünüyor ve av köpekleri gibi sürekli havlıyordu.</p>

    <p class="normal">Nihayet son günün sabahı geldi. Jeanne, kendi odasının eşyaları götürüldüğünden Julien’in eski odasında yatmıştı.</p>

    <p class="normal">Büyük bir koşunun sonuna varmış gibi bitkin halde, nefes nefese kalktı yataktan. Sandıkların ve mobilyaların kalan kısmının bulunduğu araba yüklü halde avluda bekliyordu. Arkasına hizmetçiyle hanımını taşıyacak olan iki tekerlekli bir araba daha bağlanmıştı.</p>

    <p class="normal">Simon Baba ve Ludivine, şatonun yeni sahipleri gelene kadar yalnız kalacak, sonra ailelerinin evine döneceklerdi. Jeanne onlara küçük bir aylık bağlamıştı. Zaten birikmiş paraları da vardı. Hizmetçiliğe devam etmek için fazla yaşlı, işlevsiz ve gevezeydiler. Evlenen Marius uzun zaman önce terk etmişti evi.</p>

    <p class="normal">Saat sekiz sularında yağmur, denizden esen hafif bir rüzgârın başlattığı ince, buz gibi bir yağmur yağmaya başladı. Arabanın üzerine örtü germek zorunda kaldılar. Ağaçlardan yapraklar dökülüyordu.</p>

    <p class="normal">Mutfak masasının üzerindeki sütlü kahve fincanlarından dumanlar yükseliyordu. Jeanne fincanının önüne oturup küçük yudumlarla içmeye koyuldu, sonra ayağa kalktı, “Hadi!” dedi.</p>

    <p class="normal">Şapkasını taktı, şalını aldı ve Rosalie botlarını giydirirken, boğazı düğümlenerek, “Buraya gelmek için Rouen’dan yola çıktığımızda nasıl yağmur olduğunu hatırlıyor musun kızım?” diye sordu.</p>

    <p class="normal">Bir an kalbi sıkıştı, iki elini birden göğsüne götürdü ve bilincini yitirip sırt üstü düştü.</p>

    <p class="normal">Bir saatten uzun bir süre ölü gibi yattıktan sonra, gözlerini açtı ve çılgınca dökülen gözyaşlarıyla birlikte kasılmalar başladı.</p>

    <p class="normal">Biraz olsun sakinleştiğinde, kendisini o kadar güçsüz hissediyordu ki, ayağa bile kalkamadı. Ama yola çıkışlarını geciktirmeleri halinde başka krizler yaşanmasından endişe eden Rosalie oğlunu çağırmaya koştu. Jeanne’ı kaldırıp taşıdılar ve arabanın cilalı deri kaplı ahşap bankının üzerine yerleştirdiler. Jeanne’ın yanına tırmanan yaşlı hizmetçi bacaklarını örttü, omzuna kalın bir manto attıktan sonra, başının üzerine bir şemsiye açarak bağırdı: “Çabuk Denis, hemen gidelim buradan.”</p>

    <p class="normal">Delikanlı da annesinin yanına tırmandı ve yer yokluğundan tek bir kalçasını iliştirip atı dört nala sürmeye başladı. Arabanın sarsıntıyla yol alışı iki kadını yerinden sıçratıyordu.</p>

    <p class="normal">Köyün köşesini döndüklerinde yol kenarı boyunca yürüyen birine, gidişlerini kollar gibi görünen Rahip Tolbiac’a rastladılar.</p>

    <p class="normal">Arabanın geçişine izin vermek için duraksadı. Bir eliyle yoldaki su birikintilerinden ıslanmasından endişe ettiği cüppesini kaldırmıştı. Siyah çoraplar giydiği cılız bacakların ucunda kocaman çamurlu ayakkabılar vardı.</p>

    <p class="normal">Jeanne bakışlarıyla karşılaşmamak için gözlerini yere indirdi. Her şeyin farkında olan Rosalie deliye döndü. “Hödük, hödük!” diye homurdanarak eliyle oğluna işaret etti: “Şuna da bir kamçı vursana.”</p>

    <p class="normal">Delikanlı tam rahibin yanından geçtikleri sırada büyük bir hızla yol alan arabanın bir tekerleğini aniden çukura düşürünce, fışkıran bir çamur dalgası din adamını tepeden tırnağa kapladı.</p>

    <p class="normal">Rahip büyük mendiliyle kurulanmaya çalışırken, sevinç içindeki Rosalie yumruğunu sallamak için arkasına döndü.</p>

    <p class="normal">Beş dakikadır yol alıyorlardı ki birden Jeanne çığlığı bastı: “Katliam’ı unuttuk!”</p>

    <p class="normal">Durmak zorunda kaldılar. Rosalie gemleri tutarken, Denis koşarak köpeği almaya gitti.</p>

    <p class="normal">Sonunda delikanlı kollarında kocaman, biçimsiz bir yaratıkla geri döndü ve hayvanı iki kadının etekleri arasına pelte gibi bıraktı.</p>
  </div>

  <div class="calibre1" id="calibre_pb_26"></div>
</body>
</html>
