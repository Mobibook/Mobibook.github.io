<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_6">6</h1>

    <p class="normal">Briketlerden örülmüş beyaz bahçe duvarının önünde, bütün aile ve hizmetçiler onları bekliyordu. Posta arabası durduğunda kucaklaşmalar uzun sürdü. Annecik ağlıyordu, Jeanne da duygulanıp akıttığı iki gözyaşını kuruladı. Baba sıkıntı içinde volta atıyordu.</p>

    <p class="normal">Bagajları boşaltılırken, salondaki ateşin önünde seyahatlerini anlattılar. Jeanne’ın dudaklarından sözcükler akıyordu sanki. Her şeyi ama her şeyi bir yarım saat içinde anlatıp bitirdi. Bu hızlı anlatışa rağmen yalnızca birkaç küçük ayrıntıyı atlamıştı.</p>

    <p class="normal">Daha sonra genç kadın bavullarını açmaya gitti. Büyük heyecan içindeki Rosalie de ona yardım ediyordu. Her şey bittiğinde, örtüler, giysiler, tuvalet eşyaları yerli yerine konduğunda, küçük hizmetçi hanımını yalnız bıraktı ve biraz bitkin olan Jeanne öylece oturdu kaldı.</p>

    <p class="normal">Şimdi ne yapacağını soruyordu kendi kendine. Ruhuna, ellerine bir meşgale arıyordu. Salona, uyuklayan annesinin yanına inmek istemedi, dolaşmaya çıkmak istiyordu ama köy o kadar hüzünlü görünüyordu ki, kalbinde pencereden baktığında bile melankolik bir ezilme hissediyordu.</p>

    <p class="normal">Bunun üzerine artık yapacak hiçbir şeyi ama hiçbir şeyi kalmadığını fark etti. Manastırdaki bütün ilk gençliği, gelecek kaygıları, düşleriyle geçip gitmişti. O zamanlar aklı sayısız umutla çalkalanırken saatlerin geçtiğini bile hissetmezdi. Kutsal duvarların dışına çıkar çıkmaz aşk beklentisi de hemen yerine gelmişti. Hayal ettiği adamla birkaç hafta içinde karşılaşmış, sevmiş, evlenmiş, bu ani kararlar hiçbir şey düşünemeden kollarına atılmasına neden olmuştu.</p>

    <p class="normal">Artık ilk günlerin keyifli gerçekliği sınırsız umutlara, bilinmezliğe dair tatlı endişelerini sonsuza kadar yok ederek, gündelik gerçekliğe dönüşüyordu.</p>

    <p class="normal">Artık yapacak hiçbir şeyi yoktu, yarın ya da gelecekte de olmayacaktı. Bütün bunlarda belli bir hayal kırıklığı hissediyor, düşlerinin boşa çıktığı duygusuna kapılıyordu.</p>

    <p class="normal">Ayağa kalktı, gidip alnını soğuk camlara dayadı. Bir süre karanlık bulutların aktığı gökyüzünü seyrettikten sonra, dışarı çıkmaya karar verdi.</p>

    <p class="normal">Karşısında uzanan, Mayıs ayındakiyle aynı kırlar, aynı yeşillik, aynı ağaçlar olabilir miydi? Yaprakların güneş içinde yüzen neşeli hali, karahindibaların ışıldadığı, gelinciklerin kan rengine büründüğü, papatyaların güneş ışınlarını yansıttığı, muhteşem sarı kelebeklerin görünmez iplerin ucundaymış gibi uçuştuğu kırların şiirine ne olmuştu? Hayatla, kokularla, döllenecek tohumlarla dolu havanın verdiği esrime hissedilmiyordu artık.</p>

    <p class="normal">Aralıksız esen sonbahar rüzgârlarıyla ıslanmış yollar neredeyse çırılçıplak kalan kavakların titrek gövdeleri altında ölü yapraklardan kalın bir halıyla kaplıydı. Çıplak dallar rüzgârda titreşiyor, uzaya savrulmaya hazır birkaç yaprağı harekete geçiriyordu. Gün boyu dinmeyen, ağlama hissi veren bir yağmurla, tamamen sararıp, geniş altın sikkelere dönen son yapraklar da dallarından kopuyor, havada döne döne uçarak düşüyorlardı.</p>

    <p class="normal">Jeanne koruluğa kadar yürüdü. Burası da ölü odası gibi iç karartıcıydı. Küçük kıvrımlı yürüyüş yollarını birbirinden ayıran yeşil duvar tamamen dağılmıştı. İnce dallarıyla dantele benzeyen iç içe geçmiş çalılıklar cılız uzantılarıyla birbirlerine çarpıyordu. Esen rüzgârla savrulan kuru yapraklar oradan oraya uçuyor, belli yerlerde birikirken çıkardıkları sesler can çekişen birinin acı dolu son soluğunu çağrıştırıyordu.</p>

    <p class="normal">Küçücük kuşlar sığınacak bir yer ararken, küçük tatlı çığlıklar atarak oradan oraya sıçrıyorlardı.</p>

    <p class="normal">Yine de denizden esen rüzgâra karşı duran karaağaçların kalın perdesiyle korunan ıhlamur ve çınar yaz görüntülerini koruyorlardı. Doğalarına uygun biçimde, ilk soğuklarla birlikte biri kırmızı diğeri portakal sarısı bir renge bürünmüştü.</p>

    <p class="normal">Jeanne, Couillard’ların çiftliği boyunca, Annecik’in yürüyüş yolunda bir ileri bir geri gidip geliyordu. Başlayan tekdüze hayatının uzun sürecek sıkıntılarını sezmiş gibiydi. Keyfini kaçıran bir şeyler vardı.</p>

    <p class="normal">Sonra Julien’in ilk kez aşkını açtığı yamaca oturdu. Neredeyse hiçbir şey düşünmeden, günün hüznünden kaçmak için oracıkta yatıp uyuma isteğiyle kalbinin derinliklerine kadar bitkin kalakaldı.</p>

    <p class="normal">Birdenbire gökyüzünde sert esen rüzgârla sürüklenen bir martı gözüne ilişti. Uzaklarda, Korsika’da, karanlık Ota Vadisi’nde gördüğü kartalı hatırladı. Kalbinde güzel ama sona ermiş bir anının verdiği acı sarsıntıyı hissetti. Aniden yabanıl kokusu, portakalları olgunlaştıran güneşi, dorukları kızıl renkli dağları, lacivert koyları ve kasırgaların yaladığı koyaklarıyla o ışıltılı adayı yeniden yaşar gibi oldu.</p>

    <p class="normal">Yaprakların dökülüşü ve rüzgârın önüne kattığı gri bulutların yarattığı kasvetle çevresini saran nemli ve soğuk manzara hıçkırıklarıyla kurtulamayacağı yoğunlukta bir umutsuzlukla doldurdu içini.</p>

    <p class="normal">Şöminenin önüne oturan Annecik günlerin melankolisine alışkın, hatta hiç hissetmeden uyukluyordu. Baba ve Julien işlerden konuşarak yürüyüşe çıkmıştı. Akşam oluyor, ateşin yansımasıyla aydınlanan geniş salona iç karartıcı gölgeler doluyordu.</p>

    <p class="normal">Pencerelerden bakıldığında dışarıda batan güneşin kalıntıları yıl sonunun kirli doğasını ve kendisi bile çamura bulanmış gibi görünen grimsi gökyüzünü iyice göze batar hale getiriyordu.</p>

    <p class="normal">Az sonra baron göründü, arkasında da Julien vardı, kapkaranlık olan odaya girer girmez, “Çabuk, çabuk ışık getirin! Burası çok boğucu olmuş!” diye bağırarak zile bastı.</p>

    <p class="normal">Şöminenin önüne oturdu. Ateşe uzattığı nemli ayaklarından buharlar yükselir, ısındıkça kuruyan çamur parçaları yere dökülürken neşeyle ellerini ovuşturuyordu: “Sanırım bugün dona çekecek. Kuzey yönü aydınlık, üstelik bu gece dolunay, soğuk fena ısıracak” dedi.</p>

    <p class="normal">Sonra kızına dönerek “Söyle bakalım küçüğüm, ülkene, evine, bu ihtiyarlara dönmekten memnun musun?”</p>

    <p class="normal">Bu basit soru Jeanne’ı alt üst etti. Gözleri yaşlarla dolup babasının kollarına atıldı ve kendini affettirmek ister gibi sarıldı çünkü neşeli olmak için gösterdiği çabaya rağmen, gizlemekte zorlandığı bir üzüntü hissediyordu. Ailesine kavuştuğunda onlarla olmanın keyfini çıkarmak konusunda kendi kendine verdiği sözleri hatırladı. Sevdiğimiz insanları uzaktayken fazla düşünüp, onlarla olma alışkanlığını yitirince, ortak hayatın bağları tekrar kurulana kadar yaşanan bir tür duygu kilitlenmesi, sevgiyi felç eden bir tür soğukluk hissedip şaşırıyordu.</p>

    <p class="normal">Akşam yemeği uzun sürdü. Kimse konuşmadı. Julien karısını unutmuş gibi görünüyordu.</p>

    <p class="normal">Salona geçildiğinde, Annecik’in ateşinin karşısında gevşerken derin bir uykuya daldı. Bir ara iki adamın tartışma sesleriyle uyanıp, aklını toplamaya çalışarak, hiçbir şeyin bozamadığı bu boğucu alışkanlıkların uyuşukluğuna kapılıp kapılmayacağını sordu kendi kendine.</p>

    <p class="normal">Gün boyu küçük kırmızı alevlerle yanan şömine artık daha canlı, daha aydınlıktı. Çıtırtılar çıkarıyor, koltukların dolgun döşemelerine, tilki ve leyleğe, melankolik balıkçıla, ağustos böceği ve karıncaya dev yalazlar gönderiyordu.</p>

    <p class="normal">Baron canlanan alevlere elini uzatırken gülümsedi: “Ah ah! Bu akşam ne güzel de yanıyor. Dışarıda soğuk içe işliyor çocuklar, hava dona çekiyor” dedi. Sonra elini Jeanne’ın omzuna koyup ateşi göstererek, “Görüyor musun kızım, işte bu dünyadaki en güzel şey bu: Ateş, ailenin çevresinde toplandığı ateş. İşte bu her şeye değer. Bitkin olmalısınız çocuklar, yatmak istemez misiniz?”</p>

    <p class="normal">Odasına çıkan genç kadın, sevdiğine inandığı diyarlara iki dönüşünün birbirinden nasıl bu kadar farklı olabildiğini sordu kendi kendine. Kendini neden bu kadar incinmiş hissediyordu? Neden bu ev, sevdiği bu topraklar, şu ana kadar kalbini titreten her şey ona bu kadar acı veriyordu?</p>

    <p class="normal">Gözü birden duvar saatine ilişti. Arı hâlâ soldan sağa, sağdan sola, aynı hızlı ve sürekli devinimle uçuyordu yaldızlı çiçeklerin üzerinde. Jeanne ona saati söyleyen ve canlı bir göğüs gibi titreyen bu küçük mekanik alet karşısında gözleri yaşlarla dolup duygulandı.</p>

    <p class="normal">Anne ve babasına sarıldığında bile bu kadar heyecanlanmamıştı doğrusu. Kalbi herhangi bir mantığa yer vermeyen gizemlerle doluydu.</p>

    <p class="normal">Evlendiğinden beri yatağında ilk kez yalnızdı, Julien yorgun olduğu bahanesiyle başka bir oda istemişti. Sonunda herkesin kendi odası olması konusunda anlaşmışlardı.</p>

    <p class="normal">Yalnız uyumayı unutmuştu, bir yandan bedeninde başka bir beden hissetmemenin şaşkınlığı diğer yandan çatıyı döven azgın kuzey rüzgârının tedirginliğiyle uzun süre uyuyamadı.</p>

    <p class="normal">Sabah yatağını kana bulayan güneş ışınlarıyla erkenden uyandı. Kırağıyla ıslanan yerler alev alan ufuk gibi kıpkırmızı kesilmişti.</p>

    <p class="normal">Sabahlığına sarılıp pencereye koştu ve camı açtı.</p>

    <p class="normal">Buz gibi, ısıran ama aynı zamanda da canlılık veren bir esinti doldu odaya ve tenini ısırırken gözlerini yaşarttı. Pembeleşen gökyüzünün ortasında, ağaçların ardından kendini gösteren sarhoş bir yüz gibi pırıl pırıl, yusyuvarlak bir güneş duruyordu. Şimdilik sert ve kuru bir buz tabakasıyla kaplı olan toprak, çiftlik çalışanlarının ayakları altında çıtırdıyordu. Kavakların yapraklarını koruyan dalları da bu gece çırılçıplak kalmıştı, geniş fundalıkların ardında, yer yer bembeyaz dallarla bezeli büyük yeşil alanlar görülüyordu.</p>

    <p class="normal">Ihlamur ve çınar, esen borayla hızla döküyordu yapraklarını. Buz gibi rüzgârın her esişinde bu ani donla kopan yaprakların döne döne uçuşu rüzgârda savrulan kuşları andırıyordu. Jeanne giyindi, çıktı, yalnızca ve yalnızca bir şeyler yapmış olmak için çiftçileri izlemeye gitti.</p>

    <p class="normal">Martinler elleriyle selam verirken, çiftliğin hanımı yanaklarından öptü onu. Sonra ısrarla küçük bir bardak hoşaf ikram ettiler. Sonra diğer çiftliğe geçti. Couillardlar selam verdiler, çiftliğin hanımı yanaklarından öptü. Burada da küçük bir bardak frenk üzümü likörü içmek zorunda kaldı.</p>

    <p class="normal">Sonunda öğle yemeği için geri döndü.</p>

    <p class="normal">O gün de bir önceki gibi geçti ama hava nemli değil, soğuktu. Haftanın diğer günleri de bunlara benzedi, ayın bütün haftaları da ilkine.</p>

    <p class="normal">Uzak diyarlara duyduğu özlem yavaş yavaş zayıfladı. Alışkanlık hayatının üzerine, bazı suların nesneler üzerinde bıraktığı kireç tabakasına benzer bir kabullenme perdesi örtüyordu. Kalbinde gündelik varoluşlarıyla ilgili binlerce şey için endişe, düzenli olarak yapması gereken işler için basit, çok şiddetli olmayan bir kaygı oluştu. Kendisine iyi gelen bir tür melankoli, hayata karşı belli belirsiz bir düş kırıklığı yaşıyordu. Neye ihtiyacı vardı? Ne istiyordu? Bilmiyordu. Herhangi bir dünyevi isteği yoktu. Haz açlığı, hatta ulaşılması mümkün zevkler için herhangi bir çaba gösterme isteği duymuyordu, zaten ne isteyebilirdi? Salondaki döşemeleri solmuş eski koltuklar gibi, gözünde her şeyin rengi ağır ağır soluyor, her şey silinip, solgun, ölgün bir hal alıyordu.</p>

    <p class="normal">Julien’le ilişkileri tamamen değişmişti. Balayı seyahatinden döndüklerinden beri rolünü tamamlayıp, kendi yüzüne geri dönen bir aktör gibi bambaşka bir insana dönüşmüştü. Onunla neredeyse hiç ilgilenmiyor, hiç konuşmuyordu. Aşka dair her şey aniden uçup gitmişti, geceleri de odasına nadiren geliyordu.</p>

    <p class="normal">Paranın ve evin yönetimini ele almış, kira sözleşmelerini yeniliyor, köylülere bin bir işkence ediyor, harcamaları kısıyordu. Bir beyefendiden çok çiftçi görüntüsüne bürünmüş, nişanlılık dönemindeki ışıltısını ve zarafetini kaybetmişti.</p>

    <p class="normal">Bekârlık dönemi gardırobunda bulduğu, bakır düğmeli, her yeri lekelerle dolu eski bir kadife giysiyi üzerinden hiç çıkarmıyordu. Artık beğenilme kaygısı da duymadığından tıraş olmayı bırakmış, onu fena halde çirkinleştiren hırpani bir sakalla dolaşıyordu.</p>

    <p class="normal">Ona sevgi dolu yakınmalarda bulunmayı deneyen Jeanne’a bütün kabalığıyla, “Beni rahat bırakır mısın?” diye cevap vermiş, Jeanne bir daha girişimde bulunma gafletine düşmemişti.</p>

    <p class="normal">Jeanne da bu değişimlerden payını almıştı. Duruma kendisi bile şaşırıyordu. Julien onun için bir yabancı, ruhunu ve kalbini kapattığı bir yabancı halini almıştı. Sık sık, sevip evlendiği adamın nereye gittiğini düşünüyor, birbirlerine sarılıp yatmamışçasına bu kadar yabancı düşebilmelerini anlayamıyordu.</p>

    <p class="normal">Terk edilmişliğinden nasıl acı çekmesindi? Hayat bu muydu? Yanılmışlar mıydı? Gelecek onun için hiçbir şey vaat etmiyor muydu?</p>

    <p class="normal">Julien hâlâ eskisi kadar yakışıklı, bakımlı, zarif, çekici olsaydı, daha mı az üzülecekti?</p>

    <p class="normal">Yılbaşından sonra yeni evlilerin yalnız kalmasına karar vermişlerdi. Annecik ve Babacık, Rouen’daki evlerine dönecekti. Gençler o kış Peuples’den ayrılmayıp iyice yerleşecek, hayatlarını geçirecekleri yere alışacak, sevmeyi öğreneceklerdi. Zaten Julien’in karısını takdim etmesi gereken birkaç komşu vardı. Bunlar Brisevilleler, Coutelierler ve Fourviller’di.</p>

    <p class="normal">Ama gençler ziyaretlerine bir türlü başlayamıyordu, çünkü at arabasının üzerindeki armaları değiştirmek için oralara kadar ressam getirtmek olanaksız gibiydi.</p>

    <p class="normal">Baron ailenin eski arabasını damadının emrine vermişti ama Julien, Le Perthuis des Vauds’ların arması silinip, de Lamare arması çizilmeden komşu şatolara gitmeye yanaşmıyordu.</p>

    <p class="normal">O bölgede arma çizimleri konusunda uzman tek bir kişi kalmıştı, o da Bataille adıyla anılan Bolbecli bir ressamdı. Araçların kapısına armalar çizmek için sırayla bütün Normandiya konaklarına çağrılıyordu.</p>

    <p class="normal">Nihayet bir Aralık sabahı öğle yemeğinden kalktıkları sırada, bir yabancının bahçe kapısını açıp, kendilerine doğru geldiğini gördüler. Sırtında bir çanta taşıyordu. Bu Bataille idi.</p>

    <p class="normal">Adamı salona aldılar ve önemli biriymiş gibi yemek ikram ettiler, çünkü uzmanlığı, bütün bölge aristokrasisiyle yakın temasta oluşu, armaların tamamını, ilgili terimleri, amblemleri tanıması onu soylular tarafından eli sıkılacak bir kişi haline getiriyordu.</p>

    <p class="normal">Hemen kâğıt kalem getirdiler ve o yemeğini yerken, baron ve Julien de armanın eskizini çıkardı. Bu tür konularda çok titizlenen barones de fikir veriyordu. İçinde aniden uyanan tuhaf bir ilgiyle Jeanne bile tartışmada yerini aldı.</p>

    <p class="normal">Bataille bir yandan yemeğini yiyor, bir yandan fikir bildiriyor, zaman zaman kalemi alıp örnekler çiziyor, bölgedeki soyluların arabalarını tarif ediyor, beraberinde, ruhunda, hatta sesinde bir tür soyluluk atmosferi taşıyor gibi görünüyordu.</p>

    <p class="normal">Çok kısa kesilmiş gri saçları, boya içinde kalmış elleriyle, benzin kokan kısa boylu bir adamdı bu. Söylendiğine göre, bir zamanlar geleneklere aykırı kabul edilen bir ilişkisi olmuştu ama soylu ailelerin tamamından genel bir saygı görmesi bu lekeyi uzun süre önce akıllardan silmişti.</p>

    <p class="normal">Kahvesini bitirir bitirmez, adamı garaja götürüp, arabanın üzerindeki balmumu kaplı örtüyü kaldırdılar. Bataille inceledikten sonra, yapacağı çizimin hangi boyutlarda olması gerektiğini ciddi bir edayla anlattı. Yeni bir fikir alışverişinden sonra işe koyuldu.</p>

    <p class="normal">Soğuğa rağmen de barones bir koltuk getirtip adamın çalışmasını izlemeye başladı, bir süre sonra donan ayakları için bir mangal istetti ve sakin bir edayla ressamla sohbete girişti. Kulağına çalınmamış evlilikler, ölümler, doğumlar üzerine sorular soruyor, hafızasındaki soyağaçlarını bu yeni bilgilerle tamamlıyordu.</p>

    <p class="normal">Julien de bir sandalyeye ata biner gibi oturup kayınvalidesinin yanında kalmıştı. Bir yandan piposunu tüttürüyor bir yandan ayağıyla yeri eşeliyor, anlatılanları dinlerken, soyluluğunun kanıtı olacak çizimi göz ucuyla süzmeye devam ediyordu.</p>

    <p class="normal">Az sonra orağını omzuna atmış Simon Baba da olan biteni görebilmek için durakladı. Bataille’ın gelişi çevre çiftliklerde de öğrenildiğinden, çiftçiler görünmekte gecikmedi. Baronesin iki yanında dikilmiş hayranlıkla izleyerek, “Bu aletleri iyi kullanmak için de yetenek lazım” diye homurdanıyorlardı.</p>

    <p class="normal">İki kapının boyanması ancak ertesi gün on bire doğru tamamlanabildi. Çok geçmeden herkes toplanmıştı: Tam olarak karar verebilmek için arabayı dışarı çektirdiler.</p>

    <p class="normal">Mükemmeldi. Bataille’a iltifatlar yağdırdılar. Adam çantasını sırtına asıp gitti. Baron, karısı, Jeanne ve Julien ressamın koşullar elverse şüphesiz büyük bir sanatçı olacak, çok yetenekli biri olduğu konusunda hemfikirdiler.</p>

    <p class="normal">Julien tasarruf tedbiri olarak yeni değişiklikler gerektiren bazı reformlar yapmıştı.</p>

    <p class="normal">Vikont arabayı kullanma işini bizzat üstlenerek, yaşlı arabacıyı bahçıvan yapmış, yem parası ödememek için atları bile satmıştı.</p>

    <p class="normal">Efendiler indiğinde hayvanlarla ilgilenecek biri gerektiğinden, Marius adlı genç bir inek çobanını hizmete almıştı.</p>

    <p class="normal">Bir daha at satın almak zorunda kalmamak için, Couillardlar ve Martinler’in kira sözleşmelerine her iki çiftliğin de her ayın bir günü, Julien tarafından belirlenen bir tarihte birer at verme zorunluluğu koymuştu.</p>

    <p class="normal">Bunun üzerine Couillardlar sarı tüylü büyük bir beygir, Martinlerse uzun beyaz tüylü küçük bir at getirdiler. Bu iki hayvan yan yana bağlandı, Simon Baba’nın eski üniforması içinde yok olan Marius arabayı şatonun önüne getirdi.</p>

    <p class="normal">Temizlenen, doğru düzgün giyinen Julien geçmişteki zarafetine biraz olsun kavuştuysa da, uzun sakalı ona her şeye rağmen sıradan bir görünüm veriyordu.</p>

    <p class="normal">Kocasının kolunda odasından inen barones arabaya güçlükle tırmanıp, sırtını yastıklarla destekleyerek oturdu. Az sonra Jeanne göründü. Öncelikle atların haline güldü. “Beyaz, sarının torunu gibi duruyor” diyordu. Sonra başındaki şapka gözlerini örtüp burnunda asılı kalan, elleri ceketin derinliklerinde yitmiş, iki bacağı üniformanın eteklerine dolanmış, altından dev ayakkabılar içindeki ayakları görünen Marius’u fark etti. Ona bakmak için başını geriye devirmesini, adım atabilmek için dereden atlar gibi dizini yukarı kaldırmasını ve giysilerinin kıvrımları içinde tamamen kaybolup emirlere itaat etmek için kör gibi çaresizce dolanışını görünce, bitmek bilmeyen, karşı konulamaz bir kahkaha krizine girdi.</p>

    <p class="normal">Baron arkasına dönüp şaşkına dönen küçük adama baktı ve kızından sirayet eden kahkaha kriziyle sarsıldı. Gülmekten konuşamıyordu, karısına güçlükle seslendi: “Ma-Ma-Marius’a bak! Çok komik!”</p>

    <p class="normal">Bunun üzerine barones kapıdan eğilip baktıktan sonra öyle bir kahkaha krizine tutuldu ki, araba yayları üzerinde sarsılarak dans etmeye başladı.</p>

    <p class="normal">Bunun üzerine yüzü bembeyaz kesilen Julien “Bu kadar gülecek ne var? Delirdiniz herhalde” diye bağırıyordu.</p>

    <p class="normal">Gülmekten karnı ağrımaya başlayan Jeanne sakinleşmeyi başaramadığından giriş basamaklarından birine çöktü. Baron da yanına oturdu. Arabadan yükselen sesleri, kesilmek bilmeyen hırıltıları işitenler baronesin boğulduğunu düşünebilirdi. Birden Marius’un redingotu da titremeye başladı. Olanı biteni anlamıştı çünkü kılığının içine iyice sinmiş kendinden geçmişçesine gülüyordu.</p>

    <p class="normal">Bu kez deliye dönen Julien çocuğun üzerine atıldı. Bir tokat oğlanın başındaki dev şapkanın çimenlerin üzerine uçmasına yetmişti. Sonra kayınpederine dönerek, öfkeden titreyen bir sesle kekeledi: “Gülmeye hakkınız olduğunu sanmıyorum. Servetinizi saçıp savurup, varınızı yoğunuzu çarçur etmeseydiniz, bu durumda olmazdık. Battıysanız suç kimde?”</p>

    <p class="normal">Neşeleri birden söndü, ortalık buz kesti. Kimse tek laf edemedi. Şaşkınlıktan dili tutulan baron iki kadının karşısında oturdu, Julien de koltuğuna yerleşerek, şişmiş yanağıyla gözyaşı döken çocuğu yanına çekti.</p>

    <p class="normal">Üzüntü içinde çıkılan yol herkese çok uzun geldi. Arabada sessizlik hâkimdi. Üçü de üzülmüş, tedirgin olmuştu. Kalplerine düşen kaygıyı itiraf etmek istemiyorlardı. Bu acı verici düşünceyle boğuşurken, başka bir şeyden söz edemeyeceklerini gayet açık hissediyor, bu zor konuya değinmektense susmayı tercih ediyorlardı.</p>

    <p class="normal">Hayvanların birbirine denk olmayan adımlarıyla güçlükle ilerleyen araba çiftliklerin yanından geçiyor, ahırlara koşup gözden kaybolan kara tavukların dev adımlarla kaçışmasına neden oluyor, bazen arkalarından koşan bir çoban köpeği tüyleri diken diken evine geri dönüyor, dönerken de durup ara sıra arabaya havlamayı ihmal etmiyordu. Elleri ceplerinde, mavi gömleğinin sırtı rüzgârla şişmiş bir delikanlı çamurlu çizmeleri, isteksiz yürüyüşüyle kenara çekilip arabanın geçmesine izin veriyor ve kasketini sola eğip, kafatasına yapışmış düz saçlarını açığa çıkarıyordu.</p>

    <p class="normal">Birbirlerinden oldukça uzak çiftlikler arasında yeşil ovalar uzanıyordu.</p>

    <p class="normal">Nihayet ana yola çıkarak iki yanı köknarlarla kaplı geniş bir yola girdiler. Çamurda açılmış derin tekerlek izleri arabanın yana yatmasına ve Annecik’in çığlığı basmasına neden oluyordu. Geniş yolun sonundaki beyaz çitin kapısı kapalıydı, Marius açmak için koştu ve kanatları kapalı yüksek, geniş ve boğucu yapının önündeki değirmi yolu izleyerek uçsuz bucaksız bir yeşillik alanın çevresinden dolaştılar.</p>

    <p class="normal">Birden orta kapı açıldı. Yaşlı bir hizmetçi göründü. Önlüğünün bir kısmını da örten siyah kırmızı çizgili bir jile giymişti. Küçük eğreti adımlarla giriş merdivenlerini indi. Ziyaretçilerin adlarını aldı ve sürekli kapalı durduğu anlaşılan kapılarını güçlükle açtığı geniş bir salona buyur etti onları. Mobilyaların üzeri örtülüydü. Duvar saati ve dev şamdanlar beyaz örtülerle kaplanmıştı. Nemli bir hava, buz gibi, nemli ve bayat bir hava insanın akciğerlerine, kalbine ve tenine hüzün işlemesine neden oluyor gibiydi.</p>

    <p class="normal">Oturup beklemeye başladılar. Yukarıdaki koridordan gelen ayak sesleri evde alışılmamış bir telaş yaşandığını gösteriyordu. Sürpriz yapılan şato sakinleri, alelacele giyinmeye çalışıyordu. Bu, zaman aldı. Birkaç kez çan sesi duyuldu. Birileri merdivenlerden indi, sonra geri çıktı.</p>

    <p class="normal">Evin soğuğu içine işleyen barones durup durup hapşırıyordu. Julien volta atıyordu. Keyfi kaçan Jeanne annesinin yanında öylece oturuyordu. Baron ise sırtını şöminenin mermerine dayamış, kaşlarını çatmış bekliyordu.</p>

    <p class="normal">Sonunda dev kapılardan biri açıldı ve Vikont ve Vikontes de Briseville göründü. Her ikisi de ufak tefek ve zayıftı, sekerek yürüyorlardı sanki. Yaşlarını anlamak olanaksızdı, aşırı nazik ve kasıntı bir halleri vardı. Dallı yapraklı desenlerle kaplı ipek bir elbise giyen kadın, başına yaşlı kadınlar gibi kurdelelerle süslü bir bone takmıştı. Tiz sesiyle hızlı hızlı konuşuyordu.</p>

    <p class="normal">Gösterişli bir redingotun içinde kaskatı duran koca hafif dizlerini kırarak selam verdi. Burnu, gözleri, kökleri gözüken dişleri, balmumuna batırılmış gibi duran saçları ve güzel giysileri büyük özen gösterilen eşyaların parıltısıyla parlıyordu.</p>

    <p class="normal">Misafirlere edilen her zamanki iltifatlar ve komşuluğun gerektirdiği nezaket sözlerinden sonra, kimse söyleyecek söz bulamadı. Bunun üzerine nedensiz yere birbirlerini övmeye koyuldular. Her iki taraf da bu güzel dostluğu sürdürmeyi umuyordu. Bütün yıl köyde yaşayanlar için bu ziyaretler verimli oluyordu.</p>

    <p class="normal">Salondaki buz gibi hava kemiklerine işledi, seslerinin kısılmasına neden oldu. Barones artık bir yandan öksürüyor bir yandan hapşırıyordu. Bunun üzerine baron gitme işareti verdi. Briseville çifti ısrarlıydı. “Nasıl yani? Bu kadar çabuk mu? Biraz daha kalın lütfen!” Ama Jeanne bu ziyareti fazla kısa bulan Julien’in kaş göz işaretlerine rağmen ayağa fırlamıştı bile.</p>

    <p class="normal">Arabayı çağırtmak için hizmetçinin zilini çalmak istediler. Ama zil çalışmadı. Ev sahibi telaşla gözden kayboldu ve atların ahıra çekildiği haberiyle geri geldi.</p>

    <p class="normal">Beklemeleri gerekiyordu. Konuşacak bir konu, söyleyecek bir şeyler arıyorlardı. Kışın yağmurlu geçeceğinden söz edildi. İstemsiz sıkıntı ürperişleriyle sarsılan Jeanne ev sahiplerinin bütün yıl yalnız başlarına ne yaptıklarını sordu. Brisevilleler bu soruya içerlediler çünkü sürekli meşgullerdi, Fransa’nın dört bir yanına yayılmış soylu akrabalarına mektuplar yazıyor, günlerini küçük meşgalelerle geçiriyor, oyunlar oynuyor, en anlamsız olay hakkında bile derin sohbetlere girişiyorlardı.</p>

    <p class="normal">Kullanılmayan bu geniş salonun kararmış yüksek tavanları altında, örtülere sarınmış halde yaşayan bu fazlasıyla temiz, fazlasıyla düzgün küçücük kadınla erkek Jeanne’a asalet konserveleri gibi görünüyordu.</p>

    <p class="normal">Sonunda araba birbirine son derece zıt iki atıyla pencerenin önünden geçti. Ama bu kez de Marius ortalarda yoktu. Akşama kadar serbest olduğunu sandığından, köyde gezintiye çıkmış olmalıydı.</p>

    <p class="normal">Öfkeden deliye dönen Julien onu yaya olarak göndermelerini söyledi ve karşılıklı uzun veda sözlerinden sonra Peuples yolunu tuttular.</p>

    <p class="normal">Arabada yalnız kalır kalmaz Jeanne ve babası, Julien’in kabalığından artakalan yoğun sıkıntıya rağmen, Briseviller’in mimiklerini ve ses tonlarını taklit ederek gülmeye başladı. Baron adamı, Jeanne ise kadını taklit ediyordu ama barones nezaket kurallarına biraz düşkün olduğu için bir parça rahatsız olmuştu: “Böyle alay etmeniz doğru değil, bunlar önemli ailelere mensup seçkin insanlar.” Annecik’e karşı çıkmak istemediklerinden sustular ama zaman zaman, her şeye rağmen, baba ve Jeanne birbirlerine bakıp tekrar başlıyordu. Gösterişli bir selam verip, azametli bir tonla, “Gün boyu rüzgâr aldığına göre şatonuz Peuples de oldukça soğuk olmalı değil mi Madam?” Jeanne yapmacıklı bir havaya bürünüyor ve başını banyo yapan bir kanarya gibi küçük hareketlerle sallayarak miyavlar gibi cevap veriyordu: “Ah Mösyö! Bütün yıl meşgul olacağım öyle çok iş var ki! Üstelik mektup yazacak sayısız akrabamız bulunuyor. Mösyö de Briseville her şeyi benim üzerime yıkıyor. O yalnızca Rahip Pelle ile birlikte bilimsel araştırmalar yürütüyor. Birlikte Normandiya’nın dinsel tarihini yazmaya çalışıyorlar.”</p>

    <p class="normal">Kızan ama sevecenliğine yenik düşen barones de gülümsüyor ve tekrarlıyordu: “Kendi sınıfımızdan insanlarla bu şekilde alay etmeniz hoş değil.”</p>

    <p class="normal">Bu sırada araba aniden durdu. Julien arkadaki birine bağırarak seslendi. Bunun üzerine Jeanne ve baron kapılardan eğilerek onlara doğru yuvarlana yuvarlana koşan tuhaf bir yaratık gördüler. Marius, üniformasının uçuşan eteğinin altındaki bacakları birbirine dolanarak, sürekli arkaya ittiği şapkasıyla önünü göremeden, kollarını martı kanatları gibi sallayarak nereye bastığını bilmeden düştüğü geniş su birikintilerine bata çıka, yoldaki bütün taşlara takılıp sendeleyip, zıplayıp hoplayıp, yeşil bir çamur yığını halinde bütün gücüyle arabayı takip etmeye çalışıyordu.</p>

    <p class="normal">Marius arabaya yaklaştığı anda, eğilen Julien onu ensesinden yakaladığı gibi yanına çekti ve atlarının gemini bırakıp, kafasına yumruklar indirmeye başladı. Oğlanın omzuna kadar inen şapka tambur gibi bir ses çıkarıyordu. Efendisinin bir eliyle tutup diğeriyle dövdüğü oğlan şapkanın içinde haykırıyor, kaçmaya, arabadan atlamaya çalışıyordu. Jeanne kendini kaybetmiş kekeliyordu: “Baba... Ah, babacığım!” Barones ise öfkeyle doğrulmuş kocasının kolunu sıkıyordu. “Lütfen engel olun ona Jacques!” Bunun üzerine baron ani bir hareketle ön camı indirdi ve damadının kolunu yakalayarak, titreyen bir sesle, “Çocukcağıza vurmaya bir son verecek misiniz?” diye sordu.</p>

    <p class="normal">Julien şaşkınlık içinde arkasına döndü: “Bu serserinin bizi ne duruma düşürdüğünün farkında değil misiniz?”</p>

    <p class="normal">Ama baron başını ikisinin arasına uzatmıştı: “Ne olursa olsun! Bu kadar kaba davranamazsınız.” Julien yeniden sinirlendi: “Beni rahat bırakın lütfen, bu sizi ilgilendirmez!” Tekrar kolunu kaldırdı ama kayınpederi ani bir hareketle yakalayarak öylesine büyük bir güçle geri itti ki koltuğun ahşap kısmına çarparak canını yaktı. Baron öfkeyle bağırdı: “Durmazsanız iniyorum. Sizi nasıl durduracağımı bilirim ben!” Bunun üzerine vikont birden sakinleşti ve cevap vermeden omuzlarını silkerek hayvanları kamçıladı. Dört nala yola koyuldular.</p>

    <p class="normal">Beti benzi atan iki kadın donup kalmıştı. Baronesin güçlü kalp atışları açıkça duyuluyordu.</p>

    <p class="normal">Akşam yemeğinde Julien, hiçbir şey olmamış gibi davranıyordu, hatta her zamankinden daha sevimliydi. O temiz kalpleriyle her şeyi çabucak unutan Jeanne, babası ve Bayan Adélaide onu böyle cana yakın görmekten memnun olup, bu geçiş dönemini neşeyle geçirmeye bıraktılar kendilerini. Jeanne tekrar Briseviller’in konusunu açınca kocası bile şakalar yaptı, ama hemen de ekledi: “Haklısınız tabii, çok yukarıdan davranıyorlar.”</p>

    <p class="normal">Başka ziyaretlerde bulunulmadı. Marius meselesinin alevlenmesinden endişe ediyorlardı. Yılbaşında komşulara kartlar göndermeye ve ziyaretlerine gitmek içinse gelecek ilkbaharın ilk ılık günlerini beklemeye karar verdiler.</p>

    <p class="normal">Noel geldi. Papaz, Belediye Başkanı ve eşi akşam yemeğine davetliydi. Yılbaşı için de davet edildiler. Günlerin tekdüze seyrini bölen tek meşgale bu oldu.</p>

    <p class="normal">Babacık ve Annecik, 9 Ocak’ta Peuples’den ayrılmak zorundaydı. Jeanne kalmalarını istiyordu ama Julien bu ısrarlara katılmıyordu. Baron damadının gitgide artan soğukluğu karşısında, Rouen’dan bir posta arabası getirttirdi.</p>

    <p class="normal">Yola çıkışlarından bir gün önce, bagajlar toplanmıştı. Soğuk ama açık bir hava olduğundan Jeanne ve babası Korsika dönüşünden beri gitmedikleri Yport’a kadar inmeye karar verdiler.</p>

    <p class="normal">Evlendiği gün hayatı boyunca birlikte olmak zorunda olduğu kocasıyla birlikte dolaşmaya çıktığı koruluğu geçtiler. Hayatında ilk kez okşandığı, ilk kez hazla ürperdiği, yabani Ota Vadisi’nde su içtikleri kaynağın önünde sular ve öpücükler birbirine karışırken tanışacağı cinsel aşkı ilk kez sezdiği yerdi burası.</p>

    <p class="normal">Ne yaprak kalmıştı ne sarmaşık bitkiler. Dalların gürültüsünden ve kışın dökülen yaprakların çıkardığı o kuru uğultudan başka bir şey yoktu.</p>

    <p class="normal">Köye girdiler. Boş ve sessiz sokaklar deniz, yosun ve balık kokusunu koruyordu. Kapılar arasına gerilen ya da sandalların üzerine yayılan balık ağları kurumaya bırakılmıştı yine. Soğuk gri deniz gürleyerek oluşan o ebedi köpüğüyle alçalmaya başlamış, Fécamp tarafındaki falezlerin eteklerindeki yeşilimsi kayalar ortaya çıkmıştı. Sahil boyunca ters çevrilmiş şişman kayıklar dev ölü balıklara benziyorlardı. Akşam oluyordu. Balıkçılar gruplar halinde sahile iniyor, büyük denizci çizmeleri, boyunlarını örten yün kazaklarıyla, bir ellerinde bir şişe içki, diğerinde denizci feneriyle ağır ağır yürüyorlardı. Eğri büğrü kayıklar arasında uzun süre dolanıyor, Normandiyalılar’a özgü bir ağırlıkla ağlarını, şamandıralarını, büyükçe bir ekmeği, bir kalıp tereyağını, bir bardakla küçük bir içki şişesini tekneye yüklüyorlardı. Sonra tekneyi suya itiyorlardı. Tekne gövdesi üzerinde büyük bir gürültüyle kayarak köpükleri yarıyor, dalganın üzerine çıkıyor, birkaç saniye için sallanıyor, kanatlarını açıyor ve direğinin ucundaki küçük ışıkla gecenin içinde kayboluyordu.</p>

    <p class="normal">Son denizci de gözden yitene kadar kıyıda kalan, ince giysileri içinde dimdik bekleyen sağlam yapılı denizci karıları sesleri karanlık gecelerin uykusunun ağırlığıyla çatallanmış halde, uykudaki köylerine dönüyorlardı.</p>

    <p class="normal">Baron ve Jeanne öylece dikilip, açlıktan ölmemek için her gece hayatları pahasına denize açılan ama asla et yiyemeyecek kadar yoksul olan adamların gölgelerinin uzaklaşmasını hayranlıkla seyrediyorlardı.</p>

    <p class="normal">Baron okyanus karşısında heyecana kapılarak mırıldandı: “Hem ürkütücü hem çok güzel. Karanlıkların içinde bunca can alan bu deniz ne kadar da güzel değil mi Jeanette?”</p>

    <p class="normal">Kız acı bir gülümsemeyle cevap verdi: “Akdeniz’in yanında hiç kalır!” Ama babası küçümsedi: “Akdeniz mi? Yağlı, çivit mavisi tatlı bir su. Şu köpüren kabartıların ürkütücülüğüne bak! Şimdiden görünmez olan şu adamların bu denize açıldıklarını düşün bir de!”</p>

    <p class="normal">Jeanne iç geçirerek boyun eğdi: “Sen öyle diyorsan.” Ama dudaklarından dökülen “Akdeniz” sözcüğü bir kez daha kalbinin sıkışmasına neden olmuş, aklını düşlerini süsleyen uzak kıyılara sürüklemişti.</p>

    <p class="normal">Bunun üzerine baba kız, koruluktan dönmek yerine, ana yola çıktılar ve ağır adımlarla tırmandılar yamacı. Yaklaşan ayrılığın hüznüyle ağızlarını bıçak açmıyordu.</p>

    <p class="normal">Çiftliklerin yakınlarından geçtiklerinde ya dövülen elmaların, bu mevsimde bütün Normandiya kırlarının üzerini kaplayan elma şarabının kokusunu içlerine çekiyor ya da ağır bir ahır kokusu, ineklerin gübrelerinden yükselen hoş sıcak bildik kokuyu duyuyorlardı.</p>

    <p class="normal">Jeanne ruhunun olgunlaştığını, artık gözle görünmeyen şeyleri algılayabildiğini düşünüyordu. Kırlara yayılan bu küçük ışıklar aniden bütün varlıklardan ayrı düştüğü, hayatının kalan kısmında sevdiği herkesten ayrı, uzak kalacağı duygusu yarattı.</p>

    <p class="normal">Bunun üzerine kaderine boyun eğer gibi, “Hayat her zaman keyifli değil” dedi.</p>

    <p class="normal">Baron iç çekti: “Haklısın kızım ama yapacak bir şey yok.”</p>

    <p class="normal">Ertesi gün, Babacık ve Annecik gidince, Jeanne ve Julien yalnız kaldılar.</p>
  </div>

  <div class="calibre1" id="calibre_pb_14"></div>
</body>
</html>
