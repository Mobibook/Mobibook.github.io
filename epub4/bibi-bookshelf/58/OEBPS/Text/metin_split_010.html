<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_9">9</h1>

    <p class="normal">Jeanne doğumun etkilerini üzerinden tamamen atmıştı. Fourville’lere ziyarette bulunmaya ve Marki de Coutelier’yle tanışmaya karar verdiler.</p>

    <p class="normal">Julien bir açık artırmada yeni bir araba almıştı. Tek at gerektiren bu faytonla ayda iki kez çıkmaları mümkün olacaktı.</p>

    <p class="normal">Güneşli bir aralık gününde arabayı hazırlatıp, Normandiya kırlarındaki iki saatlik yolculuktan sonra, iki yamacı ağaçlarla kaplı, etekleri tarıma açılmış küçük bir vadiden aşağı inmeye başladılar.</p>

    <p class="normal">Ekili alanlar kısa bir süre sonra yerini çayırlara ve çayırlar da yerini mevsim dolayısıyla kurumuş, sarı kurdelalara benzemiş, her sallanışında hışırtılar yayan uzun sazlıklara bıraktı.</p>

    <p class="normal">Vadideki keskin bir dönüşün ardından ağaçlık bir yamacın eteğindeki Vrilette Şatosu kendini gösterdi. Şatonun diğer tarafında vadinin yamacına tırmanan yüksek bir çam ormanının kıyısında sona eren büyük bir göl bulunuyordu.</p>

    <p class="normal">Arduazlarla süslü kulelerin ortasında yükselen, aynı döneme ait briket duvarlı zarif bir yapının ardında uzanan ön avluya girebilmek için bir çekme köprüden geçmek ve geniş bir XIII. Louis kemerini aşmak zorunda kaldılar.</p>

    <p class="normal">Julien, her yanını bildiği şatoyu oluşturan yapıları tanıtıyordu Jeanne’a. Hayranlığını dile getiriyor, güzelliğini övüyordu: “Şu kemere bak! Nasıl da görkemli değil mi? Evin yüzü göz alabildiğine göl manzaralı, suya kadar inen çok büyük bir rıhtımı var ve basamakların hemen altında dört kayık bağlı duruyor, ikisi kont ikisi kontes için her zaman hazır bekliyor. Burası tamamen yabani bir bölge. Kont çevrede avlanmaya bayılıyor. Tam da asillere yaraşır bir ev.”</p>

    <p class="normal">Giriş kapısı açıktı. Solgun kontes ziyaretçilerinin karşısına, daha önceki binici eteğine benzeyen uzun bir elbiseyle çıktı. Kontun evinde yaşamak için doğmuştu sanki. Gölün hanımefendisi gibiydi.</p>

    <p class="normal">Salonun sekiz penceresinden dördü göle, diğer dördü tam karşısındaki yamaca tırmanan loş çam ormanına bakıyordu.</p>

    <p class="normal">Yeşilliklerin siyaha yakın tonları gölün derin, ürkütücü ve kasvetli görünmesine neden oluyordu. Rüzgâr estiğinde ağaçlardan yükselen uğultu bataklığın sesi gibiydi.</p>

    <p class="normal">Kontes çocukluklarından beri dostuymuş gibi Jeanne’ın iki elini birden yakaladı ve hemen yanı başındaki tabureye oturttu. Bu sırada beş aydan beri her türlü nezaketi bir kenara bırakan Julien sanki yeniden doğuyor, tatlı ve samimi bir edayla hal hatır soruyor, gülümsüyordu.</p>

    <p class="normal">Kontesle yaptıkları at gezintilerinden söz ediyorlardı. Kontes, Julien’in ata biniş biçimiyle dalga geçerek onu “Ayağı Sürçen Süvari” diye çağırıyor, Julien ise ona gülerek “Amazon Kraliçesi” diye cevap veriyordu. Pencerenin yakınlarından gelen bir tüfek sesi Jeanne’ın küçük bir çığlık atmasına neden oldu. Bu, bağırtlak avına çıkmış konttu.</p>

    <p class="normal">Bunun üzerine kontes kocasına seslendi. Kürek sesleri, kayığın taşa çarpma sesi duyuldu ve dev kont, ayağında botları, ardında en az onun kadar kızıl, sırılsıklam iki köpekle göründü. Köpekler hemen kapının önündeki halıya kıvrılıp yattılar.</p>

    <p class="normal">Kendi evinde hiç de tedirgin görünmüyordu kont. Üstelik misafirlerini görmekten memnun olmuştu. Ateşe odun attırdı, Madeira şarabı ve bisküviler getirtti, sonra aniden bağırdı: “Tamam, akşam yemeğinde bizdesiniz, itiraz istemem.” Çocuğunu bir türlü aklından çıkaramayan Jeanne teklifi reddettiyse de kont ısrar etti, Jeanne kabul etmemekte direnince, Julien sinirlendiğini belirten sert bir işaret yaptı. Bunun üzerine Jeanne kocasının kötücül ve kavgacı mizacını uyandırmaktan korkarak, Paul’ü ertesi günden önce göremeyeceği fikrinin işkencesi içinde daveti kabul ettiğini bildirdi.</p>

    <p class="normal">Öğleden sonra keyifli geçti. Yakınlardaki kaynakları gezmeye gittiler. Sürekli fokurdayan sularıyla hareketlenen duru bir su birikintisi, yosunlu bir kayanın eteğinde ışıldıyordu. Sonra kayıkla kuru sazlar ormanı içinde açılan yollarda gezdiler. Burunları sürekli havada duran iki köpeği arasında oturan kont kürek çekiyordu. Küreklere her yüklenişinde büyük kayık havalanıyor ve ileri atılıyordu. Jeanne ara sıra elini soğuk suya daldırıyor, parmaklarından kalbine akan serinliğin keyfini çıkarıyordu. Kayığın arka tarafında oturan Julien ve şallara sarınmış kontes mutluluktan ne diyeceğini bilemeyen keyifli insanların engelleyemedikleri tarzda sürekli gülümsüyorlardı.</p>

    <p class="normal">Akşam uzun süren dondurucu esintilerle geliyor, kuru sazlar arasından kuzey rüzgârı esiyordu. Güneş çamların ardında gözden kaybolmuştu. Küçük ama tuhaf biçimli bulutlarla bezeli lal rengi gökyüzü, soğuğu gözle görülür kılıyordu.</p>

    <p class="normal">Dev bir ateşin yandığı geniş salona döndüler. Kapıdan girer girmez içlerini bir sıcaklık kapladı. Bunun üzerine neşelenen kont, karısını atletik kollarına aldı ve çocuk gibi ağız hizasına kaldırarak hayatından memnun adamlara yaraşır iki koca öpücük kondurdu. Jeanne, bıyıklarına bakınca masallardaki devleri çağrıştıran bu babacan devi gülümseyerek izliyor, “Dış görünüşe bakıp ne çok aldanıyoruz” diye düşünüyordu. Bunun üzerine neredeyse istemsiz bir biçimde bakışlarını Julien’e çevirdi ve kapının eşiğinde, ürkütücü beyazlıkta bir yüzle, gözleri konta çakılı kalakaldığını gördü. Endişe içinde kocasına yaklaştı ve alçak bir sesle, “Hasta mısın? Neyin var?” diye sordu. Kocası öfkeli bir tonla cevap verdi: “Hiç. Beni rahat bırak. Yalnızca üşüdüm.”</p>

    <p class="normal">Yemek odasına geçtiklerinde kont gidip köpeklerini içeri almak için izin istedi ve az sonra sahiplerinin hemen arkasına, biri sağa biri sola yerleşmeye alışmış köpekleriyle geri geldi. Kont ara sıra onlara da birkaç parça yiyecek veriyor, ipeksi uzun kulaklarını okşuyordu. Köpekler başlarını uzanıyor, kuyruklarını sallıyor, mutlulukla titriyorlardı.</p>

    <p class="normal">Akşam yemeği sonrasında Jeanne ve Julien gitmeye hazırlanırken, Bay de Fourville meşaleyle balık avını göstermek istediğinden gitmelerine izin vermedi.</p>

    <p class="normal">Kontesle birlikte göle inen basamaklarda beklemelerini rica etti. Bir atmaca ve elinde meşale taşıyan bir uşakla birlikte kayığına bindi. Gece altın yıldızlarla bezeli gökyüzü altında aydınlıktı ama soğuk ısırıyordu.</p>

    <p class="normal">Meşale suyun üzerinde hareketli yansımalar yaratıyor, sazlar üzerinde dans eden ışıklar yayıyor, çam ağaçlarından oluşan dev perdeyi aydınlatıyordu. Birden, kayık döndü ve ağaçlığın aydınlanan yüzünde masallardan fırlama devasa bir gölge, bir insan gölgesi belirdi. Başı ağaçların da üzerinde yükseliyor, gökyüzünde kayboluyor, ayakları gölde yitiyordu. Sonra ölçüsüz büyüklükteki varlık gökyüzündeki yıldızları toplayacakmış gibi kollarını kaldırdı. Bu devasa kollar aniden yükseldi ve indi, hemen ardından suyun üzerinden bir çarpma sesi duyuldu.</p>

    <p class="normal">Kayık yavaşça kendi etrafında döndü, dönerken ışığın aydınlattığı olağanüstü yaratık orman boyunca dolaşıyor gibiydi. Sonra görünmez ufka daldı ve birden şatonun ön cephesinde kendine özgü hareketleriyle daha net ortaya çıktı.</p>

    <p class="normal">Ardından kontun gür sesi işitildi: “Gilberte, sekiz etti!”</p>

    <p class="normal">Bağırtkanlar suda çırpınıyordu. Devasa gölge şimdi duvar üzerinde hareketsiz duruyordu ama boyutu ve etkisi gitgide azalıyordu. Başı aşağı inmeye, bedeni zayıflamaya başlamıştı. Bay de Fourville arkasında meşaleyi taşıyan uşağı olduğu halde rıhtım basamaklarını çıktığında, Jeanne onun iriliği karşısında büyülenmiş, bütün hareketlerini kaçırmadan takip ediyordu.</p>

    <p class="normal">Filesinin içinde sekiz koca balık çırpınıyordu.</p>

    <p class="normal">Jeanne ve Julien mantolarına ve onlara verilen örtülere sarılmış halde yola koyulduklarında, Jeanne farkında olmadan, “Amma da yürekli adam bizim dev!” dedi. Arabayı süren Julien cevap verdi: “Evet ama her zaman gerektiği gibi davranamıyor.”</p>

    <p class="normal">Sekiz gün sonra, o bölgenin en soylu ailesi olarak bilinen Coutelier’lerin ziyaretine gittiler. Onlara ait Reminil arazisi Cany kasabasının en büyük arazisiydi. XIV. Louis stilinde inşa edilen yeni şato duvarlarla çevrili muhteşem bir parkın içine gizlenmişti. Bir tepenin üzerinde eski şatonun kalıntıları vardı. Üniformalı uşaklar konukları büyük ve etkileyici bir salona aldılar. Tam ortada, Sèvre işi dev bir sütun ve kaidesinde bir kristal tabakası ile korunan, kralın kendi el yazısıyla kaleme aldığı, Marki Léopold-Hervé-Joseph-Germer de Varneville, de Rollebosc de Coutelier’i hükümdarın bu bağışını kabul etmeye davet eden mektubu görülüyordu.</p>

    <p class="normal">Jeanne ve Julien kraldan gelen bu hediyeyi inceledikleri sırada marki ve markiz içeri girdi. Yüzü pudralı kadın ancak gerektiği ölçüde sıcaktı ve mütevazı görünmeye çaba gösteriyordu. Başının üzerindeki dimdik beyaz saçlarıyla azametli bir adam olan marki hareketlerine, sesine ve tavırlarına önemli bir adamın üstten tavrını katıyordu.</p>

    <p class="normal">Ruhları, duyguları ve sözleri her zaman oyun içeren etiketli insanlardı bunlar.</p>

    <p class="normal">Sözlerinin cevaplarını beklemiyor, umursamaz bir edayla gülümsüyor, çevredeki küçük soyluları nezaketle kabul etmek gibi doğuştan gelen görevlerini yerine getirir gibi görünüyorlardı.</p>

    <p class="normal">Kasılıp kalan Jeanne ve Julien daha fazla kalmak istemiyor ama nasıl kalkacaklarını da bilemiyorlardı. Markiz çekilmelerine izin veren nazik bir kraliçe gibi, konuşmayı keserek, doğal bir davranışla ziyaretlerine bizzat son verdi.</p>

    <p class="normal">Dönüş yolunda Julien, “İstersen ziyaretleri burada keselim, Fourvilleler benim için yeterli” dedi. Jeanne da aynı fikirdeydi.</p>

    <p class="normal">Aralık ayı ağır geçiyordu. Yılın sonunda karanlık, boğucu bir dehliz gibiydi. Bir önceki yıl olduğu gibi iç mekânlarda kapalı bir hayat başladı. Yine de Jeanne, Julien’in endişeli ve mutsuz bir ifadeyle göz ucuyla baktığı Paul’le meşgul olduğundan hiç sıkılmıyordu.</p>

    <p class="normal">Kadınların çocukları için hissettikleri şefkat krizleriyle okşadığı oğlunu kollarında tutup babasına gösteriyor ve “Öp şunu, gören de sevmediğini sanacak” diyordu. Julien yüzünde keyifsiz bir ifade, dudaklarının ucuyla öpüyor, sürekli hareket eden, çırpınan küçük ellere yakalanmamak için bütün bedeniyle bir daire çizerek alnını kaçırıyor, sonra aniden çekip gidiyordu. Sanki duyduğu iğrenme oradan acilen kaçmasına neden oluyordu.</p>

    <p class="normal">Belediye Başkanı, doktor ve rahip zaman zaman yemeğe geliyordu. Kendileri de gitgide daha çok bağlandıkları Fourville’leri ziyarete gidiyorlardı.</p>

    <p class="normal">Kont, Paul’e tapıyor gibi görünüyordu. Ziyaretleri süresince, gerekirse bütün bir öğleden sonra kucağında oturtuyordu çocuğu. O devasa elleriyle büyük bir özenle tutuyor, uzun bıyıklarının ucuyla burnunu gıdıklıyor, sonra annelere özgü tutkulu hareketlerle sarılıp öpüyordu. Çocuksuz evliliğinden dolayı sürekli acı içindeydi.</p>

    <p class="normal">Mart ayı aydınlık, kuru, hatta yumuşak geçti. Kontes Gilberte, dördünün birlikte çıkacakları at gezintilerinden söz etmeye başlamıştı yeniden. Birbirinin aynı, tekdüze, uzun akşamlardan, uzun gecelerden, uzun günlerden sıkılan Jeanne bu projelere memnuniyetle razı oluyordu. Nihayet bir hafta uğraşarak kendi amazonunu dikti.</p>

    <p class="normal">Sonra keşif gezilerine başladılar. Hep ikili gruplar halinde ilerliyorlardı. Kontes ve Julien önden gidiyor, kont ve Jeanne yüz adım arkalarından geliyordu. Kontla iki dost gibi tatlı sohbetler ediyorlardı, çünkü dürüst mizaçları, mütevazı kalpleriyle iyi dost olmuşlardı. Ötekilerse genellikle fısıltıyla konuşuyor, bazen patlamalı kahkahalar atıyor, gözleri ağızlarıyla ifade edemedikleri şeyler söylüyormuşçasına birbirlerine kaçamak bakışlar fırlatıyorlardı. Ara sıra aniden kaçıp uzaklaşma, çok uzaklara gitme isteğiyle dört nala kaçıp gidiyorlardı.</p>

    <p class="normal">Bir süre sonra Gilberte tedirgin görünmeye başladı. Zaman zaman rüzgârın taşıdığı tiz sesi arkadan gelen iki sürücünün kulaklarına kadar ulaşıyordu. Böyle zamanlarda kont gülümseyerek Jeanne’a, “Karımın her zaman sağından kalktığı söylenemez” diyordu.</p>

    <p class="normal">Bir akşam dönüş yolunda, kontes kısrağına sürekli vurup, sert hareketlerle gemini çekiştirirken, Julien’in, “Dikkat edin, dikkat edin, atacak sizi üzerinden” dediğini işittiler. Kadın cevap verdi: “Olsun! Sizi ilgilendirmez!” Sesi o kadar net ve sertti ki, açıkça duyulan sözleri havada asılı kalmış gibi bütün köyün üzerinde çınladı.</p>

    <p class="normal">At şaha kalkıyor, çifteler savuruyor, kişniyordu. Kont birden endişe içinde ciğerlerinin bütün gücüyle bağırdı: “Gilberte dikkat et!” Bunun üzerine karısı, kadınlara özgü o kimsenin karşı koyamayacağı öfkelerden birine kapılarak kamçısını zaten deliye dönmüş hayvanın iki kulağı arasına indirdi, at bir kez daha şaha kalktı ve iki ön ayağını havada salladıktan sonra, inanılmaz bir sıçrayışla ileri atıldı ve bacaklarını ardına kadar açarak önlerindeki çayırlıkta koşmaya başladı.</p>

    <p class="normal">Önce ilk düzlüğü geçti, ardından sürülü tarlalara daldı, nemli ve kaygan topraktan bile toz kaldırıyordu. O kadar hızlı koşuyordu ki, binicisi ve amazonu güçlükle seçiliyordu.</p>

    <p class="normal">Şaşkınlıktan olduğu yerde kalakalan Julien yalnızca umutsuzca “Madam, Madam!” diye bağırabilmişti.</p>

    <p class="normal">Ama kont bir şeyler homurdanarak atının üzerinde eğildi ve bütün bedeniyle ileri atılmasını sağladı. Atını öyle bir edayla teşvik ediyor, coşturuyor, sesiyle, hareketleriyle ve mahmuzuyla öylesine delirtiyordu ki, bu dev süvari o ağır hayvanı uylukları arasında taşıyor, uçması için havalandırıyor gibi görünüyordu. Hayal edilemeyecek bir hızla, yolları yutarcasına dümdüz ilerliyorlardı. Jeanne kadınla kocasını ufukta birbiri ardında gözden kaybolan, buharlaşıp giden iki kuş gibi, uzaklarda bir siluet halinde kaçıp küçülür, silinir, gözden kaybolurken izledi.</p>

    <p class="normal">Bu sırada Julien deliye dönmüş halde ama ağır adımlarla yaklaştı. “Bugün delirmiş gibiydi” dedi.</p>

    <p class="normal">Sonra çayırların kıvrımlarında yok olan arkadaşlarının arkasından yola koyuldular.</p>

    <p class="normal">On beş dakika kadar sonra arkadaşlarının geri döndüğünü fark ettiler. Çok geçmeden tekrar buluşmuşlardı.</p>

    <p class="normal">Kıpkırmızı kesilen, ter içinde kalan kont memnun bir ifadeyle gülüyordu. Zafer kazanmış komutan edasıyla karısının huysuzluğu henüz geçmeyen atının gemini elinden bırakmıyordu. Kadının acılı, kasılıp kalmış yüzü solgundu. Bayılacakmış gibi bir eliyle kocasının omzundan destek alıyordu.</p>

    <p class="normal">Jeanne o gün kontun karısını çılgınca sevdiğini anladı.</p>

    <p class="normal">Kontes sonraki bir ay boyunca hiç olmadığı kadar neşeli göründü. Peuples’e daha sık geliyor, sürekli gülüyor, ani şefkat gösterileriyle Jeanne’a sarılıp sarılıp öpüyordu. Hayatında gizemli bir mutluluk vardı sanki. Onun kadar mutlu olan kocası gözünü bir an bile üzerinden ayırmıyor, daha da artan bir tutkuyla her an ya eline ya elbisesine dokunmaya çalışıyordu.</p>

    <p class="normal">Bir akşam Jeanne’a, “Şu anda çok mutluyuz. Gilberte hiç bu kadar sevecen olmamıştı. Artık hiç huysuzluk etmiyor, öfkelenmiyor. Beni sevdiğini hissediyorum. Aslında bugüne kadar pek de emin değildim” dedi.</p>

    <p class="normal">Julien de değişmişti, daha neşeliydi. Tahammülsüzlükleri geçmişti. İki ailenin dostluğu her iki tarafa da huzur ve neşe getirmiş gibiydi.</p>

    <p class="normal">İlkbahar her zamankinden daha erken geldi, üstelik daha sıcaktı.</p>

    <p class="normal">Yumuşak sabahlardan sakin ve ılık akşamlara, güneş bütün yeryüzünü filizlere boğuyordu. Bütün tohumlar aynı anda ve bütün güçleriyle açılmıştı, doğanın karşı konulmaz canlılığı, yeniden doğmak konusundaki büyük isteği böyle özel yıllarda dünyanın gençleştiğine inandıracak düzeyde oluyordu.</p>

    <p class="normal">Jeanne çevresindeki bu coşkudan dolayı kendini allak bullak hissediyordu. Çimenlerin arasında gördüğü küçücük bir çiçek karşısında tatlı bir melankoliye kapılıyor, hayallere dalıp keyifli saatler geçiriyordu.</p>

    <p class="normal">Sonunda kendini aşklarının ilk günlerindeki yürek sızlatan anılarla dopdolu buldu. Hayır, kalbi Julien’e karşı yeni bir aşkla dolmuyordu, bu bitmişti, sonsuza dek bitmişti ama tatlı esintilerin okşadığı, ilkbahar kokularının dolduğu bedeni nereden geldiği belli olmayan, şefkatli çağrılara cevap veriyor gibiydi.</p>

    <p class="normal">Yalnız kalmaktan, kendini güneşin sıcaklığına teslim etmekten zevk alıyor, düşünmesine zaman bırakmayan duygular, belli belirsiz hazlar ve mutlulukların birbirini izleyişinin keyfini çıkarıyordu.</p>

    <p class="normal">Bir sabah yine böyle aylak aylak dolaşırken gözünün önünden bir görüntü geçti: Étretat yakınlarındaki küçük koruda, loş yapraklar arasındaki güneşli bölge hızla gözünün önünde belirip kayboldu. Hayatında ilk kez orada, o zamanlar onu seven bu genç adamın yanında hissetmişti bedeninin titrediğini. Julien ilk kez orada gevelemişti kalbindeki çekingen isteği. Jeanne da ilk kez orada dokunduğunu sanmıştı umut ettiği aydınlık geleceğe.</p>

    <p class="normal">Bunun üzerine koruluğu tekrar görmek, buraya geri dönmek hayatının gidişatında bir şeyler değiştirecekmiş gibi, duygusal ve biraz da batıl bir tür haç ziyareti yapmak istedi.</p>

    <p class="normal">Julien şafak sökerken çıkmıştı, nereye gittiği bilinmiyordu. Bunun üzerine Martinler’in zaman zaman bindiği küçük beyaz atını hazırlamalarını istedi ve yola koyuldu.</p>

    <p class="normal">Ne bir ot ne bir yaprak, hiçbir yerde hiçbir şeyin kımıldamadığı o dingin günlerden biriydi. Rüzgâr yeryüzünden silinmişçesine, her şey sonsuza kadar hareketsiz kalacak gibi görünüyordu. Böcekler bile ortadan kaybolmuş gibiydi.</p>

    <p class="normal">Güneşten yakıcı, her şeye hâkim, altın tozuna benzer bir buğu yayılıyordu hissettirmeden ve Jeanne da kendini atın adımlarına bırakmış, beşikte sallanır gibi, mutlu ilerliyordu. Zaman zaman bir pamuk parçası gibi şiş duran bembeyaz küçücük bir buluta bakmak için gözlerini kaldırıyor, masmavi gökyüzünün ortasında tek başına unutulmuş, öylece asılı kalakalmış buhar yumağına bakıyordu.</p>

    <p class="normal">Étretat’ın kapıları olarak anılan iki dev yamacın arasından ilerleyerek denize açılan vadiden aşağı indi ve ağır ağır koruluğa girdi. Hâlâ buzlu duran yeşilliklerin arasından ışık yağıyordu. Küçük patikalarda aylak aylak dolaşarak, o yeri arıyor ama bulamıyordu.</p>

    <p class="normal">Birden, uzun bir patikanın sonunda, bir ağaca bağlanmış, koşumları üzerinde iki at fark etti. Atları tanıması fazla sürmedi. Bunlar Gilberte’le Julien’in atlarıydı. Yalnızlıktan sıkılmaya başlamıştı. Bu beklenmedik rastlantı onu mutlu etti. Atını tırısa kaldırdı.</p>

    <p class="normal">Uzun bekleyişlerde olduğu üzere sabırsızlanmaya başlayan iki hayvanın yanına ulaştığında seslendi. Cevap gelmedi.</p>

    <p class="normal">Ezilmiş otların üzerinde bir kadın eldiveni ve iki kamçı duruyordu. Burada oturduktan sonra, atları bırakıp uzaklaşmış olmalıydılar.</p>

    <p class="normal">On beş yirmi dakika bekledi, şaşırmıştı. Ne yapıyor olabileceklerini anlayamıyordu. Atından inmiş, bir ağaç gövdesine yaslanmış kımıldamadan bekliyordu. İki küçük kuş varlığını fark etmeden hemen yanı başında, otların içinde dolaşmaya başladılar. İçlerinden biri sabırsızlanıyor, kanatlarını kaldırmış, diğerinin çevresinde dolanıp duruyor, başıyla selam veriyor, cıvıl cıvıl sesler çıkarıyordu. Birden çiftleştiler.</p>

    <p class="normal">Jeanne böyle bir olayın varlığını unutmuş gibi şaşırdı, sonra kendi kendine, “Doğru ya, ilkbahar geldi” dedi. Sonra aklına başka bir fikir, bir şüphe düştü. Bir kez daha eldivene, kamçılara, terk edilmiş iki ata baktı, birden karşı konulmaz bir kaçma isteğiyle atına atladı.</p>

    <p class="normal">Dört nala Peuples’e dönüyordu. Beyni hiç durmuyor, sürekli düşünüyor, olayları birbirine bağlıyor, ayrıntıları birleştiriyordu. Nasıl daha önce tahmin edememişti? Nasıl görememişti? Julien’in ortadan yok oluşlarını, geçmişteki zarafetine dönüşünün, kişiliğindeki yumuşamanın nedenini nasıl anlayamamıştı? Gilberte’in ani sinir krizlerini, abartılı şımarıklıklarını, bir süredir fazlasıyla güzelleşmiş olmasını ve kontun mutluluğunu düşündü.</p>

    <p class="normal">Atını yavaşlattı, çünkü ciddi bir biçimde düşünmesi gerekiyordu ve bu hızlı gidiş düşüncelerini bölüyordu.</p>

    <p class="normal">İlk heyecanı atlattıktan sonra kalbi neredeyse her zamanki sakinliğine dönmüş, ne kıskançlık ne de öfke hisseder olmuştu. Yalnızca horgörüyle sıkışıyordu. Julien’i hiç düşünmüyordu, onunla ilgili hiçbir şeye şaşırmıyordu artık ama kontesin, arkadaşının çifte ihaneti onda isyan duygusu yaratıyordu. O halde hayatta herkes vefasız, herkes yalancı ve haindi. Gözleri yaşla doldu. Bazen insan yanılgılara da ölümlere eş bir üzüntüyle ağlıyordu.</p>

    <p class="normal">Yine de hiçbir şey bilmiyormuş gibi davranmaya, ruhunu gündelik duygulanımlara kapatmaya, Paul’den ve anne babasından başka kimseyi sevmemeye, diğerlerine ise sakin bir ifadeyle katlanmaya karar verdi.</p>

    <p class="normal">Geri döner dönmez oğlunun üzerine atıldı, onu odasına götürdü ve kendini kaybedip, bir saat boyunca aralıksız öptü.</p>

    <p class="normal">Julien bütün cazibesi ve gülümsemesiyle, sevimli bir tavırla katıldı akşam yemeğine. “Annecik ve Babacık gelmiyor mu bu yıl?” diye sordu.</p>

    <p class="normal">Jeanne bu nezaketinden dolayı o kadar minnettar oldu ki, korudaki keşfini affedecek gibi oldu. Birden Paul’den sonra en çok sevdiği bu iki varlığı bir an önce görme isteği kapladı içini ve bütün akşamı, gelişlerini hızlandırmak için onlara mektup yazarak geçirdi.</p>

    <p class="normal">20 Mayısta döneceklerini bildirdiler. Aynı ayın 7’sindelerdi.</p>

    <p class="normal">Jeanne aile sevgisini özlemek dışında, yeniden dürüst insanlar arasında olmak için yanıp tutuşuyor, sabırsızlığı günden güne artarak bekliyordu. Onlarla sohbet etmek, kalbini saf, her türlü rezillikten uzak, bütün hayatları, bütün yaptıkları, bütün düşünceleri ve bütün istekleriyle doğru olan insanlara açmak için sabırsızlanıyordu.</p>

    <p class="normal">Kirlenmiş bütün bu vicdanlar arasında temiz kalbiyle yalnız kaldığını hissediyordu. Birdenbire kontesi dudaklarında gülümsemeyle elini uzatarak karşılamayı, insanlara karşı gitgide artan, benliğini saran bir yok sayma, aşağılamayla davranmayı öğreniverdi. Her gün bölgenin dört bir yanından gelen küçük haberler ruhunda insanlara karşı daha büyük bir iğrenme, çok daha büyük bir küçümseme beslemesine neden oluyordu.</p>

    <p class="normal">Couillardlar’ın kızı yeni doğurmuştu ve düğün yapılacaktı. Martinler’in öksüz hizmetçisi gebe kalmıştı, on beş yaşındaki küçük bir komşu kızı hamileydi. Topal ve çirkin, mide bulandırıcı ölçüde pis olduğu için Kubur lakabıyla anılan zavallı bir dul hamileydi.</p>

    <p class="normal">Her an yeni bir hamilelik, bir kızın, evli bir köylünün, bir annenin ya da çevrede saygı duyulan zengin bir çiftçinin sefahat düşkünlükleri duyuluyordu.</p>

    <p class="normal">Ateşli ilkbahar, bitkilerin olduğu kadar insanların da içini kıpırdatıyor gibi görünüyordu.</p>

    <p class="normal">Ama duyuları ölen, kalbi solan Jeanne’ın içinde hiçbir kıpırdanma olmuyor, o duygusal ruhu yalnızca ona hayaller kurduran, istek uyandırmasa da bedensel hazlar içermeyen düşlere sürükleyen ılık rüzgârla canlanıyordu. Bu pis hayvansı isteklere olan tiksintisinin nefrete dönüşmesine kendisi de şaşırıyordu.</p>

    <p class="normal">Varlıkların çiftleşmesi artık ona doğaya karşı bir şeymiş gibi geliyordu. Gilberte’e kızgınlığı kocasını elinden almasından değil, bu evrensel çirkefe kapılmış olmasındandı.</p>

    <p class="normal">Bu tür aşağılık içgüdülerin baskın olduğu kaba insanlardan değildi o. Nasıl olur da bu yontulmamışlarla aynı biçimde davranabilirdi?</p>

    <p class="normal">Julien, ailesinin geleceği gün bile çok doğal ve komik bir olaymış gibi neşe içinde anlattıklarıyla iğrenme duygusunu yeniden canlandırdı. Fırıncı bir gün önce ekmek pişirilmediği halde fırında bir gürültü işitmiş, yanlışlıkla girip içeride kapalı kalan bir kedi bulacağını sanarken, “ekmek pişirdiği söylenemeyecek” karısını yakalamıştı.</p>

    <p class="normal">Arkasından ekledi: “Fırıncı fırının ağzını kapamış, içeridekiler neredeyse boğuluyormuş. Fırıncının küçük oğlu komşulara haber vermiş, çünkü annesinin demirciyle içeri girdiğini görmüşmüş.”</p>

    <p class="normal">Julien, “Bu soytarıların aşk ekmeğini yemişiz biz de. Gerçek bir La Fontaine hikâyesi gibi” diye tekrarlayarak gülüyordu.</p>

    <p class="normal">Jeanne bir daha ekmeğe elini süremedi.</p>

    <p class="normal">Posta arabası ön kapı basamaklarının önünde durup, baronun mutlu yüzü camdan gözüktüğünde, genç kadının ruhunda ve göğsünde derin bir heyecan, daha önce hissetmediği bir duygu yoğunluğu oluştu.</p>

    <p class="normal">Ama Annecik’i gördüğünde şaşkınlıktan kalakaldı, neredeyse düşüp bayılacaktı. Barones altı ay süren kışta neredeyse on yıl yaşlanmıştı. O tombul yanakları sönmüş, iyice aşağı sarkmış, kan oturmuş gibi kızıllaşmış, gözlerinin feri sönmüştü. İki kolunda biri olmadan adım atamıyordu. Güçlükle nefes alırken göğsünden ıslık sesi çıkıyordu, üstelik o kadar zorlanıyordu ki, izleyen acı verici bir tedirginliğe kapılıyordu.</p>

    <p class="normal">Her gün yanında olan baron bu kötülemeyi fark edememişti. Sürekli olarak nefes darlığından, gitgide fenalaştığından yakındığında “Hayır sevgilim, ben seni bildim bileli böylesin.” diye cevap veriyordu.</p>

    <p class="normal">Jeanne onları odasına götürdükten sonra odasına çekilip ağlamaya başladı. Allak bullak olmuş, ne yapacağını şaşırmıştı. Sonra babasının yanına gitti, kucağına atılarak, gözyaşları içinde, “Ah! Annem ne kadar değişmiş! Neyi var söyle bana, neyi var?” diye sordu. Baron şaşkınlık içinde cevap verdi: “Sana öyle mi geldi? Bu da nereden çıktı? Hayır. Ben hep yanındaydım. Seni temin ederim bir şeyi yok, her zamanki gibi” diye cevap verdi.</p>

    <p class="normal">Aynı akşam Julien karısına, “Annenin durumu iyi görünmüyor. Bence hasta!” dedi. Jeanne gözyaşlarına boğulduğundan, sabırsızlanarak, “Hadi canım, ölüp gidecek demiyorum. Hep abartırsın zaten. Değişmiş o kadar. Aslında onun yaşında normal.”</p>

    <p class="normal">Sekiz günün sonunda Jeanne annesinin yeni görüntüsüne alışmış, bir tür bencilce içgüdü, ruhun doğal huzur ihtiyacı, yeni olaylar, yeni tehditlere ilişkin endişelere dalarak bu konuyu düşünmez olmasına neden olmuştu.</p>

    <p class="normal">Yürüyecek gücü bile bulamayan barones her gün en çok yarım saat dışarı çıkabiliyordu. “Yolunu” bir kez gidip geldiğinde, adım atacak gücü kalmıyor, “bankına” oturmak için izin istiyordu. Kendisini gezintiyi tamamlayamayacak gibi hissettiği zamanlarda, “Duralım, hipertrofimden bacaklarım tutmuyor bugün” diyordu.</p>

    <p class="normal">Artık hiç gülmüyor, bir önceki yıl kahkahadan kırılacağı şeylere hafifçe gülümsemekle yetiniyordu. Ama gözleri mükemmeliyetini koruduğundan, günlerini Lamartine’in Corinne’i ya da Meditasyonlar’ını okuyarak geçiriyordu. Sonra ona “anılar” çekmecesini getirmelerini istiyordu. Kalbini yatıştıran eski mektupları dizlerinin üzerine boşalttıktan sonra çekmeceyi yanındaki bir sandalyenin üzerine bırakıyor ve her birini ağır ağır gözden geçirdiği “kutsal kalıntı”larını tek tek geri yerleştiriyordu. Yalnız olduğunda, tamamen yalnız olduğunda, mektuplardan bazılarını, ölen sevgilinin saçlarını öper gibi gizlice öpüyordu.</p>

    <p class="normal">Bazen aniden içeri giren Jeanne onu ağlarken, hüzünlü gözyaşları dökerken buluyor ve bağırıyordu: “Neyin var Annecik?” Barones uzun bir iç çekişten sonra cevap veriyordu: “Anılar beni böyle yapıyor. Zamanı geçen şeyleri sevsen de yok et! İnsan tamamen unuttuğu insanlarla beklemediği anlarda tekrar karşılaşıyor yoksa! Onları bir kez daha gördüğünü, seslerini işittiğini sanıyorsun, bu da korkunç bir etki bırakıyor. Bu anlattıklarımı yaşlandıkça anlayacaksın.”</p>

    <p class="normal">Baron bu melankoli anlarına şahit olduğunda homurdanıyordu: “Jeanne, tatlım, beni dinle ve bütün mektuplarını yak. Anneninkileri, benimkileri, hepsini! İnsanın yaşlandığında burnunu gençliğine sokması kadar kötü bir şey yok.” Ama Jeanne da mektuplarını saklıyor, hayalci duygusallığıyla ve bir tür miras içgüdüsüyle kendi “kutsal kalıntılar kutusu” nu hazırlıyordu.</p>

    <p class="normal">Birkaç gün sonra baron bir iş için seyahate çıkmak zorunda kaldı.</p>

    <p class="normal">Mevsim muhteşemdi. Yıldızların kaynaştığı ılık geceler sakin akşamları, akşamlar ışıl ışıl günleri, aydınlık günler parlak şafakları izliyordu. Annecik kendini kısa zamanda toparlamıştı. Jeanne ise Julien’le ahlaksız Gilberte’in aşkını unutmuş, kendini iyiden iyiye mutlu hissetmeye başlamıştı. Kırlar çiçeklerle, mis kokularla kaplanmıştı. Her zamanki gibi dingin olan deniz sabahtan akşama güneşin altında parıldıyordu.</p>

    <p class="normal">Jeanne bir öğleden sonra Paul’ü de kucağına alıp kırlarda dolaşmaya çıktı. Bir oğluna, bir yol boyu çiçeklerle bezenmiş çimenlere bakıyor, içi sınırsız bir mutlulukla doluyordu. Sürekli çocuğunu öpüyor, sevgiyle göğsüne bastırıyordu. Sonunda kırların tatlı kokusunu içine çekip sonsuz bir mutluluk içinde çevresini seyretmeye koyuldu. Sonra oğlunun geleceğini hayal etti. Ne olacaktı? Bazen adı sanı duyulmuş, güçlü, önemli bir adam olmasını istiyor, bazense yalnızca yanında kalmasını, kendini ona adamasını, sevgi dolu, annesiyle sarmaş dolaş bir hayat yaşamasını istiyordu. Bencil anne kalbiyle düşündüğünde, onun her zaman oğlu olarak kalmasını, oğlundan başka bir şey olmamasını diliyordu ama tutkusu mantığına izin verdiğinde, bütün dünya için önemli birine dönüşmesini istiyordu.</p>

    <p class="normal">Bir hendeğin kenarına oturdu ve oğluna bakmaya başladı. Daha önce hiç görmemişti sanki. Aniden bu küçük varlığın büyüyeceği, sağlam adımlarla yürüyeceği, yanaklarında sakallar çıkacağı ve kalın bir sesle konuşmaya başlayacağını düşünerek şaşırdı.</p>

    <p class="normal">O sırada uzaklardan birinin seslendiğini duydu. Başını kaldırdı. Marius koşarak yaklaşıyordu. Misafir gelmiş olmalı diye düşünerek rahatsız edilmenin memnuniyetsizliğiyle ayağa kalktı. Ama oğlan bütün gücüyle koşarak yaklaşıyordu. Yeterince yaklaştığına karar verince bağırdı: “Hanımefendi! Barones iyi değil.”</p>

    <p class="normal">Jeanne soğuk bir ter damlasının sırtından aşağı kaydığını hissetti, aklı başından gitti ve koşmaya başladı.</p>

    <p class="normal">Daha uzaktan çınarın altında toplanmış insanları görebiliyordu. İleri atıldı ve grup aralanınca annesinin başının altına iki yastık yerleştirilmiş halde yerde yattığını gördü. Yüzü kararmış, gözleri kapalıydı. Yirmi yıldan beri sürekli acı içinde inip kalkan göğsü hareket bile etmiyordu. Sütannesi çocuğu genç kadının elinden kapıp götürdü.</p>

    <p class="normal">Jeanne afallamış soruyordu: “Neler oldu? Nasıl düştü? Biri gidip doktor getirsin.” Arkasına döndüğünde nasıl haber aldığı anlaşılamayan rahibi gördü. Rahip de cüppesinin kollarını sıvayıp elinden geleni yapmaya koştu. Ama ne sirke ne kolonya ne de ovalama sonuç verdi. “Onu soyup yatıralım” dedi rahip.</p>

    <p class="normal">Çiftçi Joseph Couillard ile Simon ve Ludivine’in babası da oradaydı. Rahip Picot’un baronesi taşımasına yardım etmek istediler. Barones o kadar şişmandı ki, taşınmayı bırak, kımıldatılması bile imkânsız görünüyordu. Elbisesinden tutup kaldırdıklarında kadının başı geri düştü, elbise yırtılmaya başladı. Bunun üzerine Jeanne dehşet içinde çığlıklar atmaya koyuldu. Gevşek duran bu devasa bedeni tekrar yere bıraktılar.</p>

    <p class="normal">Salondan bir koltuk getirildi. Barones koltuğa oturtulunca yerinden kaldırmak mümkün oldu. Dış basamakları ve merdivenleri adım adım tırmandılar. Odaya geldiklerinde, kadıncağızı yatağa yatırdılar.</p>

    <p class="normal">Aşçı giysilerini çıkardığı sırada Dul Dentu da olay yerinde bitmişti. Hizmetçiler rahibin de onun da “ölünün kokusunu aldığını” söylüyordu.</p>

    <p class="normal">Joseph Couillard doktora haber vermek için dört nala uzaklaştı ve rahibin kutsal yağlar almaya göndermek istediği hastabakıcı kadın, kulağına, “Rahatsız olmayın sayın rahip, ben bilirim, çoktan ölmüş” diye fısıldadı.</p>

    <p class="normal">Jeanne deliye dönmüş yalvarıyor, ne yapacağını bilemez halde, bir çare bulmaları için çırpınıyordu. Rahip her ihtimale karşın günahlarının affedilmesi için dua etmeye başladı.</p>

    <p class="normal">Moraran cansız bedenin yanında iki saat kadar beklediler. Artık diz çöken Jeanne korku ve acıyla perişan halde hıçkırıyordu.</p>

    <p class="normal">Kapı açılıp doktor içeri girdiğinde kurtuluşun, tesellinin, umudun geldiğini sandı. Kazayla ilgili ne biliyorsa karmakarışık mırıldanarak üzerine atıldı: “Her zamanki gibi yürüyüşe çıkmış... İyiydi... Hatta çok iyiydi... Yemekte çorba ve iki yumurta yemişti... Birdenbire düşmüş... Gördüğünüz gibi her yanı morarmış... Bir daha da kımıldamamış... Onu geri getirmek için her şeyi denedik... Ama her şeyi...” Sonra hastabakıcının doktora bittiğini, her şeyin bittiğini ifade eden gizli işaretini görünce sustu. Ama anlamayı reddederek sıkıntı içinde tekrarlamaya başladı: “Kötü mü? Kötü olduğunu mu düşünüyorsunuz?”</p>

    <p class="normal">Sonunda doktor, “Korkarım... Korkarım... Her şey... bitmiş. Cesur olmalısınız, çok cesur olmalısınız.”</p>

    <p class="normal">Bunun üzerine Jeanne kollarını açıp annesinin üzerine atıldı.</p>

    <p class="normal">Julien dönmüştü. Şaşkın kalakaldı. Canının sıkıldığı görülebiliyordu. Açık bir acı ya da umutsuzluk ifadesi göstermeden, bir anda yüz ifadesini değiştirip, olması gereken anlama büründürdü. Mırıldandı: “Bunu bekliyordum. Sonun yaklaştığını hissetmiştim.” Sonra mendilini çıkardı, gözlerini kuruladı, diz çöktü, istavroz çıkardı ve doğrulurken karısını da kaldırmaya çalıştı. Ama Jeanne kollarını cesede sarmış, neredeyse tamamen üzerine uzanmış sürekli öpüyordu. Zorla alıp dışarı çıkardılar. Delirmiş gibiydi.</p>

    <p class="normal">Bir saatin sonunda odaya geri gelmesine izin verildi. Hiçbir umut kalmamıştı. Oda, cenaze odası olarak düzenlenmişti. Julien ve rahip pencerenin kenarında fısıldaşıyordu. Dul Dentu bir koltuğa, vedalara alışkın, ölümün girdiği yerde kendini evinde hisseder gibi rahat bir biçimde oturmuş, uyuklamaya başlamıştı.</p>

    <p class="normal">Gece çöküyordu. Rahip, Jeanne’a yaklaştı, ellerini tuttu, cesaret verdi, bu teselli bulmaz kalbin üzerine din adamlarına özgü sözlerle bir rahatlama dalgası yaydı. Ölüden söz etti, dini açıdan kutsadı, ölümü lütuf sayan rahiplerin o sahte hüznüyle geceyi ölünün yanında dualarla geçirmeyi teklif etti.</p>

    <p class="normal">Ama Jeanne katıla katıla ağlarken bu teklifi geri çevirdi. Yalnız kalmak, bu veda gecesini annesiyle baş başa geçirmek istiyordu. Julien atıldı: “Ama bu mümkün değil, birlikte kalırız” dedi. Jeanne başıyla “hayır” işareti yaptı, daha fazla konuşamayacaktı. Sonunda, “O benim annem, annem! Bu geceyi onunla yalnız geçirmek istiyorum” dedi. Doktor, “İstediği gibi olsun. Hastabakıcı yan odada bekleyebilir” diye mırıldandı.</p>

    <p class="normal">Rahip ve Julien akıllarına yatakları gelince ikna oldular. Rahip Picot diz çöktü, dua etti, doğruldu ve “Dominus vobiscum” der gibi bir ses tonuyla “O bir azizeydi!” diyerek dışarı çıktı.</p>

    <p class="normal">Vikont her zamanki ses tonuyla sordu: “İstediğin bir şey var mı?” Jeanne kendisiyle konuşulduğunu bile fark etmediğinden karşılık vermedi. Vikont devam etti: “Dayanabilmen için bir parça da olsa bir şeyler yemen lazım.” Jeanne sıkıntılı bir edayla cevap verdi: “Hemen birilerini gönder babamı bulsunlar.” Julien, Rouen’a gönderecek birini ayarlamak üzere dışarı çıktı.</p>

    <p class="normal">Jeanne umutsuzluk içinde, bütün pişmanlıklarını başbaşa geçirecekleri bu son saate saklamışçasına, içine oturan bir acıyla kıvranarak çöktü kaldı.</p>

    <p class="normal">Odayı gölgeler istila etmiş, ölüyü karanlığa boğmuştu. Dul Ventu sessiz adımlarla odada dolanmaya başladı. Hastabakıcılara özgü sessiz hareketlerle görünmez nesneleri arayıp yerlerine yerleştiriyor gibiydi. Sonra iki mum yakıp, usulca yatağın başucundaki beyaz örtü örtülmüş gece masasının üzerine koydu.</p>

    <p class="normal">Jeanne hiçbir şey görmüyor, hissetmiyor, algılamıyor gibiydi. Tek başına öylece bekliyordu. Julien geri döndü. Akşam yemeğini yemişti. Bir kez daha, “Hiçbir şey istemediğine emin misin?” diye sordu. Karısı başıyla “hayır” işareti yaptı.</p>

    <p class="normal">Julien hüzünden çok saygı dolu bir edayla oturdu ve konuşmadan bekledi.</p>

    <p class="normal">Üçü birden, birbirlerinden uzak, hareketsiz, koltuklarında öylece kaldılar.</p>

    <p class="normal">Hastabakıcı zaman zaman uyukluyor, hafif horluyor, sonra aniden sıçrayarak uyanıyordu.</p>

    <p class="normal">Sonunda Julien kalktı ve Jeanne’a yaklaşarak, “Artık yalnız kalmak ister misin?” diye sordu. Jeanne istemsiz bir hareketle elini tuttu, “Ah evet! Git artık” dedi.</p>

    <p class="normal">Julien karısını alnından öperek, “Ara sıra gelip bakarım sana” dedi. Koltuğunu yan odaya sürükleyen Dul Dentu ile birlikte çıktı.</p>

    <p class="normal">Jeanne kapıyı kapattıktan sonra gidip iki büyük pencereyi açtı. Biçilmiş ot kokusuyla dolu akşamın ılık okşaması çarptı yüzüne. Bir gün önce biçilen otlar dolunay ışığında çimenlerin üzerinde örtü gibi duruyordu.</p>

    <p class="normal">Bu hoş duygu içini burktu, yaşadığı çelişki hüzünlenmesine neden oldu.</p>

    <p class="normal">Yatağın yanına döndü, annesinin cansız, soğuk ellerinden birini tutarak hayranlıkla yüzünü seyretmeye koyuldu.</p>

    <p class="normal">Kriz anındaki gibi şiş değildi artık. Hiç olmadığı kadar huzur içinde uyur gibiydi. Jeanne’ın soluğuyla hareketlenen solgun mum alevi yüzündeki gölgelerin yerini değiştiriyor, canlıymış, kımıldarmış gibi görünmesine neden oluyordu.</p>

    <p class="normal">Jeanne boş gözlerle bakıyordu. İlk gençliğinden uzak anılar geçip duruyordu aklından.</p>

    <p class="normal">Anneciğinin manastıra yaptığı ziyaretleri, kuru pastalarla dolu kese kâğıdını tutuşunu, binlerce küçük ayrıntıyı, basit olayı, tatlı şefkat ifadelerini, sözlerini, tonlamaları, samimi hareketleri, güldüğünde gözlerinin kenarında oluşan küçük kırışıklıkları, oturduktan sonra koyuverdiği derin soluğu hatırlıyordu.</p>

    <p class="normal">Orada öylece durup ona bakıyor, bir tür şaşkınlıkla “Öldü” diye tekrarlayıp duruyordu. Sözcüğün dehşet verici anlamını yeni yeni algılıyordu.</p>

    <p class="normal">Orada yatan kadın, annesi, Annecik, Bayan Adélaide ölmüştü! Bir daha kımıldamayacak, bir daha konuşmayacak, bir daha gülmeyecek, Babacık’ın karşısında oturup akşam yemekleri yemeyecekti. Bir daha “Günaydın Jeannette” demeyecekti. Ölmüştü!</p>

    <p class="normal">Onu tahta bir kutunun içine yatırıp üzerini çivileyecek ve toprağın altına gömeceklerdi. Böylece her şey sona ermiş olacaktı. Onu bir daha göremeyecekti. Bu mümkün olabilir miydi? Nasıl yani, bir daha annesi olmayacak mıydı? Hayata gözlerini açtığında ilk gördüğü, onu kucağına alan o şefkat dolu tatlı yüz, o dev sevgi yumağı, o eşsiz varlık, onun için bütün diğer varlıklardan daha değerli olan annesi yok olmuştu. Yüzüne, bu hareketsiz ve ifadesiz yüzüne bakabileceği yalnızca birkaç saat kalmıştı: Sonra hiç, hiçlik, yalnızca bir anı olacaktı.</p>

    <p class="normal">Korkunç bir umutsuzluk kriziyle diz çöktü, kasılıp kalan elleriyle yatak örtülerine yapışmış, ağzını yatağa dayamış, çarşaflar ve örtüler içinde boğduğu, kulakları yırtacak bir sesle çığlıklar atıyordu: “Ah! Annem, zavallı annem, annem!”</p>

    <p class="normal">Sonra karda koşup kaçtığı gece olduğu gibi delirmek üzere olduğunu anlayarak kalktı ve biraz temiz hava almak, yataktakiyle, ölününkiyle aynı olmayan daha taze bir havayı içine çekmek için pencereye koştu.</p>

    <p class="normal">Biçilmiş çimenler, ağaçlar, fundalık, ötelerdeki deniz, ayın yumuşaklığı altında sessiz bir huzur içinde uyuyor, dinleniyordu. Bu sakinleştirici sıcaklığın bir kısmı da Jeanne’ın içine doldu ve sessiz sessiz ağlamaya koyuldu.</p>

    <p class="normal">Sonra tekrar yatağın yanına geldi ve bir hastanın başında beklermişçesine annesinin elini tutarak oturdu.</p>

    <p class="normal">Mum ışığına gelen büyük bir böcek içeri girmişti. Mermi gibi duvarlara çarpıyor, odanın bir o tarafına bir bu tarafına seyirtiyordu. Gürültüyle uçmasından rahatsız olan Jeanne onu görebilmek için gözlerini kaldırıyor, ne yapacağını bilmeden dolaşan gövdesini tavanın beyazlığında fark edemiyordu.</p>

    <p class="normal">Sonra sesini işitmez oldu. Bunun üzerine duvar saatinin hafif tik-taklarını sonra da belli belirsiz bir tıkırtı duymaya başladı. Bu, annesinin yatağının ayak ucundaki bir sandalyeye öylece atılıp unutulmuş elbisesinin cebinde çalışmaya devam eden saatiydi. Birden ölüyle durmayan bu mekanik alet arasındaki belli belirsiz bir özdeşleştirme Jeanne’ın kalbindeki keskin acıyı ateşledi.</p>

    <p class="normal">Saate baktı. Daha on buçuk bile değildi, bütün geceyi burada geçirme fikri ürkütücü gelmeye başlamıştı.</p>

    <p class="normal">Başka anılar geliyordu aklına: Kendi hayatı -Rosalie, Gilberte- kalbindeki hayal kırıklıklarından doğan can yakıcı anılar. Hepsi sefalet, acı, felaket ve ölümle ilgiliydi. Hepsi aldatma, hepsi yalan, hepsi acı ve gözyaşıydı. Biraz olsun huzur ve neşeyi nerede bulacaktı? Şüphesiz başka bir dünyada. Ruhu yeryüzündeki bu işkenceden kurtulduğunda. Ruhu! Birden bu anlaşılmaz gizemi düşünmeye başlayarak romantik fikirlere kapıldı. Az sonra çok daha belirsiz varsayımlara sürüklendi. Peki annesinin ruhu şu anda nerede olabilirdi? Bu hareketsiz, buz kesmiş bedenin ruhu neredeydi? Belki de çok uzakta. Uzayda bir yerlerde mi? Peki nerede? Kuruyan bir çiçeğin kokusu gibi buharlaşıp uçmuş muydu? Yoksa kafesinden kaçan kuş gibi görünmeden uçmaya devam mı ediyordu?</p>

    <p class="normal">Tanrı onu yanına mı çağırmıştı? Yoksa açılmak üzere olan tohumlar arasına karışmış, yeni doğan varlıkların arasında mı kaybolmuştu?</p>

    <p class="normal">Çok yakında olabilir miydi? Belki de o odada, terk ettiği cansız et yığınının çevresinde! Jeanne birden yüzünü yalayan bir soluk hissetti, bir ruh dokunup geçmişti sanki. Korktu, fena halde korktu, o kadar dehşete kapılmıştı ki, kımıldamaya, konuşmaya, arkasına bakmak için dönmeye bile cesaret edemiyordu. Kalbi deli gibi çarpıyordu.</p>

    <p class="normal">Birden görünmez böcek tekrar uçmaya ve odada dört dönerek duvarlara çarpmaya başladı. Jeanne tepeden tırnağa ürperdi ve kanatlı yaratığın çıkardığı tanıdık vızıltıdan güç alarak ayağa kalkıp arkasına döndü. Gözleri sfenks başlı çalışma masasına, kutsal anıların saklandığı mobilyaya takıldı.</p>

    <p class="normal">Garip ama içini ısıtan bir fikir geldi aklına. Bu son gecede, ölünün o çok sevdiği mektupları dua kitabı gibi okuyacaktı ona. Ölüyü, Annecik’i öteki dünyada mutlu edecek son isteğini yerine getirmiş olacaktı.</p>

    <p class="normal">Tanıma şansı bulamadığı büyükbabası ve büyükannesinin eski mektuplarıydı bunlar. Onların şefkatli kollarını kızlarının bedeni üzerinde dolaştırmak, bu cenaze gecesinde acı çektiğini düşündüğü insanlara ulaşmak, bir zamanların ölüleriyle annesi ve hâlâ yeryüzünde olan kendisi arasında bir tür gizemli şefkat zinciri oluşturmayı umuyordu.</p>

    <p class="normal">Kalktı, çalışma masasının kapağını kaldırdı ve alt çekmeceden sıralanarak kurdelelerle bağlanmış, yan yana dizilmiş bir düzine kadar küçük sarı kâğıt paketi çıkardı.</p>

    <p class="normal">Hepsini büyük bir özenle yatağın üzerine, baronesin kolları arasına yerleştirdi ve okumaya koyuldu.</p>

    <p class="normal">Bunlar ailenin antika masasında saklanan eski mektuplardı, başka bir asrın kokusunu taşıyorlardı.</p>

    <p class="normal">İlki “Canım” diye başlıyordu. Bir diğeri “Tatlı küçük kızım” diye, sonrakiler ise “Sevgili küçüğüm”, “Miniğim”, “Sevgili kızım”, “Sevgili evladım”, “Sevgili Adélaide”, “Canım kızım” diye başlıyordu. Hitaplar gönderiliş zamanına, çocuk, genç kız ya da genç bir kadın oluşuna bağlı olarak değişiyordu.</p>

    <p class="normal">Hepsi, yakın olmayan kişiler için hiçbir anlam taşımayan ufak tefek ailevi olaylar, binlerce küçük özel ayrıntı, içten, saf bir sevgiyle doluydu: “Baba grip olmuş, hizmetçi Hortense parmağını yakmış, kedi Croquerat ölmüş, çitin sağ tarafındaki çam kesilmiş, anne kiliseden dönerken dua kitabını kaybetmiş, çalındığını düşünüyormuş.”</p>

    <p class="normal">Jeanne’ın tanışmadığı ama bir zamanlar, çocukluğunda söz edildiğini hayal meyal hatırladığı insanlardan söz ediliyordu.</p>

    <p class="normal">Ona itiraflar gibi gelen bu ayrıntılar gözlerini yaşartmıştı. Birden annesinin geçmişte gizli kalmış hayatına, kalbindeki özel dünyaya girmiş olduğunu hissetti. Ölüyü oyalamak, teselli etmek istermişçesine, o da işitsin diye yüksek sesle okumaya başladı.</p>

    <p class="normal">Hareketsiz yatan ölü ona daha mutlu görünmeye başlamıştı.</p>

    <p class="normal">Okuduğu her mektubu yatağın ayak ucuna bırakıyordu. Bunları da çiçekle bezer gibi tabutun içine koymaları gerektiğini düşünüyordu.</p>

    <p class="normal">Bir başka paketi çözdü. Bu yeni bir yazıydı. Başladı: “Dokunuşlarından vazgeçemiyorum. Seni deli gibi seviyorum.”</p>

    <p class="normal">Başka bir şey yoktu, imzasızdı.</p>

    <p class="normal">Anlamadan kâğıdın arkasını çevirdi. Adres doğruydu: “Barones Le Perthuis des Vauds.”</p>

    <p class="normal">Bunun üzerine bir sonrakini açtı: “Bu akşam o çıkar çıkmaz gel. Bir saatimiz var. Sana tapıyorum.”</p>

    <p class="normal">Sonra bir başkası: “Seni umutsuzca isteyerek coşku dolu bir gece geçirdim. Bedenini kollarımda, ağzını dudaklarımda, gözlerini gözlerimde hissediyordum. Sonra tam o saatte onun yanında uyumakta olduğunu, istediği her an sana sahip olabildiğini düşünerek öfkeden pencereden atlayacak gibi oldum...”</p>

    <p class="normal">Jeanne öylece kalakalmış, hiçbir şey anlayamıyordu.</p>

    <p class="normal">Bunlar da neydi? Bu aşk sözleri, kime, kim için, kimdendi?</p>

    <p class="normal">Devam ettikçe daha da çılgın sözler, ihtiyatlı olmaktan söz edilen randevular ama her seferinde en sonda aynı sözcükleri buldu: “En önemlisi bu mektubu yakmayı unutma.”</p>

    <p class="normal">Sonunda sıradan bir not, basit bir yemek daveti kabul notu buldu ama aynı el yazısıyla yazılmış ve bu kez “Paul d’Ennemare” olarak imzalanmıştı. Baron ondan “Zavallı ihtiyar Paul” diye söz ederdi. Karısı ise baronesin en iyi dostuydu.</p>

    <p class="normal">Bunun üzerine Jeanne kısa zamanda emin olacağı bir şüpheye kapıldı. Annesinin bir âşığı olmuştu.</p>

    <p class="normal">Birden aklı başından gitti. İğrendiği bu mektupları zehirli bir hayvana saldırır gibi yatağın üzerinden fırlatıp attı ve çılgın gibi ağlamaya başladı. İstemsiz çığlıkları gırtlağını yırtıyordu. Sonra bütün bedeni güçsüzleşti. Duvarın dibine çöktü ve inlemelerini işitmesinler diye yüzünü saklayarak, dipsiz bir umutsuzlukla bitkin halde ağlamaya koyuldu.</p>

    <p class="normal">Belki bütün gece böyle kalabilirdi ama yan odadan gelen ayak sesleriyle bir sıçrayışta ayağa fırladı. Babası gelmiş olabilir miydi? Mektuplar yatağın üzerine, yerlere saçılmış halde duruyordu! Birini açması yeterdi! Olan bitenleri o da öğrenmeli miydi?</p>

    <p class="normal">Jeanne koştu ve hem büyükanne ve büyükbabasının hem de sevgilinin mektuplarını, açtıklarını, açmadıklarını, çekmecede bekleyenleri toplayıp şömineye fırlattı.</p>

    <p class="normal">Komodinin üzerinde yanan mumlardan birini aldı ve mektup yığınını tutuşturdu. Bütün odayı, yatağı ve ölüyü aydınlatan, yatağın ardındaki beyaz örtünün üzerinde kaskatı kesilmiş yüzün profiliyle, örtülerin altındaki devasa bedenin hatlarını çizen büyük, canlı, hareketli bir alev parladı.</p>

    <p class="normal">Şöminenin ortasında bir kül yığınından başka bir şey kalmayınca Jeanne ölünün yanı başında oturmaya cesaret edemezmişçesine açık pencerenin yanına çöktü ve ellerini yüzüne kapayıp, daha büyük bir üzüntüyle, umutsuzlukla ağlamaya başladı: “Ah! Benim zavallı annem! Ah! Benim zavallı annem!”</p>

    <p class="normal">Birden aklından korkunç bir düşünce geçti: Ya Annecik’i ölmediyse, olur ya, çok derin bir uykuya dalmışsa ve birden kalkıp konuşmaya başlarsa ne olacaktı? Bu iğrenç sırrı öğrenmiş olması kızına olan sevgisini azaltmayacak mıydı? Onu yine aynı dindar dudaklarla öpebilecek miydi? Aynı kutsal sevgiyle sarabilecek miydi? Hayır. Bu mümkün değildi! Bu düşünce kalbini paramparça etti.</p>

    <p class="normal">Gece ilerliyor, yıldızlar soluklaşıyordu. Gün doğmadan önceki serin saatler gelmişti. Alçalan ay denizde batmaya hazırlanıyor, bütün yüzeyi sedef görünümüne büründürüyordu.</p>

    <p class="normal">Jeanne, Peuples’e gelmeden hemen önce pencere önünde geçirdiği bir başka geceyi hatırladı. Ne kadar da uzakta kalmıştı. Her şey ne kadar da değişmişti. O zamanlar, gelecek ona ne kadar farklı görünüyordu!</p>

    <p class="normal">Gökyüzü kızıllaştı, neşeli, aşk dolu, çekici bir kızıla büründü. Jeanne artık olağanüstü bir olay karşısındaymış gibi bakıyordu günün ışıl ışıl açılışına ve benzeri şafakların yaşanabildiği yeryüzünde nasıl olup da neşe ya da mutluluğa rastlanmadığını soruyordu kendi kendine.</p>

    <p class="normal">Kapı sesiyle sıçradı. Gelen Julien’di. “Nasılsın? Çok yoruldun mu? diye sordu.</p>

    <p class="normal">Jeanne kekeledi: “Hayır.” Ama artık yalnız olmadığına memnundu. “Artık gidip dinlen” dedi Julien. Jeanne usulca öptü annesini, ağır, acılı ve hüzünlü bir öpücükle, sonra odasına gitti.</p>

    <p class="normal">Gün bir ölümün gerektirdiği hüzünlü uğraşlarla geçti. Baron akşam gelebildi. Çok ağladı.</p>

    <p class="normal">Cenaze töreni ertesi gün yapıldı.</p>

    <p class="normal">Jeanne annesinin buz gibi elini son bir kez öptükten sonra, son hazırlıklarını yaptı ve bedenin tabuta yerleştirilip kapağının çivilenmesinden sonra çekildi. Davetliler gelecekti. İlk Gilberte geldi ve hıçkırarak arkadaşının kollarına atıldı.</p>

    <p class="normal">Pencereden parmaklıkları aşıp dört nala yaklaşan arabalar görünüyor, büyük holde sesler yankılanıyordu. Jeanne’ın tanımadığı, karalar giymiş bir takım kadınlar teker teker odaya giriyordu. Markiz de Coutelier ve Vikontes de Briseville sarılıp öptüler onu.</p>

    <p class="normal">Birden Lison Teyze’nin arkasında olduğunu fark etti. Öyle büyük bir şefkatle sarıldı ki, ihtiyar kız neredeyse bayılıyordu.</p>

    <p class="normal">Tepeden tırnağa simsiyah giyinen Julien zarifti. Meşgul görünüyordu, cenazeye gösterilen ilgiden memnundu. Karısına alçak sesle bir şeyler sordu. Sonra sır verir gibi, “Bütün sosyete gelmiş, çok güzel olacak” diye ekledi. Ardından azametli bir edayla kadınları selamlayarak dışarı çıktı.</p>

    <p class="normal">Lison Teyze ve Kontes Gilberte cenaze töreni boyunca Jeanne’ın yanından ayrılmadı. Kontes sürekli “Zavallı dostum, zavallı dostum!” diye tekrarlayarak sarılıp öpüyordu.</p>

    <p class="normal">Kont de Fourville karısını almaya geldiğinde, onun da kendi annesini kaybetmiş gibi ağladığı görüldü.</p>
  </div>

  <div class="calibre1" id="calibre_pb_20"></div>
</body>
</html>
