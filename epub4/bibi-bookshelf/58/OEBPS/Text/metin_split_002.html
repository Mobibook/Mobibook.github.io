<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_1">1</h1>

    <p class="normal">Jeanne bavullarını hazırlamayı bitirince pencereye yaklaştı. Yağmur bir türlü dinmiyordu.</p>

    <p class="normal">Kaldırım taşları ve çatılar bütün gece sağanak altında inlemişti. Gitgide alçalan yağmur yüklü gökyüzü delinmiş gibi görünüyordu. Yeryüzüne boşalan sular toprağı şeker gibi eritip çamura buluyordu. Boğucu bir sıcak dalgası yayan sert bir rüzgâr hissediliyordu ara sıra. Nehirlerden taşan sular ıssız sokakları dolduruyordu. Yağmur suyunu sünger gibi emen evler nem içinde kalıyor, tavan arasından mahzene bütün duvarlar terliyordu.</p>

    <p class="normal">Manastırdan bir gün önce çıkan Jeanne nihayet sonsuza kadar özgür kalmıştı. Çok uzun süredir hayalini kurduğu hayatın bütün mutluluklarına hazırdı. Babasının böyle bir havada yola çıkmakta tereddüt edeceğini düşünerek, sabahtan beri belki yüzüncü kere ufku kontrol ediyordu.</p>

    <p class="normal">O sırada takvimini çantasına koymayı unuttuğunu fark etti. Aylara ayrılmış küçük karton parçasını duvardan aldı. 1819 yılı altın rengiyle işaretlenmişti. Bir kalem alıp ilk dört sütununu çizdi, manastırdan çıkış günü olan 2 Mayıs’a kadar bütün aziz adlarını karaladı.</p>

    <p class="normal">Kapının ardından bir ses işitildi: “Jeanette!”</p>

    <p class="normal">Jeanne cevap verdi: “Girebilirsin baba!” Babası kapıda belirdi.</p>

    <p class="normal">Baron Simon-Jacques Le Perthuis des Vauds, duyarlığı ve iyi yürekliliğiyle başka asırdan kalmış bir centilmen gibiydi. J.-J.Rousseau hayranıydı. Doğaya, kırlara, ormanlara, hayvanlara tutkuyla bağlıydı.</p>

    <p class="normal">Aristokrat bir aileden gelen bu adam doksan üç devriminden içsel olarak nefret ediyor, sahip olduğu felsefi düşünce yapısı, aldığı liberal eğitim, diktatörlüğe karşı, saldırgan olmamakla birlikte açıkça ortaya koyduğu bir nefret duymasına neden oluyordu.</p>

    <p class="normal">En büyük gücü ve en büyük zayıflığı iyiliğiydi. Okşama, verme, kucaklama yetisi olmayan, yaratıcı ama dağınık, iradesinin hâkim olamadığı, karşı konulamaz bir iyilikti onunki. Neredeyse bir kusur gibiydi.</p>

    <p class="normal">Bir teori adamı olarak, mutlu, iyi, dürüst ve şefkatli olmasını istediği kızı için eksiksiz bir eğitim planı yapmıştı.</p>

    <p class="normal">Jeanette on iki yaşına kadar aile ortamında büyümüş, sonra annesinin döktüğü gözyaşlarına rağmen Sacré-Coeur’e gönderilmişti.</p>

    <p class="normal">Buradaki hayatı süresince hep manastır içinde kapalı kalmış, insani olgulardan uzak, hatta habersiz büyümüştü. On yedi yaşında namuslu bir varlık olarak özgürlüğüne kavuştuğunda, gerçeğe yakın bir şiir gibi katılması istenmişti hayata. Ruhunu kırlarda, verimli toprakların ortasında açacak, hayvanların saf aşkı, şefkatli dokunuşları, yaşamın erinç ve mutluluk getiren kurallarını bomboş ruhuna dolduracaktı.</p>

    <p class="normal">Şimdi manastırdan ışıl ışıl, mutluluğa inançlı ve istekli, günlerin getireceği her türlü hazza, her türlü hoş rastlantıya, uzun gecelere, ruhunun zaten tanıdığı umut dolu yalnızlığa hazır halde çıkıyordu.</p>

    <p class="normal">Pırıl pırıl siyah saçlarıyla bir Véronèse portresi gibiydi. Teni, güneşle okşandığında belli belirsiz yalazlanan soluk renkli bir kadife gibi, ayva tüyleriyle gölgelenmiş, hafif pembe bir aristokrat rengiydi. Gözleri maviydi, Hollanda çinilerinde görülen saydam maviden.</p>

    <p class="normal">Sol burun deliğinin üzerinde küçük bir güzellik beni vardı, bir tanesi de teniyle aynı renk olduğundan güçlükle ayırt edilen birkaç küçük tüyle birlikte çenesinde kabarıklık yapıyordu. Büyükçe göğüsleri, ortalama bir boyu vardı. Yüksek perdeden sesi ara sıra tizleşiyor, içten kahkahaları çevresine neşe saçıyordu. Sık sık samimi bir hareketle iki elini şakaklarına götürüp saçlarını düzeltiyordu.</p>

    <p class="normal">Babasına doğru koştu ve sarılıp öptü, “Eee gidiyor muyuz?” diye sordu.</p>

    <p class="normal">Babası gülümsedi. Çoktan beyazlayan, biraz uzun tuttuğu saçlarını salladı ve elini pencereye uzatarak, “Böyle bir havada seyahat etmek istediğine emin misin?” diye sordu.</p>

    <p class="normal">Kız bir kedi yavrusu gibi sırnaşarak yalvarmaya koyuldu: “Ama baba, yalvarırım gidelim. Öğleden sonra hava açacak.”</p>

    <p class="normal">“İyi de annen kabul etmez.”</p>

    <p class="normal">“O işi ben hallederim.”</p>

    <p class="normal">“Anneni ikna edebilirsen, ben gitmeye hazırım.”</p>

    <p class="normal">Bunun üzerine kız baronesin odasına koştu, çünkü yola çıkacağı günü gitgide büyüyen bir sabırsızlıkla beklemişti.</p>

    <p class="normal">Sacré-Coeur’e girdiğinden beri Rouen’dan hiç ayrılmamıştı. Babası belirlediği yaştan önce herhangi bir eğlenceye izin vermiyordu. Yalnızca iki kez, o da on beş gün için Paris’e götürülmüştü ama burası da bir şehirdi ve kır hayatı konusunda kurduğu hayalleri karşılamıyordu.</p>

    <p class="normal">Bu kez yazı Yport kıyısındaki eski aile şatosunda, Peuples’de geçirecekti. Dalgalı kıyılarda özgür bir hayat fikri onu sonsuz neşelendiriyordu. Üstelik arazinin ona hediye edilmesi, evlendikten sonra da orada yaşamaya devam etmesi kararlaştırılmıştı.</p>

    <p class="normal">Bir gece öncesinden beri aralıksız yağan yağmur var- oluşunun ilk büyük acısıydı.</p>

    <p class="normal">Ama üç dakika geçmeden annesinin odasından koşarak ve evin her yanında yankılanan “Baba, baba! Annem de gitmek istiyor, atları hazırlat!” çığlıklarıyla fırladı.</p>

    <p class="normal">Sağanak dinmiyordu, hatta at arabası kapıya doğru ilerlediğinde iki katına çıktı.</p>

    <p class="normal">Barones bir yanda kocası ve diğer yanda bir erkek kadar yapılı ve güçlü oda hizmetçisinden destek alarak merdivenleri inerken, Jeanne arabaya binmeye hazır bekliyordu. Hizmetçi kız Caux bölgesinden bir Normandiyalıydı. On sekizinde olmasına rağmen en az yirmi üç gösteriyordu. Jeanne’ın süt kardeşi olduğundan aile tarafından ikinci kızları gibi muamele görüyordu. Adı Rosalie’ydi.</p>

    <p class="normal">Temel görevi, eskiden beri şikâyetçi olduğu bir kalp hipertrofisinin ardından son birkaç yılda aşırı şişmanlayan hanımının hareket etmesine yardım etmekti.</p>

    <p class="normal">Barones eski binanın merdivenlerini büyük güçlüklerle inerek, su içindeki avluya baktı ve mırıldandı: “Pek mantıklı bir iş yapmıyoruz.”</p>

    <p class="normal">Gülümsemeye devam eden kocası cevap verdi: “Siz istediniz Madam Adélaide.”</p>

    <p class="normal">Adélaide gibi tumturaklı bir adı olduğundan, kocası genellikle biraz alaycı bir saygı ifadesiyle “Madam” sıfatıyla birlikte kullanmayı severdi.</p>

    <p class="normal">Barones yürümeye başladı ve büyük bir güçlükle tırmandığı arabanın bütün yayları aynı anda gıcırdadı. Baron yanına otururken, Jeanne ve Rosalie ters koltuklara yerleşti.</p>

    <p class="normal">Aşçı Ludivine dizlerine örtecekleri manto yığınıyla, bacaklarının altına yerleştirecekleri iki sepet getirdi. Sonra Simon Baba’nın yanındaki koltuğa tırmandı ve bir örtünün altına girip, her yanını örttü. Kapıcı ve karısı veda edip kapıyı kapattılar. Başka bir arabayla gelecek olan bavullarla ilgili son talimatları verdiler ve yola koyuldular.</p>

    <p class="normal">Arabacı Simon Baba yağmur altında başını eğmiş, sırtını kamburlaştırmış üç parçalı redingotu altında kaybolmuştu. Gürültüyle düşen damlalar camları dövüyor, yolu sel götürüyordu.</p>

    <p class="normal">İki atın dört nala çektiği at arabası rıhtıma indi, yelken direkleri, serenler, halatlar, yaprakları dökülmüş ağaçlar gibi hüzünle yükseliyordu suların çağladığı gökyüzüne, sonra Riboudet Dağı yoluna saptılar.</p>

    <p class="normal">Çok geçmeden kırlara vardılar. Zaman zaman sular altında kalmış dallarını bir ölünün teslim olmuşluğuyla sarkıtan bir söğüt, suların oluşturduğu sisin içinde bütün azametiyle ortaya çıkıyordu. Atların nalları suların üzerinde sesler çıkarıyordu, dört tekerlek çamurdan güneşlere dönüşmüştü.</p>

    <p class="normal">Herkes susuyordu. Toprak gibi ruhları da ıslanmıştı sanki. Annecik başını arkaya yaslamış, gözlerini kapamıştı. Baron dalgın gözlerle ıslak ve tekdüze kır manzarasına bakıyordu. Dizlerinin üzerinde bir paketle oturan Rosalie halktan insanların yabanıl düşünceleriyle doluydu. Ama Jeanne bu ılık yağmurda kendini uzun zaman kapalı kalmış bir bitkinin açık havaya çıkarılıp yaşama dönmesi gibi canlanmış hissediyordu. Yapraklar kadar yoğun neşesi kalbindeki hüzünle gölgeleniyordu. Konuşmuyordu ama şarkı söylemek, ellerini uzatıp avcuna dolan suları içmek istiyordu. Dört nala giden atlarla uzaklara gidiyor olmaktan, manzaranın hüznünü izlemekten ve kendini su taşkınının ortasında güvende hissetmekten büyük bir haz alıyordu.</p>

    <p class="normal">İki hayvanın çılgınca dökülen damlalar altında ışıldayan sağrılarından yağmur suları buhar olup yükseliyordu.</p>

    <p class="normal">Barones uyuklamaya başlamıştı. Dümdüz sarkan altı saç örgüsünün çevrelediği yüzü yavaş yavaş gevşiyor, üç kat oluşturan gerdanının son boğumu göğsünde görünmez oluyordu. Her nefeste biraz yükselen başı, sonra geri düşüyor, yanakları şişiyor, aralanan dudaklarından hafif bir horultu yayılıyordu. Kocası ona doğru eğildi ve karnının üzerinde kavuşturduğu ellerinin arasına küçük bir deri cüzdan bıraktı.</p>

    <p class="normal">Bu dokunuş baronesi uyandırmıştı. Tam uyanamadığından boş gözlerle baktı elindeki nesneye. Bu sırada cüzdan elinden kayıp yere düştü ve açıldı. Altınlar ve banknotlar arabaya saçılmıştı. Kadın birden kendine geldi. Kızının neşesi kahkaha tufanına dönüşmüştü.</p>

    <p class="normal">Baron paraları topladı ve karısının kucağına koyarak, “İşte sevgili karıcığım, Életot’daki çiftlikten geriye bir bunlar kaldı. Hayatımızın kalan kısmını geçirmeyi umduğum Peuples’i onartmak için sattım orayı.”</p>

    <p class="normal">Kadın elindeki altı bin dört yüz frankı tek tek sayıp, ağır hareketlerle cebine yerleştirdi.</p>

    <p class="normal">Aileden kalan otuz bir çiftlikten dokuzuncusu da satılmış oluyordu. Kalan topraklardan yılda yaklaşık yirmi bin lira gelir elde edeceklerdi ve bu gelir iyi yönetildiği takdirde rahatlıkla otuz bin franka ulaşacaktı.</p>

    <p class="normal">Basit bir hayat sürdüklerinden bu gelir rahatlıkla yetebilirdi ama evde dipsiz bir kuyu vardı: İyilik. İyilikseverlikleri ellerindeki parayı, güneş ışınlarının bataklık sularını kurutması benzeri eritip bitiriyordu. Paralar akıyor, taşıyor, yok oluyordu. Nasıl mı? Kimse bilmiyordu. Bazen içlerinden biri, “Nasıl oldu anlamadım ama bugün doğru dürüst bir şey almadığım halde yüz frank harcamışım” diyordu.</p>

    <p class="normal">Bu kadar verici olmaları ellerinde kalan az sayıdaki mutluluk kaynağından biriydi. Bu konuda şaşırtıcı ölçüde iyi anlaşıyorlardı.</p>

    <p class="normal">Jeanne sordu: “Şatom güzel oldu mu?”</p>

    <p class="normal">Baron sevinç içinde cevap verdi: “Göreceksin kızım.”</p>

    <p class="normal">Sağanağın şiddeti yavaş yavaş azalmaya başlamıştı. Uçuşan ince yağmur damlaları bir tür pus görüntüsü oluşturmuştu. Bulutların yarattığı kubbe üzerlerinde yükseliyor, beyazlaşıyor gibi görünüyordu. Birden, nerede olduğu anlaşılamayan bir delikten dimdik fırlayan bir güneş ışını yayıldı kırların üzerine.</p>

    <p class="normal">Bulutlar parçalandı. Masmavi gökyüzü ortaya çıktı. Sonra bulutların arası yırtılan bir örtü gibi daha da aralandı, pırıl pırıl tertemiz bir gökyüzü bütün yeryüzünün üzerini kapladı.</p>

    <p class="normal">Serin ama tatlı bir esinti topraklardan yükselen mutlu bir iç çekiş gibi yayıldı ortalığa. Bahçelerden ve korulardan tüylerini kurutan kuşların aceleci şarkıları işitilmeye başlandı.</p>

    <p class="normal">Akşam oluyordu. Arabada Jeanne hariç herkes uyumaya başlamıştı. Atları dinlendirmek ve biraz suyla yiyecek vermek için iki kez hanlarda mola verildi.</p>

    <p class="normal">Güneş batmıştı. Uzaklarda çanlar çalıyordu. Küçük bir köyde sokak lambaları yakılmıştı. Gökyüzü bir sürü yıldızla aydınlanmıştı. Yer yer içleri aydınlık evler bir ışık topu gibi deliyordu karanlıkları. Birden, bir tepenin ardında, köknar dallarının arasından batan güneşe benzeyen, kocaman kızıl bir ay belirdi.</p>

    <p class="normal">Hava o kadar yumuşaktı ki, camlar açık duruyordu. Mutluluk hayallerinden yorulan Jeanne da dinleniyordu artık. Bazen bir pozisyonda fazla kalmaktan uyuşan bedeni gözlerini açmasına neden oluyordu. Böyle anlarda dışarı bakıyor, aydınlık gökyüzü altında bir çiftliğin ağaçlarını ya da bir otlakta yayılan birkaç ineği seyre dalıyor ve tekrar başını kaldırıyordu. Ardından yeni bir pozisyon arıyor, göreceği mutlu rüyayı yakalamaya çalışıyordu. Arabanın çıkardığı sesler kulaklarını tırmalıyor, düşüncelerini yoruyor ve bedeni gibi beyninin de uyuştuğunu hissederek tekrar gözlerini kapatıyordu.</p>

    <p class="normal">Sonunda durdular. Kapının önünde kadınlı erkekli bir grup ellerinde fenerlerle onları bekliyordu. Nihayet gelmişlerdi. Uyanan Jeanne birden ayağa fırladı. Babası ve Rosalie, bir çiftçinin tuttuğu fenerin aydınlığında, bitkin halde ve sürekli kesik kesik, “Aman Tanrım! Zavallı çocuklarım!” diye mırıldanan baronesi sürükleyerek içeri taşıdılar. Barones hiçbir şey yemek istemedi, çok geçmeden de uyudu.</p>

    <p class="normal">Jeanne ve baron başbaşa akşam yemeği yediler.</p>

    <p class="normal">Birbirlerine gülümseyerek bakıyor, masanın üzerinden uzanıp el ele tutuşuyorlardı. Her ikisi de çocuksu bir neşeyle kapılmıştı. Tadilattan geçen çiftliği dolaşmaya çıktılar.</p>

    <p class="normal">Bir sülaleyi barındıracak kadar geniş bir arazi üzerinde, zaman içinde grileşmiş beyaz taşlardan inşa edilmiş çiftlik evi, yüksek ve geniş Normandiya şatolarından biriydi.</p>

    <p class="normal">Büyük bir hol evi ikiye bölüyordu. Değişik yerlerde iki kanadı birbirine bağlayan çok büyük kapılar vardı. Çift taraflı bir merdiven giriş kapısının üzerinden aşıyor gibiydi. Orta kısmı boş bırakıyor ve bir köprü gibi, birinci katta birleşiyordu.</p>

    <p class="normal">Giriş katında, sağ taraftan, üzerinde kuşların uçtuğu yapraklarla bezeli halılarla kaplı, ucu bucağı görünmeyen bir salona giriliyordu. Halılardan en küçük eşyaya kadar her şey La Fontaine’in Masalları’nı hatırlatıyordu. Jeanne çocukken çok sevdiği, kurtla leyleğin öyküsünün tasvir edildiği sandalyeyi görünce mutlulukla ürperdi.</p>

    <p class="normal">Salonun hemen yanında eski kitaplarla dolu bir kütüphane ve kullanılmayan iki başka oda vardı. Sol taraftan yeni ahşap donanımıyla yemek salonu, çamaşırhane, çalışma odası, mutfak ve banyonun da bulunduğu küçük bir daireye geçiliyordu.</p>

    <p class="normal">Bir koridor ilk katı boylu boyunca ikiye bölüyordu. Üzerindeki on kapı on ayrı odaya açılıyordu. En dipte sağda, Jeanne’ın dairesi vardı. İçeri girdiler. Baron odayı yeniden döşetmiş, bu iş için tavan arasındaki kullanılmayan kumaş ve mobilyaları kullanmıştı.</p>

    <p class="normal">Son derece kişilikli bu mekân, Hollanda’dan gelen çok eski halılarla kaplıydı.</p>

    <p class="normal">Genç kız yatağını görünce sevinç çığlıkları atmaya başladı. Yatağın dört köşesinde meşeden oyulmuş kapkara dört kuş mum ışığı altında ışıl ışıl parıldıyor ve duruşlarıyla yatağı korumaya almış gibi görünüyordu. Yatağın iki yanında çiçek ve meyve bezekleri vardı. Çok ince işlenmiş dört sütunun ucunda Korint stili sütun başlıklarının üzerinde güller ve aşk tanrısı figürleri yer alıyordu.</p>

    <p class="normal">Zaman içinde kararan ağacın azametine rağmen karyolanın son derece anıtsal ama sıcak bir görüntüsü vardı.</p>

    <p class="normal">Yatak örtüsü ve tavan iki gök kubbe gibi ışıldıyordu. Yer yer altın işlemeli büyük çiçeklerle bezenmiş koyu mavi renkli bir antik ipekten yapılmıştı.</p>

    <p class="normal">Hayran hayran çevresine bakan Jeanne mumu kaldırarak konuyu anlamak için döşemeleri inceledi.</p>

    <p class="normal">Yeşil, kırmızı ve sarılara bürünmüş genç bir kız ve delikanlı beyaz çiçeklerle kaplı tuhaf mavi bir ağacın altında sohbet ediyordu. Aynı renkte koca bir tavşan gri otlar üzerinde yuvarlanıyordu. Hemen arkalarında, oldukça uzaklarda, sivri çatılı, yuvarlak biçimli beş küçük ev göze çarpıyordu. Yukarıda, neredeyse gökyüzünde kıpkırmızı bir yel değirmeni görülüyordu.</p>

    <p class="normal">Her yanda çiçek süslemeleri vardı.</p>

    <p class="normal">Diğer iki pano da ilkine çok benzemekle birlikte, büyük bir şaşkınlık ve öfkeyle kollarını gökyüzüne uzatmış, Flaman tarzı giyinmiş dört melek ön plana çıkıyordu.</p>

    <p class="normal">Son dokuma ise bir dramı yansıtıyordu.</p>

    <p class="normal">Otlamaya devam eden tavşanın yanında uzanan delikanlı ölü gibi görünüyor, ona bakan genç kadın ise göğsüne bir hançer saplıyordu, ağacın meyveleri simsiyah olmuştu.</p>

    <p class="normal">Jeanne anlamıyordu. O sırada mikroskobik boyuttaki hayvana baktıkça otların üzerinde yayılan tavşanın aslında bir aslan olduğunu fark etti.</p>

    <p class="normal">Bunun üzerine Pyramus ve Thisbe’nin bahtsızlıkları öyküsünü hatırladı ve çizimlerin nahifliğine gülümsemekle birlikte, her gece uykusunda şefkatini dalgalandıracak ve mutluluk düşlerini süsleyecek bu eski efsanevi aşkın gölgesinde olmaktan mutluluk duydu.</p>

    <p class="normal">Geri kalan mobilyaların her biri farklı stildeydi. Aile içinde kuşaktan kuşağa kalan ve eski evlerini her şeyin birbirine karıştığı müzelere dönüştüren mobilyalardı bunlar. Işıl ışıl bakır süslemeleriyle XIV. Louis tarzı muhteşem bir komodinin yanında çiçekli bir ipekle kaplı XV. Louis tarzı iki koltuk duruyordu. Yuvarlak kemerinin üzerinde İmparatorluk Dönemi’nden kalma bir saat gömülü olan şöminenin karşısında kızıl tahtadan bir çalışma masası vardı.</p>

    <p class="normal">Saat, altın çiçeklerle dolu bir bahçenin üzerindeki dört mermer sütuna asılmış bronz bir arı kovanıydı. Arı kovanının uzunlamasına deliğinden uzanan ince bir sopanın üzerinde mine kanatlı küçük bir arı duruyordu.</p>

    <p class="normal">Saatin kadranı renkli çiniydi ve arı kovanının tam ortasına yerleştirilmişti.</p>

    <p class="normal">O sırada saat on biri vurdu. Baron kızını öptü ve odasına çekildi.</p>

    <p class="normal">Jeanne da istemeye istemeye yattı.</p>

    <p class="normal">Odasına son bir kez göz gezdirdikten sonra mumu söndürdü. Başı duvara dayanan yatağın sol tarafındaki belli bir bölgeye ay ışığı vuruyordu.</p>

    <p class="normal">Duvarlardan yansıyan ışık, Pyramus ve Thisbe’nin hareketsiz aşkını soluk yansımalarla okşuyordu.</p>

    <p class="normal">Ayak tarafındaki diğer pencereden baktığında tatlı bir ışığa gömülmüş büyük bir ağaç fark etti. Yan döndü, gözlerini kapadı. Bir süre sonra tekrar açtı.</p>

    <p class="normal">Hâlâ arabadaymış gibi sarsıldığını hissediyordu, beyninde yola devam ediyordu. Hareket etmezse uyuyakalacağı umuduyla bekledi ama çok geçmeden içindeki sabırsızlık bütün bedenine yayıldı.</p>

    <p class="normal">Bacaklarına kramplar girmeye başladı. Ateş bastı. Ayağa kalktı. Çıplak ayakları, kolları, uzun geceliği hayalet gibi görünmesine neden oluyordu. Zemine yayılan ışık dalgasının içinden geçti, penceresini açtı ve dışarı baktı.</p>

    <p class="normal">Gece o kadar aydınlıktı ki, her yer gündüz gibi ışıl ışıldı. Genç kız çocukluk döneminde sevdiği bu diyarları gayet iyi hatırlıyordu.</p>

    <p class="normal">Tam karşıda gecenin ışığında tereyağı gibi uzanan geniş sarı bir fundalık yayılıyordu. Şatonun hemen önünde dev ağaçlar yükseliyordu. Kuzeyde bir çınar, güneydeyse bir ıhlamur ağacı vardı.</p>

    <p class="normal">Büyük çayırlığın kıyısındaki küçük ağaçlardan oluşan bir koru arazinin sınırını çizerken, esen azgın rüzgârın tıraşladığı, oyduğu, şekillendirdiği beş sıra yaşlı karaağaç açıklardan gelen sert rüzgârlara karşı koruma sağlıyordu.</p>

    <p class="normal">Bir tür park oluşturan bu arazi sağda ve solda iki çok yüksek kavak sırasıyla sınırlanıyordu. Normandiya kavakları olarak adlandırılan bu ağaçlar ev sahiplerinin konutunu, birinde Couillard diğerinde ise Martin ailesinin oturduğu iki komşu çiftlikten ayırıyordu.</p>

    <p class="normal">Şatoya adını veren de bu kavaklardı. Bu çitin ötesinde, gece gündüz ıslık çalan esintisiyle, dikenli katırtırnağı ekilmiş bakımsız geniş bir arazi uzanıyordu. Sonrasında kıyı birden dimdik, bembeyaz, etekleri dalgalarla ıslanan yüz metre yüksekliğinde bir faleze dönüşüyordu.</p>

    <p class="normal">Jeanne yıldızların altında uyur gibi görünen denizin akıntıyla hareketlenen yüzeyini seyretti.</p>

    <p class="normal">Güneş keskinliğini yitirdiğinde yeryüzünün bütün kokuları ortaya çıkıyordu. Pencereye kadar tırmanan bir yaseminin yaydığı keskin koku yeni doğan taze yaprakların hafif kokusuna karışıyordu. Tuzlu hava ve deniz yosunlarının güçlü kokularını taşıyan hafif esintiler akıp geçiyordu.</p>

    <p class="normal">Genç kız kokuları içine çekmenin keyfini çıkarmaya koyuldu. Köy hayatının dinginliği ılık bir banyo kadar sakinleştiriciydi.</p>

    <p class="normal">Akşam olunca uyanıp gizli varoluşlarını gecenin sükûnetine saklayan bütün hayvanlar bu yarı karanlığı sessiz bir hareketle dolduruyordu. Hiç ses çıkarmayan büyük kuşlar havada birer dalga, birer gölge gibi süzülüyordu. Gözle görünmeyen böceklerin vızıltıları kulak tırmalıyordu. Otların bittiği, gül yaprakları ya da kumla dolu ıssız yollardan sessiz adımlar geçiyordu.</p>

    <p class="normal">Yalnızca birkaç melankolik karakurbağası aya bakıp kısa ve monoton çığlıklar koyuveriyordu.</p>

    <p class="normal">Jeanne, bu aydınlık gecedekine benzer boğuk seslerle dolu kalbinin hızla çarptığını, çevresinde hareket eden gece hayvanları gibi içini kemiren binlerce isteğin aniden açığa çıktığını hissediyordu. İçindeki duygular bu canlı şiirle bütünleşmesini sağlıyordu sanki. Gecenin donuk beyazlığında, insanüstü ürpertiler hissediyor, açığa vuramadığı umutlar ve mutluluk benzeri bir hisle kalbi gitgide daha hızlı çarpıyordu.</p>

    <p class="normal">Bunun üzerine aşkı hayal etmeye koyuldu.</p>

    <p class="normal">Aşk! İki yıldır sürekli artan bir sıkıntı haline dönüşmüştü içinde. Artık özgürdü, sevmesine izin vardı. Geriye bir tek onunla karşılaşmak kalmıştı: O!</p>

    <p class="normal">Nasıl biri olacaktı? Tam olarak bilemiyor, kendisine bu soruyu sormakta zorlanıyordu. O çıkıp gelecekti, o kadar.</p>

    <p class="normal">Tek bildiği bütün ruhuyla tapacağı ve bütün kalbiyle seveceğiydi. Bunun gibi akşamlarda yıldızların kaydığı aydınlık gökyüzünün altında gezintilere çıkacaklardı. Birbirlerine sarılacak, kalp atışlarını işiterek, omuzlarının sıcaklığını hissederek, aşklarını yaz gecelerinin ıslak kokusuna katarak el ele yürüyecek, o mutlak birliktelikleriyle, yalnızca ve yalnızca sevgilerinin gücüyle birbirlerinin en gizli düşüncelerine kolaylıkla ulaşacaklardı.</p>

    <p class="normal">Bu durum tarifsiz bir aşkın huzuru içinde sonsuza dek sürecekti.</p>

    <p class="normal">Birden onun orada, tam karşısında olduğu hissine kapıldı ve ani bir şehvet dalgası tepeden tırnağa ürpermesine neden oldu. Kollarını bilinçsiz bir hareketle göğsünde kavuşturdu. Düşüne sarılmak ister gibiydi. Yabancıya doğru uzattığı dudakları üzerinde bir şey hissederek kendinden geçecek gibi oldu. Sanki ilkbaharın soluğu bir aşk öpücüğü vermişti.</p>

    <p class="normal">Birden şatonun arkasındaki yolda gecenin içinden ayak sesleri işitti. Bu çılgın ruh haliyle, olanaksıza, ilahi rastlantılara, ilahi önsezilere, kaderin romantik oyunlarına inanmış halde aklından “Ya oysa?” diye geçirdi. Yürüyen kişinin ritmik adımlarını sıkıntı içinde dinliyordu. Konukseverliklerinden yararlanmak için parmaklıkların önünde duracağından emindi.</p>

    <p class="normal">Geçip gidince, hayal kırıklığına uğrayarak üzüldüğünü hissetti ama umudunun abartılı olduğunu fark edip yaşadığı hayal kırıklığına gülümsedi.</p>

    <p class="normal">Sonra biraz sakinleşerek, varoluşunu planlamaya, geleceği hayal etmenin daha mantıklı yollarını arayarak hayal kurmaya bıraktı kendini.</p>

    <p class="normal">Onunla burada, denize hâkim bu huzurlu şatoda yaşayacaktı. Şüphesiz çocukları da olacaktı: Onun için bir oğlan, kendisi için bir kız. Çınar ve ıhlamur arasındaki çayırlıkta koşuşturan çocuklarını mutlu gözlerle izleyişlerini, çocukların üzerinden birbirlerine tutku dolu bakışlar attıklarını görür gibi oluyordu.</p>

    <p class="normal">Uzun ama çok uzun süre öylece durup hayal kurdu. Bu sırada gökteki yolculuğunu tamamlayan ay, denizin üzerinde kaybolmaya yüz tutmuştu.</p>

    <p class="normal">Hava serinlemişti. Doğu yönünde ufuk soluklaşmıştı. Sağdaki çiftlikte bir horoz ötüyordu. Kümes duvarları arasından süzülen boğuk sesler çok uzaklardan geliyor gibiydi. Gökyüzünün belli belirsiz ağaran uçsuz bucaksız dev kubbesinde de yıldızlar gözden kaybolmaya başlamıştı.</p>

    <p class="normal">Bir yerlerden keskin bir kuş çığlığı geldi. Yapraklardan önceleri tedirgin yükselen hışırtılar daldan dala ağaçtan ağaca daha hareketli, daha neşeli bir hal alarak yoğunlaştı.</p>

    <p class="normal">Jeanne birden bir aydınlık fark etti. Ellerine sakladığı yüzünü kaldırdığında, ağaran tanın kamaştırdığı gözlerini kapadı. Kısmen büyük kavak ağaçlarının ardına gizlenen kızıllaşmış bir bulut dağı, uyanan yeryüzüne kan rengi ışıklar yansıtıyordu.</p>

    <p class="normal">Işıl ışıl yanan dev yuvarlak, ışığa boğulan bulutları dağıtıp, ağaçları, ovaları, okyanusu, bütün ufku ateşe bulayarak ortaya çıktı.</p>

    <p class="normal">Jeanne mutluluktan deliye döndüğünü hissediyordu. Çevresindeki her şeyin güzelliği karşısında hissettiği taşkın bir neşe, sonsuz bir yürek sızlaması kalbini güçsüz düşürmüştü. Bu onun güneşiydi. Onun şafağı, hayatının başlangıcı! Umutlarının gün doğumu! Güneşi kucaklamak isteğiyle kollarını ışıldayan göğe kaldırdı. Bu gün ışıması gibi ilahi bir şeyler söylemek, haykırmak istiyordu ama atıl bir coşkuyla felç olmuş gibiydi. Sonunda ellerini alnına koyduğunda, gözlerinin yaşla dolu olduğunu hissetti. Mutluluktan ağladı.</p>

    <p class="normal">Başını tekrar kaldırdığında doğan güneşin muhteşem görüntüsü çoktan yok olmuştu. Hatta kendini sakinleşmiş, biraz bitkin, sanki üşümüş hissetti. Pencereyi kapamadan gidip yatağına uzandı, birkaç dakika daha hayal kurduktan sonra, sekiz saat boyunca öyle derin bir uyku uyudu ki, babasının seslenmelerini bile duymayarak, ancak odasına girdiğinde uyandı.</p>

    <p class="normal">Babası, şatosunun, onun şatosunun güzelliklerini tanımasını istiyordu.</p>

    <p class="normal">Arazinin içine bakan cephe yoldan elma ağaçlarının dikili olduğu genç bir avluyla ayrılıyordu. Bu köy yolu köy evleri arasından geçerek, yarım mil kadar ötede Havre’ı Fécamp’a bağlayan ana yola birleşiyordu.</p>

    <p class="normal">Orman sınırından evin önüne dümdüz bir yürüyüş yolu uzanıyordu. İki çiftlik arasındaki ortak yol boyunca, deniz çakılından yapılmış küçük kulübeler ve ortak kullanım alanları bulunuyordu.</p>

    <p class="normal">Şatonun kaplamaları yeni yapılmıştı. Doğramalar restore edilmiş, duvarlar onarılmış, odaların halısı yenilenmiş, iç duvarların tamamı boyanmıştı. Eski ocak, gümüş beyazı yeni panjurları ve geniş gri cephesi üzerine alçı yakalarıyla lekelenmiş gibi görünüyordu.</p>

    <p class="normal">Jeanne’ın pencerelerinden birinin açıldığı diğer cephe çalılıkların ve rüzgârın oyduğu karaağaç setinin üzerinden denize bakıyordu.</p>

    <p class="normal">Jeanne ve baron kol kola girip şatoyu köşe bucak gezdiler. Sonra park olarak adlandırdıkları alanın sınırlarını çizen uzun kavaklı yol boyunca ağır ağır yürüdüler. Ağaçların dibinde otlar bitmiş, yeşil bir halı gibi yayılmıştı. En uçtaki koruluk, yaprak yığınlarıyla birbirinden ayrılan küçük kıvrımlı yolların birbirine karıştığı hoş bir alandı. Aniden ortaya fırlayan bir tavşan genç kızı ürküttükten sonra yamaçtan aşağı koştu ve faleze yakın sazlıklar arasında gözden kayboldu.</p>

    <p class="normal">Öğle yemeğinden sonra hâlâ yorgun olan Madam Adélaide dinleneceğini söylediğinden, baron kızına Yport’a kadar inmeyi önerdi.</p>

    <p class="normal">Peuples’in bulunduğu Étouvent koyunu geçerek devam ettiler. Üç köylü uzun zamandır tanışıyorlarmış gibi selamladı onları.</p>

    <p class="normal">Kıvrıla kıvrıla inen vadiyi izleyerek denize ulaşan yamaçtaki koruluğa girdiler.</p>

    <p class="normal">Çok geçmeden Yport kasabası göründü. Evlerin eşiklerinde oturan eski püskü giysili kadınlar geçişlerini izliyordu. Ortasından sular akan ve kapıların önünde güçlü bir salamura kokusu yayan birikintiler bulunan sokak oldukça eğimliydi. Yer yer gümüş parçaları gibi parlayan balık pullarının kaldığı kahverengi balık ağları, tek bir odaya tıkılmış kalabalık ailelerin kokularının yayıldığı bakımsız evler arasında gerilmiş duruyordu.</p>

    <p class="normal">Akan suların kıyısında birkaç güvercin dolaşıyor, yiyecek arıyordu.</p>

    <p class="normal">Jeanne ona tiyatro dekoru gibi görünen bu yeni ve ilgi çekici sahneleri seyre dalmıştı.</p>

    <p class="normal">Ama bir köşeyi döner dönmez aniden masmavi, pürüzsüz, göz alabildiğine uzanan denizi gördü.</p>

    <p class="normal">Seyretmek için plajın tam karşısında durdular. Açıklardan kuş kanatlarına benzeyen yelkenler geçiyordu. Hem sağda hem solda dev bir falez yükseliyordu. Görüş alanı bir tarafta bir tür burunla sınırlanıyor, diğer taraftaysa tanımsız bir çizgiden başka bir şey kalacak biçimde uzayıp gidiyordu kıyı çizgisi.</p>

    <p class="normal">Yakın kıyı kıvrımlarından birinde bir liman ve evler göze çarpıyordu. Küçücük dalgalar denizi, hafif tatlı bir sesle teknelerin üzerine çarpıp dökülen köpükten püsküllere benzetiyordu.</p>

    <p class="normal">Köylülerin yuvarlak çakıl taşlarıyla kaplı yamaca çekilmiş sandalları, karın üstü uzanmış, ziftle parlatılmış yanaklarını güneşe vermişlerdi. Birkaç balıkçı akşam deniz yükselmeden hazırlıklarını tamamlamaya çalışıyordu.</p>

    <p class="normal">Balıklarını göstermek isteyen bir tayfa yaklaştı. Jeanne, Peuples’e götürmek istediği bir çivisiz kalkanbalığı satın aldı.</p>

    <p class="normal">Bunun üzerine adam bir daha unutmamaları için “Lastique, Joséphin Lastique” diye adını tekrarlayıp durarak, istediklerinde onları denizde dolaştırabileceğini söyledi.</p>

    <p class="normal">Baron bunu unutmayacağına söz verdi.</p>

    <p class="normal">Şatonun yolunu tuttular.</p>

    <p class="normal">Büyük balık Jeanne’ı yorduğundan, solungacından babasının bastonuna astılar ve bastonun birer ucundan tutarak, iki çocuk gibi, alınları rüzgârda, gözleri pırıl pırıl yamacı tırmanmaya koyuldular. Kalkanbalığı zaman zaman kollarını yoruyor, yağlı kuyruğuyla otları yalıyordu.</p>
  </div>

  <div class="calibre1" id="calibre_pb_4"></div>
</body>
</html>
