<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_5">5</h1>

    <p class="normal">Dört gün sonra onları Marsilya’ya götürecek olan araba geldi.</p>

    <p class="normal">Jeanne, ilk gece yaşadığı sıkıntının ardından Julien’in dokunuşlarına, öpücüklerine, tutkulu okşamalarına alışmıştı ama daha ötesi için hissettiği iğrenme azalmamıştı.</p>

    <p class="normal">Julien’i güzel buluyor, seviyordu. Kendini yeniden mutlu ve neşeli hissetmeye başlamıştı.</p>

    <p class="normal">Vedaları kısa ve neşeli oldu. Yalnızca barones biraz üzgün gibiydi. Araba yola çıkacağı sırada kızının eline kurşun gibi ağır bir para kesesi tutuşturdu: “Bunlar senin ufak tefek harcamaların için” dedi.</p>

    <p class="normal">Jeanne keseyi cebine attı ve atlar yola koyuldu.</p>

    <p class="normal">Akşam üzeri Julien, “Annen sana ne kadar verdi?” diye sordu. Jeanne hiç düşünmemişti. Keseyi dizlerinin üzerine devirdiğinde bir sürü altın boşaltı: İki bin frank. Jeanne ellerini çırptı: “İstediğim çılgınlığı yapabileceğim” dedi ve parayı tekrar keseye doldurdu.</p>

    <p class="normal">Korkunç bir sıcakta sekiz günlük yoldan sonra, Marsilya’ya ulaştılar.</p>

    <p class="normal">Ertesi gün, Ajaccio’dan geçerek Napoli’ye giden ve onları Korsika’ya götürecek olan küçük bir yolcu gemisine, Roi-Louis’ye bindiler.</p>

    <p class="normal">Korsika! Makiler! Haydutlar! Dağlar! Napoléon’un vatanı! Jeanne kendini gerçekten uzaklaşmış, güpegündüz düşler âlemine girmiş gibi hissediyordu.</p>

    <p class="normal">Geminin güvertesinde yan yana durup, Provence kıyılarının akışını izlediler. Koyu mavi deniz, güneşten akan kızgın ışığın altında sertleşmiş, donmuş gibi uçsuz bucaksız gökyüzünün altında neredeyse abartılı bir mavilik halinde uzanıyordu.</p>

    <p class="normal">Jeanne, “Lastique Baba’nın teknesinde dolaşmaya çıkışımızı hatırlıyor musun?” diye sordu.</p>

    <p class="normal">Julien cevap yerine kulağına kaçamak bir öpücük kondurdu.</p>

    <p class="normal">Geminin çarkları denizin içinde dönüyor, onu derin uykusundan uyandırıyordu. Arkalarında uzun, kıpırtılı gölgeleri şampanya gibi köpüren, göz alabildiğine uzanan bir iz bırakıyorlardı.</p>

    <p class="normal">Birden, yalnızca birkaç kulaç önlerinde devasa bir balık, bir yunus sudan sıçradı ve bir takla atarak burun üstü geri dalıp gözden kayboldu. Şaşıran Jeanne önce korkuya kapılıp bir çığlık attı ve Julien’in göğsüne sığındı. Sonra kendi korkusuna gülmeye başladı ve biraz da utanarak hayvanın yeniden görünmesini beklemeye başladı. Birkaç saniye sonra yunus, kocaman mekanik bir oyuncak gibi tekrar suyun üzerinde ışıldadı. Sonra düştü ve yeniden çıktı. Az sonra iki, sonra üç, sonra altı oldular. Geminin çevresinde taklalar atıp eğleniyor, demir yüzgeçli tahta gövdeli bu devasa kardeşlerine eşlik ediyorlardı. Geminin solundan dalıp sağından çıkıyorlardı. Bazen oyun gibi hep birlikte veya sırayla dalıp çıkıyorlar, bütün güçleriyle havaya sıçrayıp yay çiziyor, kuyruklarını sallaya sallaya tekrar suya dalıyorlardı.</p>

    <p class="normal">Jeanne bu kocaman ama son derece becerikli yüzücülerin her ortaya çıkışında neşe içinde ellerini çırparak zıplamaya başlıyordu. Kalbi çılgın ve çocuksu bir neşeyle çarpıyordu.</p>

    <p class="normal">Birden yok oldular. Çok uzaklarda, açık denizde son bir kez belirdiler ve görünmez oldular. Jeanne birkaç saniye sonra gidişlerinden büyük bir üzüntü duyduğunu fark etti.</p>

    <p class="normal">Akşam çöküyordu, dingin, ışıklı, aydınlık, huzurlu ve mutlu bir akşam. Havada en ufak bir esinti, suda en ufak bir kıpırtı yoktu. Denizin ve gökyüzünün sınırsız dinginliği gevşeyen ruhlarında en ufak bir ürpertiyi engelliyordu.</p>

    <p class="normal">Güneş ötelerde, henüz göremedikleri Afrika yönünde ağır ağır batıyordu. Afrika: Ateşini şimdiden hisseder gibi oldukları yakıcı topraklar. Güneş gözden yittiğinde, en ufak bir esinti görünmemekle birlikte, serin bir okşama geçti sanki yüzlerinden.</p>

    <p class="normal">Yolcu gemilerinin o kötü kokulu kamaralarından birine hapis olmak istemediler. Mantolarına sıkıca sarılıp, birbirlerine sokulup uzandılar güvertede. Julien çok geçmeden uyudu ama Jeanne yolculuğun bilinmezliğinin heyecanı içinde gözleri açık yatmaya devam etti. Çarkların tekdüze gürültüsü ninni gibiydi. Başının üstünde pırıldayan yıldızlar silsilesinde Güney yönünde yanıp söner gibi görünen daha parlak bir yıldıza dikmişti gözlerini.</p>

    <p class="normal">Ancak sabaha doğru uykuya dalabildi. Bazı gürültüler ve seslerle uyandı. Tayfalar şarkılar söyleyerek güverteyi temizliyordu. Jeanne kıpırtısız uyuyan kocasını sarstı. Kalktılar.</p>

    <p class="normal">Başlarının üzerine kadar inen tuzlu sisin kokusunu içlerine çekiyorlardı. Deniz her yerdeydi. Yine de önlerinde, yeni başlayan şafakta, sivri, parça parça, dalgaların üzerinde konmuş, tuhaf, bulut kümeleri gibi görünen gri bir şey göze çarpıyordu.</p>

    <p class="normal">Sonra kütle daha belirgin görünmeye başladı. Aydınlanan gökyüzünde biçimler daha belirginleşmişti. Boynuz gibi uzanan garip bir dağ sırası, hafif bir pusla örtülü Korsika.</p>

    <p class="normal">Ardında doğan güneş kara gölgelerin doruklarını çizmişti. Sonra doruklar ışıl ışıl yanarken, adanın kalan kısmı puslu bir buhar bulutu içinde kalmıştı.</p>

    <p class="normal">Güneş yanığı tenli, kara kuru, kısa boylu, sert ve tuzlu rüzgârlarla sertleşmiş bir adam olan kaptan, güverteye çıktı ve otuz yıllık çalışma hayatının kısıklaştırdığı, fırtınalarda atılan çığlıklarla yıpranmış sesiyle Jeanne’a, “Kokusunu duyuyor musunuz namussuzun?” dedi.</p>

    <p class="normal">Jeanne yabani bitkilerin kendine özgü, güçlü kokusunu, aromasını duyuyordu.</p>

    <p class="normal">Kaptan devam etti: “Yalnızca Korsika böyle çiçek kokar hanımefendi. Kendine özgü kadınsı bir kokusu vardır. Yirmi yıl gelmesem, beş mil açıktan tanırım kokusunu. Ben buralıyım. Napoléon da Sainte-Hélène’de hep ülkesinin kokusundan söz edermiş. Aynı ailedeniz.”</p>

    <p class="normal">Kaptan şapkasını çıkarıp Korsika’yı, okyanusun ötesindeki vatanını, ailesinden geldiği büyük mahpus imparatoru selamladı.</p>

    <p class="normal">Jeanne o kadar heyecanlanmıştı ki, neredeyse ağlayacaktı.</p>

    <p class="normal">Denizci kollarını ufka uzattı, “Zalimler!” dedi.</p>

    <p class="normal">Julien karısının yanında durmuş, belini sarmıştı. Birlikte gösterilen noktayı keşfetmek için uzaklara bakıyorlardı.</p>

    <p class="normal">Sonunda piramit biçimli birkaç kayalık gördüler. Gemi, alçak kısımları yeşilliklerle kaplı dik yamaçlarla çevrili, çok geniş ve huzurlu bir körfeze girmek için bu kayalıkların çevresinden dolaştı.</p>

    <p class="normal">Kaptan yeşillikleri göstererek, “Bunlar maki” dedi.</p>

    <p class="normal">Gemi, zaman zaman dibi görülebilecek kadar berrak, masmavi, göl gibi durgun bir suda ağır ağır yüzerken, ardında bıraktığı dağlar bir çember oluşturup kapanıyor gibiydi.</p>

    <p class="normal">Birden karşılarına körfezin dibinde, dalgaların kıyısına, dağların eteklerine kurulmuş bembeyaz bir şehir çıktı.</p>

    <p class="normal">Limanda birkaç küçük İtalyan gemisi demirlemişti. Dört beş kayık yolcuları almak için Roi-Louis’nin çevresinde dolanmaya başladı.</p>

    <p class="normal">Bagajları toparlayan Julien alçak sesle karısına, “Bavulları taşıyan adama yirmi kuruş versek yeter değil mi?” diye sordu.</p>

    <p class="normal">Sekiz günden beri her dakika benzer sorular soruyor, karısının gitgide daha da üzülmesine neden oluyordu. Jeanne her seferinde sabırsızlıkla cevap veriyordu: “Yeterli olduğundan emin olunmadığında, daha fazla verilir.”</p>

    <p class="normal">Julien sürekli olarak hizmetçilerle, garsonlarla, arabacılarla, her türlü satıcıyla tartışıyor, gereksiz zorlamalarla herhangi bir indirim aldığında ellerini ovuşturarak Jeanne’a, “Soyulmaktan hoşlanmam” diyordu.</p>

    <p class="normal">Kız bu konudaki gözlemlerinin haklı çıkmasından dolayı üzülüyor, pazarlıklar sırasında kendini küçük düşmüş hissediyor, ellerinde üç kuruş bahşişle kocasını süzen hizmetçilerin aşağılayıcı bakışları altında saçlarının dibine kadar kızarıyordu.</p>

    <p class="normal">Julien onları kıyıya çıkaran kayıkçıyla da tartıştı.</p>

    <p class="normal">Jeanne’ın gördüğü ilk ağaç bir palmiyeydi!</p>

    <p class="normal">Geniş bir meydana bakan büyük bir otele indiler. Otel boştu. Öğle yemeği istediler.</p>

    <p class="normal">Tatlılarını bitirir bitirmez Jeanne şehirde dolaşmaya çıkmak üzere ayağa fırladı ama Julien onu kollarına alarak kulağına sevgiyle, “Biraz uzanmaz mıyız kedicim?” diye fısıldadı.</p>

    <p class="normal">Kız şaşırmıştı: “Uzanmak mı? İyi ama ben kendimi yorgun hissetmiyorum ki!” dedi.</p>

    <p class="normal">Julien atıldı: “Seni istiyorum. Anlamıyor musun? İki gün oldu!..”</p>

    <p class="normal">Kız utancından kıpkırmızı kesilerek kekeledi: “Ah! Şimdi mi? Ama ne derler? Sabahın bu saatinde oda istemeye nasıl cesaret edeceksin? Ah! Julien lütfen yapma!”</p>

    <p class="normal">Ama Julien sözünü kesti: “Otel çalışanlarının ne dediği, ne düşündüğü umurumda değil. Hiç de rahatsız olmayacağımdan emin olabilirsin.”</p>

    <p class="normal">Zile bastı.</p>

    <p class="normal">Jeanne gözlerini yere dikmiş, hiçbir şey söylemiyordu. Kocasının bu doymak bilmeyen isteği karşısında ruhu da teni de isyan ediyor, o bu istekte hayvansı, küçük düşürücü, aslında pis bir yan görerek aşağılandığını düşünmesine rağmen tiksinerek boyun eğiyordu.</p>

    <p class="normal">Onun cinsel duyuları henüz uyanmamıştı, oysa kocası aynı tutkuları paylaşıyorlarmış gibi davranıyordu.</p>

    <p class="normal">Garson geldiğinde Julien odalarının hazırlanmasını istedi. Göz altlarına kadar sakalları çıkan gerçek bir Korsikalı olan garson ne istediklerini tam olarak anlamadığından, odalarının akşama hazır olacağı cevabını verdi.</p>

    <p class="normal">Sabırsızlanan Julien daha açık konuştu: “Hayır, hemen istiyorum. Seyahat bizi yordu. Biraz dinlenmek istiyoruz.”</p>

    <p class="normal">Bunun üzerine garson bıyık altından gülmeye başladı. Jeanne oradan hemen kaçıp gitmek istiyordu.</p>

    <p class="normal">Bir saat sonra odalarından inerlerken, herkesin arkasından fısıldaşıp güleceklerinden emin olduğundan kimsenin yüzüne bakmaya cesaret edemiyordu. Bütün içtenliğiyle kocasının onun bu aşırı utangaçlığını, kırılganlığını anlamamasını diliyordu. Aralarında bir perde, bir engel olduğunu hissediyor, iki insanın birbirinin ruhuna, en derin düşüncelerine asla ulaşamayacağını ilk kez fark ediyor, yan yana, hatta tek vücut halinde yürüyenlerin bile aslında bir olmadıklarını ve her birinin manevi varlığının hayat boyu yalnız olmaya mahkûm olduğunu anlıyordu.</p>

    <p class="normal">Masmavi bir körfezin dibinde, rüzgârın ulaşmasına izin vermeyen dağ sıralarının ardında gizli bu sıcacık küçük şehirde üç gün kaldılar.</p>

    <p class="normal">Sonra seyahatlerine devam etmek için bir güzergâh belirleyerek, aşılması zor dağ sıralarını geçmek için at kiralamaya karar verdiler. Deli bakan, zayıf ama yorulmak nedir bilmeyen iki küçük Korsika kısrağı bularak bir gün doğumunda yola koyuldular. Yanlarında, eşyalarını yükledikleri dişi katırın üzerine binmiş bir rehber vardı, çünkü bu yabanıl ülkede han diye bir kavram yoktu.</p>

    <p class="normal">Yol, körfezi takip ettikten sonra yüksek dağlara doğru yükselen, fazla derin olmayan bir vadiye giriyordu. Sık sık kurumaya yüz tutmuş sel yataklarına rastlıyorlardı. Taşların altına bir hayvan gibi saklanmış kaynak suları çekingen bir sesle fokurduyordu.</p>

    <p class="normal">Çorak topraklar çırılçıplak görünüyordu. Yamaçlar bu kavurucu mevsimde sapsarı kesilmiş yüksek otlarla kaplıydı. Zaman zaman yaya ya da küçük atına ya da köpekten daha büyük olmayan eşeğine binmiş bir dağ köylüsüne rastlıyorlardı. Hepsinin sırtında da dolu bir tüfek vardı. Köylülerin ellerinde oldukça caydırıcı görünen eski, paslı silahlardı bunlar.</p>

    <p class="normal">Adayı kaplayan aromatik bitkilerin keskin kokusu havayı ağırlaştırıyordu sanki. Yol, uzun dağ kıvrımlarının ortasından ağır ağır yükseliyordu.</p>

    <p class="normal">Kızıl ya da mavi granit zirveler periler ülkesi tonlarında göz alabildiğine uzanan bir manzara sunuyordu. Alçak tepelerde, uçsuz bucaksız kestane ormanları bu ülkenin dev dalgalarına benzeyen dev yeşil çalılıklar göze çarpıyordu.</p>

    <p class="normal">Rehber ara sıra elini sarp tepelere uzatıp bir ad söylüyordu. Jeanne ve Julien gösterilen yere bakıyor ama hiçbir şey görmüyor, sonunda zirveden düşmüş taşlar yığınına benzeyen bir gri öbek keşfediyorlardı. Dağın zirvesine yakın bir yerde, gözle güçlükle ayırt edilebilen, granite asılı hakiki bir kuş yuvasına benzeyen küçücük bir köy oluyordu genellikle bu.</p>

    <p class="normal">Çok yavaş hareket ediyor olmak Jeanne’ı sinirlendiriyordu: Sonunda, “Hızlanalım biraz” diyerek atını mahmuzladı. Kocasının nal seslerini yanında işitemeyince arkasına döndü ve hayvanın gemi elinde, tuhaf bir biçimde zıplayarak, beti benzi atmış koşturuşunu görünce kahkahalarla gülmeye koyuldu. Kocasının güzelliği, yakışıklı süvari görüntüsü beceriksizliği ve korkusunu daha da komik kılıyordu.</p>

    <p class="normal">Bunun üzerine ağır ağır ilerlemeye devam ettiler. Artık yol, bütün kıyıyı bir manto gibi örten bitmek tükenmek bilmeyen iki koruluk arasında uzanıyordu.</p>

    <p class="normal">Bu makiydi. Yeşil çınarlar, ardıçlar, kocayemişler, sakızağaçları, fundalıklar, zakkumlar, birbirlerine bitişik mersinler ve şimşirlerden oluşan, içine girilmesi olanaksız maki örtüsüydü. Sarmaşık filbaharlar, devasa eğreltiotları, hanımelleri, ladinler, biberiyeler, lavantalar, böğürtlenler karışan saçlar gibi birbiri içine geçmiş dağ yamaçlarına içinden çıkılmaz bir örtü biçiminde yayılıyordu.</p>

    <p class="normal">Acıkmışlardı. Rehber yanlarına yaklaşıp, bu ıssız diyarlarda çok sık rastlanan muhteşem kaynaklardan birinin yanına götürdü onları. Kayadaki küçük delikten fışkıran buz gibi incecik su, yoldan geçen biri tarafından yerleştirilen bir kestane yaprağı sayesinde insanın ağzına kadar yükseliyordu.</p>

    <p class="normal">Jeanne kendini o kadar mutlu hissediyordu ki, çığlık atmamak için kendini zor tutuyordu.</p>

    <p class="normal">Tekrar yola koyulup, Sagine Körfezi’nin çevresinden dolaşarak aşağı doğru inmeye koyuldular.</p>

    <p class="normal">Akşam üzeri Cargèse’den geçtiler. Burası bir zamanlar vatanlarından kovulan bir göçmen topluluk tarafından kurulmuştu. Uzun boylu, uzun elli, ince belli, son derece zarif güzel kızlardan bir grup çeşmenin başında toplanmıştı. Julien onlara “İyi akşamlar” diye seslenince, terk ettikleri ülkenin o ahenkli dilinde şakıyan sesleriyle cevap verdiler.</p>

    <p class="normal">Piana’ya geldiklerinde, bu yitik kıyılarda, eski zamanlardaki gibi Tanrı misafiri olmak zorunda kaldılar. Jeanne, Julien’in çaldığı kapının açılmasını beklerken heyecandan titriyordu. Ah! Böyle seyahat etmek ne kadar da güzeldi! Daha önce keşfedilmemiş yollarda bilinmeyene doğru yol almak!</p>

    <p class="normal">Genç bir karı kocaya rastladılar. Çift onları, tufanda Tanrı misafirlerini ağırlayan peygamberler gibi karşıladı ve uzun iskele kurtlarının çürüttüğü kirişleri sürekli gıcırdayan, canlıymış gibi sesler çıkaran çok eski bir evde, mısır koçanından yapılma bir sedirde uyudular.</p>

    <p class="normal">Gün doğarken tekrar yola çıktılar ve kısa bir süre sonra, bir ormanın karşısında, gerçek bir kızıl granit ormanı karşısında durdular. Bunlar zaman içinde rüzgârla ve denizin etkisiyle şaşırtıcı biçimler almış yükseltiler, sütunlar, kulelerdi.</p>

    <p class="normal">Üç yüz metre yüksekliğe kadar ulaşabilen ince, yuvarlak, kıvrımlı, sivri uçlu, biçimsiz, gerçekdışı görünümlü, şaşırtıcı kayalar ağaçlara, bitkilere, hayvanlara, anıtlara, insanlara, cüppeli keşişlere, boynuzlu şeytanlara, dev kuşlara, canavarlar dünyasından yaratıklara, çılgın bir Tanrı’nın iradesiyle taşlaşmışların kâbus diyarına benziyordu.</p>

    <p class="normal">Jeanne hiç konuşmuyordu. Kalbi sıkışmıştı. Julien’in elini yakaladı ve bu güzellikler karşısında sevgi ihtiyacı hissederek sıkıca tuttu.</p>

    <p class="normal">Bu karmaşadan çıktıklarında birden yeni bir körfez keşfettiler. Körfezin çevresi kırmızı granitten, kana bulanmış gibi görünen bir duvarla çevriliydi. Mavi denizde lal rengi kayaların yansıması görülüyordu.</p>

    <p class="normal">Jeanne kekeledi: “Ah! Julien!” Duyduğu hayranlık karşısında söyleyecek söz bulamıyordu. Boğazı düğümlenmişti, gözlerinden iki damla yaş süzüldü. Julien şaşkınlık içinde bakıyordu ona: “Neyin var kediciğim?”</p>

    <p class="normal">Jeanne gözlerini kurulayıp gülümsedi ve titrek bir sesle, “Bir şeyim yok... Sinirlerim bozuldu... Neden bilmiyorum... Çok etkilendim. O kadar mutluyum ki en ufak bir şey beni alt üst ediyor” dedi.</p>

    <p class="normal">Julien karısının bu tür heyecanlarını, bir hiç karşısında çılgın gibi titremeye başlayan varlıkların ruhsal sarsıntılarını, bir felaketle karşılaşmışçasına yaşadıkları coşkuları, anlaşılmaz duygularla isyan edişlerini, neşeden ya da umutsuzluktan deliye dönüşlerini anlayamıyordu.</p>

    <p class="normal">Bu gözyaşları komik geliyordu ona. Üstelik o sırada yalnızca yolun kötülüğü konusunda kaygılanmak gerektiğini düşünüyordu, “Atına dikkat etsen iyi edersin” dedi.</p>

    <p class="normal">Daha önce neredeyse hiç kullanılmamış bir yoldan körfezin dibine kadar indikten sonra, loş Ota Vadisi’ne tırmanmak için sağa döndüler.</p>

    <p class="normal">Ama patika korkunçtu. Julien, “Yaya çıksak daha mı iyi olur?” diye sordu. Jeanne yürüme, az önce yaşadığı heyecandan sonra kocasıyla başbaşa kalma düşüncesiyle çok mutlu olup daha fazla konuşmadı.</p>

    <p class="normal">Rehber katır ve atları alıp önden gitti. Onlarsa küçük adımlarla tırmanmaya başladılar.</p>

    <p class="normal">Dağ, tepeden aşağıya derin bir yarıkla aralanmıştı. Patika bu yarığın içine doğru uzuyor, iki devasa duvarın arasından derinlere devam ediyordu. Yarıktan dışarı sert bir rüzgâr esti. İçeride hava buz gibiydi. Granit dağ kapkara ve çok yüksekti. Aradan mavi gökyüzünü görmek şaşkınlık yaratıyordu.</p>

    <p class="normal">Jeanne ani bir sesle irkildi. Kafasını kaldırdı, bir delikten dev bir kuşun havalandığını gördü. Bu bir kartaldı. Açtığı kanatları dehlizin iki duvarına sürtünecek gibi görünüyordu. Gökyüzüne doğru yükselip gözden kayboldu.</p>

    <p class="normal">Daha ötede, dağdaki çatlak ikiye ayrılıyordu. Patika dar bir koyaktan, ani kıvrımlar çizerek yukarı tırmanıyordu. Tüy gibi hafif Jeanne heyecan içinde önden gidiyor, ayaklarının altından taşları yuvarlıyor, hiç korkmadan uçurumun kıyısında dolaşıyordu. Julien karısını soluk soluğa, başı döneceği endişesiyle gözlerini yerden hiç ayırmadan izliyordu.</p>

    <p class="normal">Birden güneş ışınlarına boğuldular. Cehennemden çıktıklarını düşündüler. Susamışlardı. Taşların arasındaki bir su izini takip ederek, keçi çobanlarının kullandığı uzun bir sopayla kanal açılan küçük bir kaynağa ulaştılar. Kaynağın çevresi yosunla kaplıydı. Jeanne içmek için çömeldi, Julien de onu izledi.</p>

    <p class="normal">Jeanne serin suyun tadını çıkarırken, belinden yakalayıp yerine geçmeye, tahta çubuğun ucunu kapmaya çalıştı. Dudakları birbiriyle savaşıyor, bir birleşiyor, bir ayrılıyordu. Mücadele devam ederken bir biri bir diğeri kapıyordu tüpün ince ucunu ve bırakmamak için olabildiğince sıkıyordu. Bir kesilip bir bırakılan soğuk su birikiyor ve tekrar fışkırıp yüzlerini, boyunlarını, giysilerini, ellerini su içinde bırakıyordu. İnci tanelerine benzeyen damlalar saçlarının arasında ışıldıyordu. Ve öpücükler suyla akıp gidiyordu.</p>

    <p class="normal">Birden Jeanne aşkı ta içinde hissetti. Ağzını suyla doldurdu ve tulum gibi şişirdiği yanaklarıyla dudak dudağa geldiği Julien’e onu baştan çıkarmak istediğini anlatmayı başardı.</p>

    <p class="normal">Julien gülümseyerek başını arkaya attı, kollarını açtı ve bu etten kemikten kaynağın suyunu içerken kalbinin istekle çarptığını hissetti.</p>

    <p class="normal">Jeanne alışılmamış bir tutkuyla yaslanıyordu kocasına. Kalbi hızla çarpıyordu, göğsü inip kalkıyordu, yumuşayan bakışları nemlenmişti. Alçak bir sesle mırıldandı: “Julien... Seni seviyorum!” Onu kendine doğru çekerek geriye bıraktı kendini. Hemen ardından utançtan kıpkırmızı kesilerek yüzünü ellerinin arkasına sakladı.</p>

    <p class="normal">Julien de üzerine uzanıp, heyecanla sarıp sarmaladı karısını. Jeanne bu sinirli bekleyişte nefes nefese kalmıştı, birden kendi çağırdığı cinsellikle yıldırım çarpmışa dönüp ani bir çığlık attı.</p>

    <p class="normal">Dağın zirvesine çıkmaları çok zaman aldıysa da Jeanne’ın kalbi hâlâ hızlı hızlı atıyor, eli ayağı kesiliyordu. O Akşam Évisa’ya ulaştılar ve rehberlerinin bir akrabası olan Paoli Palabretti’ye konuk oldular.</p>

    <p class="normal">Bu çok uzun boylu, hafif kambur, veremliler gibi hastalıklı yüzlü bir adamdı. Onları, çıplak taştan yapılma olduğu için biraz hüzünlü, ama her türlü zarafetin yok sayıldığı bu ülke için oldukça güzel sayılabilecek odalarına götürdü. Kendi dilinde, Fransızca ve İtalyanca karışımı bir Korsika şivesiyle konuşuyordu. Onları konuk etmekten duyduğu memnuniyeti anlatırken, belirgin bir ses araya girdi. Koca siyah gözleri ve güneş yanığı teniyle esmer bir kadındı bu. İncecik bir beli vardı, sürekli güldüğü için dişleri hep ortalıktaydı. Birden atılıp Jeanne’ı öptü ve Julien’in elini sıkarken tekrarladı: “İyi günler hanımefendi, iyi günler beyefendi, nasılsınız?”</p>

    <p class="normal">Şapkalarını, şallarını alıp bir koluna sıkıştırdı çünkü diğeriyle eşarbını tutuyordu. Sonra kocasına dönüp, “Akşam yemeğine kadar onlara çevreyi gezdirebilirsin” dedi.</p>

    <p class="normal">Bay Palabretti söyleneni hemen yerine getirdi. İki gencin arasına geçti ve onları köyü gezdirmeye götürdü. Sık sık öksürüyor, hem kelimeleri hem adımları kesik kesik birbirini izliyordu. Her duraksamada, “Serin vadi havası göğüslerime indi” diyordu.</p>

    <p class="normal">İyice gözden kaybolmuş bir patikadan devasa kestane ağaçlarının altına götürdü onları. Birden durdu ve tezdüze konuşma şekliyle, “Mathieu Lori kuzenim Jean Rinaldi’yi işte tam burada öldürdü. Mathieu on adım ötemizde belirdiğinde ben de Jean’ın yanında duruyordum. ‘Jean, Albertacce’ye gitme, gitme Jean, gidersen öldürürüm seni!’ dedi. Ben de Jean’ın kolunu yakaladım, ‘Gitme Jean, dediğini yapacak’ dedim. Olay ikisinin de peşinden koştuğu bir kız yüzünden çıkıyordu: Paulina Sinacoupi. Ama Jean bağırmaya başladı: ‘Gideceğim Mathieu, beni engelleyemezsin.’ Bunun üzerine Mathieu, ben daha tüfeğime uzanamadan kendisininkini kaldırdı ve ateş etti. Jean ip atlayan bir çocuk gibi iki ayağıyla birden sıçradı ve yüz üstü yere düştü. Elinden kurtulan tüfeği aşağıdaki büyük kestaneye kadar yuvarlandı. Jean’ın ağzı öylece açık kalmıştı ama tek bir söz daha etmedi, ölmüştü.”</p>

    <p class="normal">İki genç cinayete tanık olan bu sakin adama şaşkın şaşkın baktılar. Jeanne sordu: “Peki katile ne oldu?”</p>

    <p class="normal">Paoli Palabretti uzun uzun öksürdükten sonra devam etti: “Dağa çıktı. Onu da ertesi yıl benim ağabeyim öldürdü. Ağabeyim Philippi Palabretti’yi duymuşsunuzdur, eşkıyadır.”</p>

    <p class="normal">Jeanne ürperdi: “Ağabeyiniz mi? Eşkıya mı?”</p>

    <p class="normal">Korsikalı’nın gözünde bir övünç ışıltısı belirdi. “Evet hanımefendi, çok ünlüdür. Altı jandarmayı hakladı. Niolo’da pusuya düştüler, altı gün direndikten sonra Nicolas Morali’yle birlikte vuruşarak öldü.”</p>

    <p class="normal">Sonra kendinden emin bir halde, “Bu ülkenin kanunu bu!” dedi. “Vadi havası pek serindir” der gibiydi.</p>

    <p class="normal">Ardından akşam yemeği için geri döndüler ve küçük Korsikalı onları yirmi yıllık dostları gibi karşıladı.</p>

    <p class="normal">Jeanne endişesinden kurtulamıyordu. Julien’in kollarında, çeşmenin yanındaki yosunların üzerinde hissettiği o daha önce tanımadığı ateşli sarsıntıyı tekrar yaşayacak mıydı?</p>

    <p class="normal">Odalarında yalnız kaldıklarında kocasının öpücükleri karşısında pek bir şey hissetmediğini fark edince üzüntüye kapıldı. Ama çabuk sakinleşti, yine de bu onun ilk aşk gecesi oldu.</p>

    <p class="normal">Ertesi gün, yola çıkacakları saatte kendisi için yeni bir mutluluğun başladığını düşündüğü bu mütevazı evden ayrılmakta tereddüt etti.</p>

    <p class="normal">Küçük ev sahibesini odasına çağırarak, ona dönüşünde Paris’ten bir hediye göndermek istediğini söyledi. Kadının reddetmesi üzerine, biraz da batıl bir biçimde bağlandığı bu hatıra bırakma düşüncesiyle kızarak, daha da ısrar etti.</p>

    <p class="normal">Genç Korsikalı uzun süre direndi. Hediye kabul etmek istemiyordu. Sonunda ikna oldu: “Peki o halde, bana küçük, küçücük bir tabanca gönderin” dedi.</p>

    <p class="normal">Jeanne’ın gözleri ardına kadar açıldı. Kulağına eğilip, çok özel ve çok güzel bir sırrını açarmışçasına fısıldayarak, “Kayınbiraderimi öldürmek için” dedi. Gülümseyerek elbisesinin bembeyaz dolgun bedenini sımsıkı saran sargılarını açmaya koyuldu. Bedeninde yer yer yara izleri görülüyordu: “Onun kadar güçlü olmasaydım beni öldürürdü. Kocam beni tanır, o yüzden de kıskanç değildir. Zaten biliyorsunuz hasta, bu onu sakinleştiriyor. Ben namuslu bir kadınım hanımefendi ama kayınbiraderim her söylenene inanıyor. Kocam yerine o kıskançlık yapıyor. Beni tekrar döveceğine eminim. Küçük bir tabancam olsa içim daha rahat olur çünkü intikamımı alabileceğimi bilirim” dedi.</p>

    <p class="normal">Jeanne ona bir tabanca göndereceğine söz vererek yeni arkadaşını sevgiyle kucakladı ve yoluna devam etti.</p>

    <p class="normal">Yolculuğun kalan kısmı kucaklaşmalar ve okşamaların sarhoşluğunda rüya gibi geçti. Gözü hiçbir şey görmedi, ne manzaraları ne insanları ne de konakladıkları yerleri. Julien’den başka hiçbir şeye bakmıyordu.</p>

    <p class="normal">Sonra çocuksu ama sevimli aşk kıskançlıkları, aptalca ama tatlı sözler, isimler takmalar, ağızları birbiriyle birleşmiş bedenleri kıvranırken bin dereden su getirmeler başladı.</p>

    <p class="normal">Jeanne sağ tarafta yattığından, sol meme ucu uykuda bile diri duruyordu. Bunu fark eden Julien “Bay Dışarıda Uyur” takmıştı adını, diğerine ise “Bay Âşık” diyordu çünkü tepedeki pembe çiçek öpücüklere daha duyarlı gibi görünüyordu.</p>

    <p class="normal">Onlar için en güzel yol “Annecik’in Gezinti Yolu”ydu, çünkü en çok burada dolaşmışlardı ama daha gizli bir başka yola da, Ota Vadisi’nin anısına “Damas Yolu” adını verdiler.</p>

    <p class="normal">Bastia’ya geldiklerinde rehberin parasını ödemeleri gerekti. Julien ceplerini karıştırdı. Aradığını bulamayınca, Jeanne’a döndü: “Annenin verdiği iki bin frankı harcamadığına göre, ver de ben taşıyayım. Benim kemerinde daha güvende olurlar. Üstelik böylece para bozdurmam da gerekmez.”</p>

    <p class="normal">Kız elindekini avcundakini ona verdi.</p>

    <p class="normal">Livourne’a geldiler, Floransa, Cenova ve bütün Corniche’i gezdiler.</p>

    <p class="normal">Karayel esen bir sabah kendilerini Marsilya’da buldular.</p>

    <p class="normal">Peuples’den çıkışlarından beri iki ay akıp gitmişti. Ekimin on beşi gelmişti.</p>

    <p class="normal">Normandiya’nın ötelerinden gelen soğuk rüzgârı hisseden Jeanne hüzünlenmişti. Julien de bir süredir değişmiş, yorgun, vurdumduymaz görünüyordu. Jeanne nedenini anlayamasa da korkmuştu.</p>

    <p class="normal">Bu güzel güneş ülkesinden ayrılmaya bir türlü karar veremediğinden, dönüş yolculuklarını dört gün daha erteledi. Dönerlerse mutluluğu sona erecek gibi hissediyordu.</p>

    <p class="normal">Sonunda yola çıktılar.</p>

    <p class="normal">Peuples’e kesin olarak yerleşmeden önce Paris’e uğrayıp alışveriş yapacaklardı. Jeanne, Annecik’e ve diğerlerine sürprizler, küçük hediyeler götürmek istiyordu ama asıl düşündüğü Évisa’daki Korsikalı genç kadına söz verdiği tabancaydı.</p>

    <p class="normal">Vardıklarının ertesi günü Julien’e, “Sevgilim, annemin verdiği parayı verebilir misin, alışveriş yapacağım” dedi.</p>

    <p class="normal">Julien yüzünde memnuniyetsizlik ifadesiyle ona döndü, “Ne kadar lazım?” diye sordu.</p>

    <p class="normal">Jeanne şaşırmıştı, kekeledi: “Ama... Sen ne kadar verirsen.”</p>

    <p class="normal">Julien devam etti: “Sana yüz frank vereceğim ama sakın çarçur etme.”</p>

    <p class="normal">Jeanne ne diyeceğini bilemez halde kalakalmıştı. Allak bullaktı.</p>

    <p class="normal">Sonunda tereddüt içinde, “Ama... Ben... Bu parayı sana...” diyebildi.</p>

    <p class="normal">Julien bitirmesine izin vermedi.</p>

    <p class="normal">“Evet kesinlikle. Ha senin cebinde durmuş ha benimkinde. Artık kasamız ortak sayılır. Yüz frank verdiğime göre seni reddetmiş sayılmam değil mi?”</p>

    <p class="normal">Jeanne tek söz daha etmeden beş altını aldı, ama daha fazla isteme cesaretini gösteremediğinden tabanca dışında hiçbir şey satın alamadı.</p>

    <p class="normal">Sekiz gün sonra, Peuples’e dönmek için yola koyuldular.</p>
  </div>

  <div class="calibre1" id="calibre_pb_12"></div>
</body>
</html>
