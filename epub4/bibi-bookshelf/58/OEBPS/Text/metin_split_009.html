<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet1.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1" id="calibre_pb_0"></div>

  <div class="chapter">
    <h1 class="baslik1" id="calibre_toc_8">8</h1>

    <p class="normal">Rosalie evden ayrılmıştı. Jeanne sorunlu bir gebelik dönemi yaşıyordu. İçinde anne olmak için en ufak bir istek yoktu. Yaşadığı acılar hayatla olan bağını kopartmıştı. Yaşadığı felaketlerle öğrendikleri belini bükmüş, pek de merak etmeden çocuğunun doğmasını bekliyordu.</p>

    <p class="normal">Yavaş yavaş ilkbahar geliyordu. Çıplak ağaçlar hâlâ serin esen rüzgârların etkisiyle sallanıyor ama ilkbahar yapraklarıyla dolu çukurlardaki nemli otlar arasında sarı çuha çiçekleri kendini göstermeye başlıyordu. Kırlardan, çiftliklerin avlularından, ıslak tarlalardan coşku veren bir koku yükseliyordu. Kahverengi ağaçlardan sayısız küçük yeşil nokta baş göstermiş, güneş ışınları altında parıldıyordu.</p>

    <p class="normal">İri yarı, güçlü bir kadın Rosalie’nin yerini almış, baronesin fazla hareket ettiremediği bacağının aralıksız, çamurlu bir iz bıraktığı uzun yürüyüş yolundaki tekdüze yürüyüşlere eşlik etmeye başlamıştı.</p>

    <p class="normal">Bu yürüyüşlerde Babacık artık iyice ağırlaşan ve sürekli sıkıntı içinde olan Jeanne’ın koluna giriyordu. Yaklaşan doğumdan dolayı endişeli ve telaşlı olan Lison Teyze’yse, asla yaşayamayacağı bu gizemden dolayı alt üst olmuş haliyle diğer elini tutuyordu.</p>

    <p class="normal">Saatler boyu konuşma ihtiyacı duymadan öylece yürüyorlardı. Bu süre zarfında Julien atla çevrede dolaşıyordu. Bu yeni tutku aniden dolmuştu içine.</p>

    <p class="normal">Günlerin tekdüze gidişatını bozacak hiçbir şey olmuyordu. Baron, karısı ve vikont, nasıl olduğunu anlamasalar da Julien’in gayet iyi tanıdığı Fourville ailesine bir ziyarette bulundular. Bir diğer karşılıklı törensel ziyaret de, inziva evlerinde gizlenerek yaşamaya devam eden Briseville’lere yapıldı.</p>

    <p class="normal">Bir öğleden sonra, saat dört sularında iki atlı, bir adamla ve karısı, şatonun ön avlusuna dört nala girerken, büyük bir heyecan içindeki Julien, Jeanne’ın odasına daldı. “Çabuk, çabuk aşağı in. Fourville’ler geldi. Komşuluklarını göstermek için geliyorlar yalnızca, durumunu biliyorlar. Benim çıktığımı ama yakında döneceğimi söyle. Güzel görünmeye çalış.”</p>

    <p class="normal">Şaşıran Jeanne aşağı indi. Solgun, acılı yüzü, coşku dolu gözleri, hiç güneş ışığı görmemişçesine mat teni ve sarı saçlarıyla oldukça güzel genç kadın, sakin bir edayla, uzun kızıl bıyıklarıyla masallardan fırlama bir devi andıran kocasını takdim etti. Sonra ekledi: “Bay de Lamare’la birçok kez görüşme fırsatı bulduk. Ne kadar rahatsız olduğunuzu duyduk ve fazla törene gerek duymadan, komşularımızı ziyaret etmeyi daha fazla geciktirmek istemedik. Zaten gördüğünüz gibi atla geldik. Ayrıca geçen günlerde annenizle baronu konuk etmekten de memnuniyet duyduk.”</p>

    <p class="normal">Tarifsiz bir rahatlık, samimiyet ve kibarlıkla konuşuyordu. Jeanne hemen büyülendi ve hayran oldu ona. “Arkadaş olabiliriz” diye geçirdi aklından.</p>

    <p class="normal">Kont de Fourville ise aksine salona yanlışlıkla girmiş bir ayıya benziyordu. Oturduğunda, şapkasını yanındaki sandalyeye koydu ve bir süre ellerini ne yapacağını bilemeyerek önce dizlerinin üzerine, sonra koltuğun kolluklarına koydu, sonunda parmaklarını dua eder gibi birleştirmekte karar kıldı.</p>

    <p class="normal">O sırada birden Julien girdi içeri. Şaşıran Jeanne kocasını tanımakta güçlük çekti. Nişanlılık dönemlerindeki gibi yakışıklı, şık ve baştan çıkarıcıydı. Gelişiyle canlanmış gibi görünen kontun tüylü patilerini sıktı ve fildişi yanakları hafiften kızaran, göz kapaklarından hafif bir titreme geçen kontesin elini öptü.</p>

    <p class="normal">Julien konuşmaya başladı. Eskiden olduğu gibi cana yakındı. Aşk okunan büyük gözleri yeniden okşar gibi bakıyordu. Daha biraz önce donuk ve kaskatı olan saçları, fırça ve parfümlü yağların etkisiyle birden yumuşak ve ışıltılı kıvrımlara kavuşmuştu.</p>

    <p class="normal">Fourville’ler gitmek üzereyken kontes, Julien’e döndü, “Sevgili vikont, Perşembe günü bir at gezintisi yapmak ister misiniz?” diye sordu.</p>

    <p class="normal">Julien de selam vererek geveledi: “Tabii ki hanımefendi.” Kontes, Jeanne’ın elini tuttu, sıcak ve içe işleyen bir ses ve etkileyici bir gülümsemeyle, “Ah! İyileştiğinizde üçümüz birlikte bu diyarların her köşesinde at koşturacağız. Muhteşem olacak, istersiniz değil mi?” dedi.</p>

    <p class="normal">Zarif bir hareketle uzun ve bol eteğini topladıktan sonra bir kuş hafifliğiyle atına tırmandı, bu sırada kocası da beceriksiz bir selamdan sonra dev Normandiya atına atladı. Masallardaki yarı at yarı insan yaratıklar gibi görünüyordu.</p>

    <p class="normal">Çitin ardına geçip gözden kaybolduklarında çok mutlu görünen Julien bağırdı: “Ne hoş insanlar! Bu insanlarla dostluk etmemiz gerek.”</p>

    <p class="normal">Nedenini çok bilmese de Jeanne da memnundu: “Küçük kontes hayranlık uyandıran biri, onu seveceğimi hissediyorum ama kocası çok kaba görünüyor. Nerede tanıdın onları?”</p>

    <p class="normal">Julien neşeyle ellerini ovuşturuyordu: “Briseville’lerde tesadüfen karşılaştık. Adam biraz sert görünüyor. Tutkulu bir avcı ama gerçek bir soylu.”</p>

    <p class="normal">Akşam yemeği, eve gizemli bir mutluluk girmiş gibi neredeyse neşe içinde geçti.</p>

    <p class="normal">Sonra Temmuz’un son günlerine kadar yeni bir şey olmadı.</p>

    <p class="normal">Bir Salı akşamı, çınar ağacının altındaki, üzerinde iki küçük bardak ve bir şişe rakı duran tahta masanın çevresinde otururlarken, Jeanne aniden küçük bir çığlık attı ve bembeyaz kesilerek ellerini karnına götürdü. Karnına keskin bir ağrı saplanıp, hızlıca yok olmuştu.</p>

    <p class="normal">Ama on dakika kadar sonra, biraz daha uzun süren ama daha az yakıcı başka bir sancı geldi. Jeanne eve dönmekte büyük güçlük çekti. Babası ve kocası koluna girmiş taşıyorlardı onu. Çınardan odasına kadar olan kısacık yol hiç bitmeyecekmiş gibi geldi. İstemsizce inliyor, karnındaki dayanılmaz ağırlık hissiyle sürekli oturmak, yere çökmek istiyordu.</p>

    <p class="normal">Doğum zamanı gelmemişti. Çocuğun Eylül’de doğması bekleniyordu. Bir sorun olmasından endişelenerek arabayı hazırlattılar ve Simon Baba dörtnala doktor getirmeye gitti.</p>

    <p class="normal">Doktor gece yarısına doğru geldi ve daha ilk bakışta erken doğum belirtilerini fark etmekte gecikmedi.</p>

    <p class="normal">Jeanne’ın sıkıntısı yatınca biraz azalmış ama korkunç bir boğuntu hissi gelmişti. Bedeni bütün gücünü yitirmiş, ölümün gizemine ulaştığı gibi bir hisse kapılmıştı. Ölümün soluğunu, içimizi donduracak kadar yakında hissettiğimiz o anlardan birini yaşıyordu.</p>

    <p class="normal">Oda kalabalıktı. Annecik bir koltuğa yığılmış güçlükle nefes alıyordu. Elleri titreyen baron bir oraya bir buraya koşuyor, istenilenleri getiriyor, doktora sorular soruyordu. Kendini kaybetmiş gibiydi. Julien endişeli bir suratla bir aşağı bir yukarı volta atıyor ama sakin görünüyordu. Dul Dentu görmüş geçirmiş, hiçbir şeye şaşırmayan tecrübeli kadınlara özgü bir ifadeyle yatağın ayak ucunda dikiliyordu. Hastabakıcı, ebe ve hemşire olarak doğan çocukları çekip çıkarmış, ilk çığlıklarını atmalarını sağlamış, taptaze bedenlerinden çıkan ilk suyu yıkamış, ilk kundaklarına sarmış, sonra aynı sakinlikle bu dünyadan göçenlerin son sözlerine, son soluklarına, son titreyişlerine tanıklık etmiş, onları son kez yıkamış, yıpranmış bedenlerini sirke ile ovalamış, son kez sarıp sarmalamış, sonunda doğum ve ölüme dair her türlü istenmeyen durum karşısında sarsılmaz bir aldırmazlığa kavuşmuştu.</p>

    <p class="normal">Aşçı Ludivine ve Lison Teyze hol kapısının ardına sinmiş sessizce bekliyorlardı.</p>

    <p class="normal">Hasta zaman zaman belli belirsiz inliyordu.</p>

    <p class="normal">İki saat boyunca, olayın çok zaman alacağını düşündüler ama gün doğumuna yakın, ağrılar iyice şiddetlendi ve kısa sürede korkunç bir hal aldı.</p>

    <p class="normal">Sıktığı dişlerinin arasından istemsiz çığlıklar yükselen Jeanne çocuğunu, piçini hiç acı çekmeden sorunsuzca doğuruveren, neredeyse hiç inlemeyen Rosalie’yi düşünüyordu.</p>

    <p class="normal">Alt üst olan zavallı ruhunda sürekli kıyaslama yapıyor, bir zamanlar adil olduğuna inandığı Tanrı’yı lanetliyordu. Kaderinin haksızlıklarına ve doğrulukla iyilik öğütleyenlerin suç olarak gördüğü yalanlarına lanet ediyordu.</p>

    <p class="normal">Bazen ağrı hiçbir şey düşünemeyecek kadar şiddetli hale geliyordu. Acı çekmekten başka şeye gücü, hali kalmıyordu.</p>

    <p class="normal">Ağrının azaldığı dakikalarda, gözünü Julien’den alamıyordu. Bu kez başka bir acı, ruhunun acısı içini kemirerek, hizmetçisinin, bacakları arasından sarkan çocuğuyla, acımasızca karnını yırtan çocuğun kardeşiyle aynı yatağın yanına yığılışı geliyordu gözünün önüne. Hafızasında kocasının bu kızın yanındayken yaptığı hareketlerin, bakışlarının ve sözlerinin gölgeleri geçiyordu. Düşünceleri hareketlerinde kayıtlı gibiydi. Yüzünden diğeri için gösterdiği duygusuzluğun aynısı, aynı bencil erkek umursamazlığı, babalıktan rahatsız olma hali okunuyordu.</p>

    <p class="normal">Birden öyle dehşetli bir kasılmayla, öyle korkunç bir spazmla kıvrandı ki, “Öleceğim, ölüyorum!” diye düşündü. Bunun üzerine çılgınca bir isyan duygusu, hayatını mahveden bu adama ve onu öldüren tanımadığı bu çocuğa karşı bütün ruhuyla lanetleme isteği ve tarifsiz bir nefret duydu.</p>

    <p class="normal">Bu yükten kurtulmak için olağanüstü bir çabayla kasıldı. Birden bütün karnı boşalıvermiş gibi hissetti ve acısı yatıştı.</p>

    <p class="normal">Hastabakıcıyla doktor üzerine eğilmiş, ustalıkla yönlendiriyorlardı onu. Sonra bir şey kaldırdılar havaya ve az sonra daha önce de duyduğu boğuk bir ses ürpermesine neden oldu: Yeni doğan bebeğin bu küçük acılı çığlığı, bu tiz viyaklaması ruhuna, kalbine, bütün zavallı bitkin bedenine işledi ve bilinçsiz bir hareketle kollarını ona doğru uzatmak istedi.</p>

    <p class="normal">Bu, sevince doğru yeni bir yolculuk, yepyeni bir mutluluğa doğru yapılan bir hamle oldu. Bir saniye içinde kendini kurtulmuş, sakinleşmiş, mutlu, hiç olmadığı kadar mutlu halde buldu. Kalbi ve bedeni yeniden canlanıyor, anneliğini hissediyordu!</p>

    <p class="normal">Çocuğunu tanımak istedi! Çok erken doğduğundan ne saçları ne tırnakları vardı ama bu minicik yaratığın kımıldadığını, ağzını açtığını, viyakladığını görünce, yüzünü buruşturan bu kırış kırış, eciş bücüş canlıya dokunduğunda, karşı konmaz bir mutluluğa kapılarak kurtulduğunu, artık her türlü umutsuzluğa karşı koruma altında olduğunu, karşılıksız seveceği bir varlıkla karşı karşıya olduğunu hissetti.</p>

    <p class="normal">Bundan sonra tek bir düşüncesi vardı artık: Çocuğu. Aşkında yaşadığı hayal kırıklığı, boşa çıkan umutları ölçüsünde birden coşkulu, takıntılı bir anneye dönüştü. Beşiğin hep yatağının yanında kalmasını istiyordu, ayağa kalkabildiği andan itibaren bütün gün pencerenin önünde oturmaya ve bir yandan da hafif hafif beşik sallamaya başladı.</p>

    <p class="normal">Bebeğin sütannesini bile kıskanıyordu. Küçük yaratık acıktığında kollarını mavi damarları çıkan koca memesine uzatıyor, kahverengi ve büzüşmüş ucunu dudakları arasına alıyordu. Jeanne bembeyaz kesilmiş halde titreyerek seyrediyordu güçlü, sakin köylü kadını. Bir yandan da oğlunu çekip almak ve aç gözlülükle yapıştığı memeye vurmak, tırnaklarıyla onu parçalamak istiyordu.</p>

    <p class="normal">Sonra bebeğinin iç çamaşırlarını soylu bir zarafetle süslemek için bizzat işlemeler yapmak istedi. Oğlunu dantellere boğdu, muhteşem başlıklarla süsledi. Bundan başka hiçbir şeyden konuşmaya yanaşmıyor, çok güzel olduğunu düşündüğü bir kundak bezi, bir önlük ya da kurdeleyi göstermek için konuşmaları bölüyor, çevresinde söylenen hiçbir şeyi dinlemiyor, daha iyi görmek için havaya kaldırdığı bir kumaş parçasını bir o tarafına bir bu tarafına çeviriyor, sonra birden, “Bunun ona yakışacağından emin misiniz?” diye soruyordu.</p>

    <p class="normal">Baron ve Annecik bu büyük tutkuyu gülümseyerek seyrediyorlardı ama alışkanlıkları alt üst olan, bu zırlayıp duran, mutlak hâkim hükümdarın gelişinden beri evdeki hâkimiyeti azalan Julien, evdeki yerini çalan bu erkek parçasını bilinç dışında kıskanıyor, sabırsızlık ve öfkeyle sürekli olarak, “Velediyle insanın içini sıkıyor!” diye homurdanıyordu.</p>

    <p class="normal">Jeanne sonunda bu aşka o kadar kapıldı ki, gecelerini küçüğün uyuyuşunu izlemek için beşiğin başında oturarak geçirmeye başladı. Bu tutkulu ve hastalıklı seyirden bitkin düşmekle birlikte, ara vermeye yanaşmıyor, gitgide eriyor, zayıf düşüyordu. Öksürmeye başlamıştı, bunun üzerine doktor anneyi oğlundan ayırmalarını emretti.</p>

    <p class="normal">Jeanne kızdı, ağladı, yalvardı ama yakarışlarına kulak asmadılar. Bebek her gece sütannesinin yanına verilmeye başlandı. Bunun üzerine annesi her gece çıplak ayaklarla gidip, bebeği huzur içinde uyuyor mu, rüya görüyor mu, bir şeye ihtiyacı var mı diye bakmak için kulağını kapı kilidine yapıştırmaya başladı.</p>

    <p class="normal">Bir kez Fourville’lerde akşam yemeğinden geç dönen Julien tarafından burada yakalandı. Bunun üzerine yatmaya zorlamak için geceleri odasına kilitlenmeye başlandı.</p>

    <p class="normal">Vaftiz töreni Ağustos sonuna doğru yapıldı. Vaftiz babası baron, annesi ise Lison Teyze oldu. Bebeğe Pierre-Simon-Paul adları verildi. Gündelik hayatta Paul adının kullanılmasında karar kılındı.</p>

    <p class="normal">Eylül’ün ilk günlerinde, Lison Teyze sessiz sedasız çıkıp gitti. Yokluğu da varlığı gibi fark edilmedi.</p>

    <p class="normal">Bir akşam, yemekten sonra, rahip çıkageldi. Bir sır saklıyor gibi sıkıntılıydı. Bir süre havadan sudan konuştuktan sonra, baronesle kocasına birkaç dakika yalnız görüşmek istediğini bildirdi.</p>

    <p class="normal">Üçü birlikte, ağır adımlarla yürüyüş yolunun sonuna kadar ilerlediler. Hararetli bir konuşma içindeydiler. Jeanne ile yalnız kalan Julien bu gizemli havaya şaşırmış, endişelenmiş, tedirgin olmuştu.</p>

    <p class="normal">İzin isteyen rahibe eşlik etmeyi teklif etti ve akşam çanları çalan kiliseye doğru gözden kayboldular.</p>

    <p class="normal">Hava serin, hatta soğuktu. Çok geçmeden salona girdiler. Herkes biraz kestiriyordu ki, birden kıpkırmızı kesilmiş bir yüz ve kızgın bir ifadeyle Julien içeri daldı.</p>

    <p class="normal">Daha kapıda, Jeanne’ın orada olduğunu düşünmeden, kayınvalidesi ve kayınpederine, “Siz delirdiniz mi Tanrı aşkına? O kıza yirmi bin frank bağışlanır mı?” diye bağırdı.</p>

    <p class="normal">O kadar şaşırmışlardı ki kimse cevap veremedi. Julien avazı çıktığı kadar bağırmaya devam ediyordu: “Bu kadar da aptal olunmaz ki! Bize tek metelik bırakmaya niyetiniz yok galiba!”</p>

    <p class="normal">Bunun üzerine soğukkanlılığını yitiren baron onu durdurmak istedi: “Susun! Karınızın önünde konuştuğunuzu hatırlamaya çalışın.”</p>

    <p class="normal">Ama Julien sinirden tepiniyordu: “Umurumda değilse ne olacak? Neler olup bittiğini zaten biliyor. Bu onu da etkileyecek bir hırsızlık.”</p>

    <p class="normal">Donup kalan Jeanne anlamadan bakıyordu. Kekeledi: “Neler oluyor?”</p>

    <p class="normal">Bunun üzerine Julien ona döndü ve umutla bekledikleri bir mirastan yoksun bırakılan ortağı gibi konuşmaya başladı. Rosalie’yi evlendirmek için kurulan komployu, bunun için en az yirmi bin frank eden Barville arazisinin bağışlanacağını bir çırpıda anlatıverdi. Sürekli, “Ailen delirmiş olmalı sevgilim, kapatılmaları lazım! Yirmi bin frank! Yirmi bin frank! Akıllarını yitirmiş olmalılar! Bir piç için yirmi bin frank!”</p>

    <p class="normal">Jeanne herhangi bir heyecan ya da öfke belirtisi göstermeden, sakinliğine kendisi bile şaşırarak dinliyordu anlatılanları. Çocuğu dışında hiçbir şey ilgilendirmiyordu artık onu.</p>

    <p class="normal">Baron şaşkınlıktan ne diyeceğini bilemiyordu. Sonunda patladı, ayağını yere vurarak bağırmaya başladı: “Ağzınızdan çıkanı kulağınız duysun. Sözleriniz katlanılır gibi değil. Evlenmeden çocuk doğuran bu kıza gelir vakfetmek zorunda kalmamız kimin suçuydu? Çocuk kimin? Şimdi de onu kaderine mi terk etmek istiyorsunuz?”</p>

    <p class="normal">Baronun şiddeti karşısında şaşıran Julien gözlerini dikmiş ona bakıyordu. Sonunda daha ölçülü bir tondan devam etti: “İyi ama bin beş yüz frank yeterdi. Bunların hepsi evlenmeden çocuk doğuruyor. Ha bir eksik ha bir fazla, ne fark eder? Yirmi bin frank değerinde bir çiftliği bağışlamak bize bırakacağınız mirası azaltmak dışında, olup bitenleri herkese ilan etmek olacak. En azından adımızı ve konumumuzu göz önünde bulundursaydınız.”</p>

    <p class="normal">Haklılığından ve açıklamalarının mantıklılığından güç alan bir adam gibi son derece ciddi bir sesle konuşuyordu. Beklemediği bu sözler karşısında allak bullak olan baron ne diyeceğini bilmeden karşısında dikiliyordu. Bunun üzerine Julien avantajlı duruma geçtiğini anlayarak asıl niyetini açıkladı: “Neyse ki henüz hiçbir şey için geç değil. Evlendirileceği adamı tanıyorum, yürekli bir delikanlı. Onunla konuşup işleri yoluna koyabiliriz. Bu işi ben hallederim.”</p>

    <p class="normal">Kimsenin ses çıkarmamasından mutlu olmuş, bunu bir onay gibi algılayarak, tartışmanın uzaması endişesiyle hemen çıkıp gitmişti.</p>

    <p class="normal">Julien gözden kaybolur kaybolmaz baron şaşkınlık içinde titreyerek bağırmaya başladı: “Aaa... Bu kadarı da fazla! Çok fazla!”</p>

    <p class="normal">Jeanne gözlerini babasının dehşet içindeki yüzüne kaldırarak birdenbire gülmeye başladı. Bir zamanlar komik bir olaya şahit olduğunda koyuverdiği keyifli kahkahalarıydı bunlar.</p>

    <p class="normal">Sürekli, “Baba, baba, yirmi bin frankı nasıl söylediğini işittin mi?” diye tekrarlıyordu.</p>

    <p class="normal">Neşesi de gözyaşları kadar çabuk harekete geçen Annecik, damadının öfkeden kudurmuş halini, onları aşağılayan sözlerini, kendisi tarafından baştan çıkarılmış bir kıza zaten kendisine ait olmayan bir paranın bağışlanmasını şiddetle reddedişini hatırlayıp, Jeanne’ın iyi kalpliliğinden bir kez daha mutluluk duyarak gözlerini yaşlarla dolduran o patlamalı kahkahalarıyla sarsılmaya başladı. Bunun üzerine baron da salgına katıldı, üçü birlikte, geçmişteki güzel günlerde olduğu gibi karınlarına ağrılar saplanana kadar güldüler.</p>

    <p class="normal">Biraz sakinleştiklerinde Jeanne şaşkınlığını ifade etti: “Garip değil mi, bütün bunlar beni etkilemiyor artık. Onu bir yabancı gibi algılıyorum. Karısı olduğuma bile inanamıyorum. Görüyorsunuz onun... onun... onun nezaketsizlikleri bile eğlendiriyor beni.”</p>

    <p class="normal">Nedenini çok da bilmeden birbirlerine sarıldılar. Kalpleri sevgiyle dolmuş, gülümsüyorlardı.</p>

    <p class="normal">İki gün kadar sonra, öğle yemeğinden kalkan Julien atla gezintiye çıktığında, yirmi iki yirmi beş yaşlarında, düzgün ütülenmiş, düğmeleri boynuna kadar iliklenmiş, kolları kabarık yepyeni bir mavi gömlek giymiş iri yarı bir delikanlı, sabahtan beri orada bekliyormuş gibi gizlice çitleri aşıp içeri girdi, Couillard çiftliği boyunca sessizce ilerledi, şatonun arkasından dolaştı ve şüpheli adımlarla çınarın altında oturmakta olan barona ve iki kadına yaklaştı.</p>

    <p class="normal">Onu fark ettiklerinde kasketini çıkardı ve sıkıntılı bir yüz ifadesiyle selam vererek yaklaşmaya devam etti.</p>

    <p class="normal">Sesini işitebilecekleri kadar yakına geldiğinde karmakarışık bir şeyler gevelemeye başladı: “Hizmetçiniz, Sayın Baron, bayan ve yanındaki.” Sonra ona kimse cevap vermeyince kendini tanıttı: “ Désiré Lecoq benim.”</p>

    <p class="normal">Bu ad da onlara bir şey ifade etmiyordu. Baron sordu: “Ne istiyorsunuz?”</p>

    <p class="normal">Bunun üzerine delikanlı durumunu açıklama zorunluluğu karşısında iyiden iyiye eğretileşti. Başını yere eğip, ara sıra gözlerini şatonun çatısına kaldırarak, kasketi elinde gevelemeye başladı: “Rahip bana olayla ilgili birkaç söz etti...” Sonra fazla ileri gitme ve bu işten sağlayacağı kazancı tehlikeye atma endişesiyle sustu.</p>

    <p class="normal">Baron anlamamış, sormaya devam ediyordu: “Hangi olay? Ben bilmiyorum.”</p>

    <p class="normal">Bunun üzerine öteki, sesini iyice alçaltarak açıkladı: “Hizmetçiniz.... Rosalie’nin çeyizi meselesi.”</p>

    <p class="normal">Konuyu anlayan Jeanne ayağa kalktı ve bebeği kollarında uzaklaştı. Baron, “Oturun!” diyerek kızının kalktığı sandalyeyi işaret etti.</p>

    <p class="normal">Köylü, “Siz dürüst bir insansınız” diye mırıldanarak oturdu. Sonra söyleyecek başka sözü yokmuş gibi beklemeye başladı. Oldukça uzun bir sessizliğin ardından, nihayet konuşmaya karar verdi ve bakışlarını masmavi gökyüzüne kaldırarak: “Bu mevsim için hava güzel sayılır. Ekinler için iyi olacak” dedi. Yeniden sustu.</p>

    <p class="normal">Baron sabırsızlanıyordu, aniden kuru bir ifadeyle asıl soruyu sordu: “Peki, Rosalie’yle evlenecek kişi siz misiniz?”</p>

    <p class="normal">Delikanlı tekrar endişeli bir tavır takındı. Normandiyalı kurnazlığı işe yaramamıştı. Savunmaya geçip, daha canlı bir sesle cevap verdi: “Duruma göre, belki evet, belki hayır. Duruma göre.”</p>

    <p class="normal">Baron bu kararsızlıktan rahatsız olmuştu: “Lanet olsun! Doğru dürüst cevap verin: Buraya bunun için geldiniz değil mi? Evet mi hayır mı?”</p>

    <p class="normal">Ne yapacağını bilemeyen adam gözlerini yerden kaldıramıyordu: “Rahibin söyledikleri doğruysa onu alırım, Bay Julien’in söyledikleri doğruysa almam” dedi.</p>

    <p class="normal">“Bay Julien ne dedi size?”</p>

    <p class="normal">“Bay Julien bin beş yüz frank alacağımı söyledi, oysa rahip yirmi bin franktan söz etmişti. Yirmi bin frank için evlenirim ama bin beş yüz frank için istemem.”</p>

    <p class="normal">O ana kadar koltuğuna gömülüp kalan barones köylünün sıkıntı içindeki hali karşısında sessiz sessiz gülmeye başladı. Köylü memnuniyetsiz bir ifadeyle, göz ucuyla ona bakıyor, kadının neşesine bir anlam veremeden bekliyordu.</p>

    <p class="normal">Bu pazarlıktan rahatsız olan baron kısa kesti: “Rahibe Barville Çiftliği’ni alacağınızı söyledim. Çiftlik yaşadığınız sürece sizin olacak, sonra çocuğa miras kalacak. Çiftlik yirmi bin frank değerindedir. Benim söyleyeceklerim bu kadar. Evet mi hayır mı?”</p>

    <p class="normal">Adam çekingen ama memnun gülümsedi ve birden çenesi düştü: “Oh! Bu durumda hayır demem. Beni rahatsız eden konu buydu. Rahip olaydan söz ettiğinde hemen evet dedim, anlaştık, kendi kendime ben Sayın Baron’u memnun edersem, o da karşılığını verecektir diyordum. Doğru değil mi? İnsan iyilik yaparsa iyilik bulur. Karşılığını her zaman alır. Ama Bay Julien beni görmeye geldi, bin beş yüz franktan söz etti. Bana, ‘Had bilmek lazım’ dedi. Size bunu söylemek için gelmedim, size güveniyordum ama işin aslını öğrenmek istedim. Sıkı dostluklar iyi anlaşmalardan doğar ancak, değil mi Sayın Baron?..”</p>

    <p class="normal">Adamı durdurmak gerekiyordu. Baron sordu: “Ne zaman evlenmeyi düşünüyorsunuz?”</p>

    <p class="normal">Bunun üzerine adam aniden çekingenleşti, utanmaya başladı. Sonunda tereddüt içinde: “Bana bir belge verecek misiniz?”</p>

    <p class="normal">Bu kez baron kızdı: “Allah belanı versin! Evlilik cüzdanınız olacak ya! Ondan iyi belge mi olur?”</p>

    <p class="normal">Köylü ısrar etti: “Ama bu arada bir anlaşma imzalayabiliriz, hayatta ne olacağı belli olmaz.”</p>

    <p class="normal">Baron konuşmaya son vermek için ayağa kalktı: “Evet ya da hayır cevabınızı bekliyorum, hem de hemen. İstemiyorsanız söyleyin, başka bir aday daha var” dedi.</p>

    <p class="normal">Bir rakip korkusu kurnaz Normandiyalı’yı çılgına çevirdi. Kararını hemen verdi ve inek satın aldığı zamanlarda yaptığı gibi elini uzattı: “Tokalaşalım Sayın Baron, anlaştık. Couillon’un sözü sözdür.”</p>

    <p class="normal">Baron adamın elini sıktıktan sonra seslendi: “Ludivine!” Aşçı pencereden başını uzattı: “Bir şişe şarap getir bize.” Yapılan anlaşmayı ıslatmak için kadeh tokuşturdular. Sonunda delikanlı neşeli adımlarla uzaklaştı.</p>

    <p class="normal">Bu ziyaretten Julien’e söz edilmedi. Sözleşme büyük bir gizlilikle hazırlandı ve kâğıtların hazır olmasını takip eden ilk Pazartesi sabahı düğün gerçekleşti.</p>

    <p class="normal">Kilisede, yeni evli çiftin arkasından yürüyen bir komşu, servet sözünün güvencesi olan bebeği taşıyordu. Bölgede kimse olaya şaşırmadı. Aksine, Désiré Lecoq’a imreniyorlardı. Doğuştan şanslı olduğundan, hep dört ayak üstüne düştüğünden söz ediyorlardı.</p>

    <p class="normal">Julien bir gün kayınvalidesi ve kayınpederinin Peuples’de geçirdikleri süreyi kısa kesmelerine neden olan korkunç bir olay çıkardı. Jeanne gidişlerinden çok büyük bir üzüntü duymamıştı çünkü Paul artık onun için bitmek tükenmek bilmeyen bir mutluluk kaynağı haline gelmişti.</p>
  </div>

  <div class="calibre1" id="calibre_pb_18"></div>
</body>
</html>
