<html xmlns="http://www.w3.org/1999/xhtml">
	<head>
		<title>1-6</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:38301686-520f-448b-9a99-6e7640435402" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="anabaslik" id="_idParaDest-7" xml:lang="en-GB">Kadınsız Erkekler  </p>
			<p class="paragraf"><span class="CharOverride-20">  </span></p>
			<p class="paragraf"><span class="CharOverride-20">Çalan telefonla uyandığımda saat gece yarısı biri geçiyor. Sanki birisi, o acımasız bağlantı gerecini kullanarak dünyayı yok etmeye çalışıyormuş gibi şiddetli bir ses işitiliyor. İnsanlığın bir bireyi olarak bunu durdurmam gerek diye düşünüyorum; hemen yataktan kalkıp oturma odasına geçip ahizeyi kaldırıyorum.   </span></p>
			<p class="paragraf"><span class="CharOverride-20">Bir erkek alçak sesle bana bir haber veriyor; bir kadın bu dünyadan göçmüş. Sesin sahibi kadının eşi. En azından o öyle olduğunu söyledi. Karısı geçen hafta çarşamba günü canına kıymış. O da, ne olursa olsun bana bu haberi vermesi gerektiğini düşünmüş. </span><span class="CharOverride-23">Ne olursa olsun</span><span class="CharOverride-20">. Ses tonunda, duyabildiğim kadarıyla, duygudan eser yoktu. Sanki telgraf için yazılmış bir metni okuyor gibiydi. Sözcükler art arda, duraklamaksızın çıkıyordu ağzından. Sade bir duyuru. Süsten yoksun gerçeklik. Nokta.  </span></p>
			<p class="paragraf"><span class="CharOverride-20">Peki onun söylediklerine karşılık ben ne demiştim acaba? Dudaklarımdan bir şeyler dökülmüştü ama tam olarak ne dediğimi anımsamıyorum. Her ne ise, sonrasında bir süre sessizlik oldu. Sanki ikimiz birdenbire caddenin ortasında açılıvermiş geniş ve derin bir çukurun iki ucundan aşa</span><span class="CharOverride-20">ğıya ba­kıyormuşuz gibi bir sessizlik. Derken o başka bir ş</span><span class="CharOverride-20">ey söylemeden kapattı telefonu, narin bir sanat eserini yer</span><span class="CharOverride-20">e n</span><span class="CharOverride-20">a</span><span class="CharOverride-20">zikçe bır</span><span class="CharOverride-20">akır g</span><span class="CharOverride-20">ibi. </span><span class="CharOverride-20">Kalakaldım bir süre, elimde </span><span class="CharOverride-20">ahize, </span><span class="CharOverride-20">üze­­</span><span class="CharOverride-20">ri</span><span class="CharOverride-20">m­de beyaz tişört ve altımda mavi </span><span class="CharOverride-12" xml:lang="tr-TR">boxer </span><span class="CharOverride-20">şortla.  </span></p>
			<p class="paragraf"><span class="CharOverride-20">Beni nereden tanıyordu? Acaba o, kocasına adımı verirken “eski sevgilim” mi demişti? Bunu neden yapsındı ki? Peki ya telefon numaramı bilmesine ne demeli? (Rehberde kayıtlı değildi numaram.) Her şeyden önce, </span><span class="CharOverride-23">neden beni aramıştı </span><span class="CharOverride-20">acaba? Neden özellikle bana karısının öldüğünü bildirmek durumundaydı? Karısının vasiyetinde bu yönde bir istek olamazdı. Onunla birlikteliğimizin üzerinden çok uzun yıllar geçmişti çünkü. Ayrıldıktan sonra da yüz yüze görüşmek bir yana telefonda bile konuşmamıştık.   </span></p>
			<p class="paragraf"><span class="CharOverride-20">Aslında tüm bunların hiçbir önemi yoktu. Asıl sorun, kocasının bana hiçbir açıklamada bulunmamış olmasıydı. Adam, karısının intihar ettiğini bana bildirmek zorunda olduğunu hissederek bir şekilde telefon numaramı bulmuştu. Ancak bana ayrıntılardan söz etme gereği duymamıştı. Beni, bilmekle bilmemek arasında, belirsizlik içinde bırakmak istemiş olmalıydı. Neden acaba? Bana bir şey mi düşündürmek istiyordu?  </span></p>
			<p class="paragraf"><span class="CharOverride-20">Ne düşünmemi istiyordu ki?  </span></p>
			<p class="paragraf"><span class="CharOverride-20">Bilmiyordum. Düşündükçe soru işaretlerinin sayısı daha da artıyordu sadece; bir çocuğun defterine gelişigüzel art arda ıstampayla resim basması gibi.   </span></p>
			<p class="paragraf"><span class="CharOverride-20">İşte bu yüzden onun neden intihar ettiği, yaşamına nasıl son verdiği hakkında şimdi bile bir fikrim yok. Araştırmamın da bir yolu yok. Nerede oturduğunu bilmek şöyle dursun onun evlenmiş olduğundan bile haberim yoktu. Dolayısıyla yeni soyadını da bilmiyordum (adam telefonda adını söylememişti). Acaba ne kadar zamandır evliydiler? Çocuğu (ya da çocukları) var mıydı?  </span></p>
			<p class="paragraf"><span class="CharOverride-20">Kocasının telefonda söylediklerinin doğruluğunu tereddütsüz kabul etmiştim. Şüphe uyandıracak bir durum yoktu. Benimle ayrıldıktan sonra yaşamına devam etmiş, (muhtemelen) bir adama âşık olup onunla evlenmiş ve geçen hafta çarşamba günü bir sebepten dolayı bir şekilde yaşamına son vermişti. Adamın sesinde ölülerin dünyasıyla derinden bağlantılı bir şeyler vardı. Gecenin sükûnetinde işitebilmiştim o canlı bağı. Sımsıkı çekilmiş ipin gerginliğini, o keskin parlaklığı görebilmiştim. Bu anlamda –bir kastı olup olmadığı bir tarafa– gece yarısı saat biri biraz geçe telefon etmesi, adam için doğru bir seçimdi. Öğleden sonra saat birde aramış olsa, bu denli etkisi olmazdı. Nihayet ahizeyi elimden bırakıp yatağa döndüğümde eşim uyanmıştı.   </span></p>
			<p class="paragraf"><span class="CharOverride-20">“Telefon kimdendi? Biri mi ölmüş?” diye sordu.  </span></p>
			<p class="paragraf"><span class="CharOverride-20">“Kimsenin öldüğü yok. Yanlış numara” diye yanıtladım onu, son derece uykulu, ağır bir sesle.  </span></p>
			<p class="paragraf"><span class="CharOverride-20">Karım dediğime kanmadı kuşkusuz. Benim sesime de ölünün izi sinmişti çünkü. Yeni ölenin neden olduğu titreşim, güçlü bir bulaşıcılık taşır, ince bir telefon hattından geçerek sözcüklerde sese dönüşür ve tüm dünyayı bu titreşime uydurur. Fakat karım başka bir şey söylemedi. Işığı kapatıp yatağımıza uzandık, karanlıktaki sükûnete kulak vererek ayrı ayrı düşüncelere daldık.  </span></p>
			<p class="paragraf20">  </p>
			<p class="paragraf"><span class="CharOverride-20">O kadın bugüne değin ilişkide bulunduğum kadınlar içinde, kendi eliyle ölüme gitmeyi seçen üçüncü kişiydi. Düşününce, aslında uzun uzun düşünmeye de gerek yok ama, bu ciddi bir rakamdı. Benim için inanması güçtü çünkü çok sayıda kadınla birlikte olmamıştım. Neden bu kadınlar daha gencecikken, art arda son vermişlerdi yaşamlarına, neden son vermek </span><span class="CharOverride-23">zorunda kalmışlardı</span><span class="CharOverride-20">, hiç anlamıyorum. Benim yüzümden değildir umarım. Bunun bir parçası olmayı istemem, beni şahit olarak ya da kayıt memuru gibi düşünmelerini de. Gerçekten istemem bunu. Ve nasıl desem ki, o, yani üçüncü kadın (adını bilmeyince ondan söz etmek güç oluyor, bu yüzden ona geçici olarak M diyeceğim) nasıl düşünürsem düşüneyim, kesinlikle intihar edecek karakterde biri değildi. Dahası, M her zaman dünyanın güçlü kuvvetli denizcileri tarafından korunmuş, gözetilmiş olmalıydı.   </span></p>
			<p class="paragraf"><span class="CharOverride-20">M nasıl bir kadındı, onunla ne zaman, nerede tanıştık, neler yaptık, bunlar hakkında somut şeyler söyleyemem. Hoş görün lütfen, durum açığa çıkarsa, gerçek anlamda pek çok sıkıntı yaşanabilir. Akrabalarından (henüz) hayatta olanlar rahatsızlık duyabilir. Bu yüzden ben burada, “Bir zamanlar onunla çok yakın bir ilişki yaşamıştık ama bir gün bir sebepten dolayı ayrıldık” dışında bir şey yazamam.   </span></p>
			<p class="paragraf"><span class="CharOverride-20">Diyelim ki M ile on dört yaşındayken tanıştım. Aslında öyle değil ama burada öyle olduğunu düşüneceğim. On dört yaşında ortaokulda karşılaşmıştık. “Biyoloji” dersinde olduğumuzdan eminim. Ammonit miydi, koelakant mı, hangisiydi emin olamasam da konu fosillerdi şüphesiz. O, yan sıraya oturmuştu. Ben, “Silgimi unutmuşum, fazla varsa ödünç verir misin?” diye sorunca, silgisini ikiye bölüp bir parçasını bana vermişti. Ben de işte tam o anda sözün tam anlamıyla ona ilk görüşte âşık olmuştum. O güne değin gördüğüm kızlar arasında en güzeliydi. En azından o zaman için öyleydi. Aslında ben M’yi öyle düşünmek istiyorum. İlk karşılaşmamız ortaokulda bir derste olmuştu. Ammonit midir, koelakant mıdır, her ne ise onun sayesinde usulca, karşı konulamaz bir şekilde, bir araya gelmiştik. Bu şekilde düşününce, her şey daha inandırıcı oluyor çünkü.  </span></p>
			<p class="paragraf"><span class="CharOverride-20">On dördümde, son derece sağlıklıydım; ılık batı rüzgârı her estiğinde ereksiyon olmaya uygun bir yaştaydım. Ancak M’den hiç tahrik olmadım. Batı rüzgârının önünü kesiyordu çünkü. Hayır, sadece batı rüzgârının değil, her yönden esen rüzgârların önünü kesecek kadar harikulade biriydi o. Bu denli harikulade bir kızın önünde iğrenç bir şekilde ereksiyon olmam mümkün müydü hiç? Bana bu duyguyu yaşatan bir kıza hayatımda ilk kez rastlıyordum.  </span></p>
			<p class="paragraf"><span class="CharOverride-20">M ile ilk böyle karşılaştığımızı </span><span class="CharOverride-23">hissediyorum</span><span class="CharOverride-20">. Aslında pek de öyle değildi ama öyleymiş gibi düşününce olaylar birbirine daha iyi uyuyor. Ben on dört yaşındaydım, o da on dört yaşındaydı. Bu bizim için gerçekten uygun bir karşılaşma yaşıydı. Biz </span><span class="CharOverride-23">aslında</span><span class="CharOverride-20"> bu şekilde tanışmalıydık.</span><span class="CharOverride-23">  </span></p>
			<p class="paragraf"><span class="CharOverride-20">Ancak M, birdenbire ortadan kayboldu. Nereye gitmiş olabilirdi? Artık onu göremiyordum. Bir şeyler olmuştu; ben başka bir yöne bakarken, o çekip bir yerlere gitmişti. Az öncesine kadar gözümün önündeyken, tekrar baktığımda, orada değildi. Olasılıkla açıkgöz bir denizciye kapılıp, Marsilya ya da Fildişi Sahilleri gibi bir yerlere götürülmüştü. Benim gönül kırgınlığım onların gittiği denizden, dev mürekkepbalıklarının, deniz ejderlerinin bulunduğu denizlerden daha derindi. Kendimden büsbütün nefret eder olmuştum. Hiçbir şeye inanamaz hale gelmiştim. Bu nasıl olurdu!? M’yi o kadar sever, ona o kadar çok önem verip o kadar ihtiyaç duyarken, nasıl olmuştu da başımı başka bir yöne çevirebilmiştim ben?  </span></p>
			<p class="paragraf20">  </p>
			<p class="paragraf"><span class="CharOverride-20">Diğer bir deyişle, M, o günden sonra başka başka yerlerde bulunuyor, başka başka yerlerde görülüyor. O, birçok yere, birçok zamana ve birçok insana karışmış halde. Bunu anlayabiliyorum. Bana verdiği yarım silgiyi poşete koyup özenle saklamıştım, adeta bir tılsım gibi. Yön gösteren bir pusula gibi. Eğer o yarım silgi cebimde olursa, bu dünyanın bir yerlerinde, bir gün M’yi mutlaka bulabilirdim; buna inanıyordum. O, denizcilerin bildik tatlı sözlerine kanıp, büyük bir gemiye bindirilip uzak diyarlara götürülmüştü. O hep bir şeylere inanmak isteyen biriydi çünkü. Yepyeni silgisini hiç düşünmeden ikiye bölüp yarısını veren kişiydi o.  </span></p>
			<p class="paragraf"><span class="CharOverride-20">Ben birçok yerden, birçok insandan onunla ilgili az çok bilgi kırıntıları elde etmeye çalışıyorum. Elbette bu yaptığım sadece kırıntıları toplamaktan ibaret kalıyor.</span><span class="CharOverride-20"> Ne kadar çok toplarsan topla, kırıntı kırıntıdır sonuçta. Onun özü hep bir serapmış gibi kaçıp gidiyor benden. Ve ufuğun sınırı yok, karada da denizde de. Onun peşinden gidiyorum; Mumbai’ye, Cape Town’a, Reykjavik’e ve sonra Bahamalar’a. Her liman şehrini dolaşıyorum. Ama ben tam onun bulunduğu yere vardığımda, o artık orada olmuyor. Sıcaklığı azıcık da olsa hissediliyor dağınık yatakta. Boynuna doladığı burgaç desenli fular, sandalyenin sırtına asılı kalmış. Okumakta olduğu kitap masanın üzerinde, sayfaları açık halde yüzüstü bırakılmış. Lavaboda henüz kurumamış jartiyeri asılı. Ama o yok. Dünyanın en açıkgöz denizcileri benim varlığımın kokusunu alıp bir anda ortadan kayboluyorlar. Tabii ki ben o sırada artık on dört yaşında değilim. Bedenim bronzlaşmış ve daha sert biriyim. Sakalım gür, hem artık metafor ile teşbihi birbirinden ayırabilecek durumdayım. Ama benim bir parçam hâlâ hiç değişmedi, on dört yaşında kaldı. Sonsuza dek on dört yaşında kalacak halimle, nazik batı rüzgârı cinsel organıma hafifçe temas ederken sabırla bekliyorum. Bu batı rüzgârının estiği yerde mutlaka M de olmalı.   </span></p>
			<p class="paragraf"><span class="CharOverride-20">Bence M böyle biriydi.  </span></p>
			<p class="paragraf"><span class="CharOverride-20">O, bir tek yerde rahat edebilen bir kadın değildi.  </span></p>
			<p class="paragraf"><span class="CharOverride-20">Ne var ki, kendi eliyle yaşamına son verecek biri de değildi. </span><span class="CharOverride-20">  </span></p>
			<p class="paragraf20">  </p>
			<p class="paragraf"><span class="CharOverride-20">Burada ne demeye çalışıyorum acaba, aslında kendim de bilmiyorum. Galiba gerçek olmayan şeyleri yazmaya uğraşıyorum. Ama gerçek olmayan şeyleri yazmak, ayın arka yüzünde buluşmak için birisiyle sözleşmeye benziyor. Etraf zifiri karanlık ve ortada görünür hiçbir işaret yok. Dahası engin mi engin bir yer. Söylemeye çalıştığım şey, bir şekilde M’nin benim on dört yaşındayken </span><span class="CharOverride-23">âşık olduğum kişi olması gerektiği</span><span class="CharOverride-20">. Ne var ki, gerçekte benim ona âşık olmam çok daha sonrasındaydı ve ona âşık olduğumda o (ne yazık ki) artık on dört yaşında değildi. Biz yanlış zamanda birlikte olmuştuk. Buluşma gününü karıştırır gibi; saat ve yer uyuyordu ama günü farklıydı.   </span></p>
			<p class="paragraf"><span class="CharOverride-20">Ancak M’nin içinde on dört yaşındaki o kız çocuğu hâlâ yaşamaktaydı. O kız çocuğu bir bütün olarak –kesinlikle sadece bir parçası değil– onun içindeydi. Dikkatli bakınca M’nin içindeki bir görünüp bir kaybolan o kız çocuğunu açıkça görebilmiştim. Benimle çıktığı sırada, benim yüreğime hem büyümüş hem de bir kız çocuğu haliyle girmişti. O kendi ne zaman isterse hep böyle gidip geldi ve ben de onu bu haliyle seviyordum. Sımsıkı sımsıkı sarılıyordum ona, neredeyse canını yakacak kadar aşırı bir güçle. Ama elimde değildi, yapmadan duramıyordum; bir yere gitmesin istiyordum.  </span></p>
			<p class="paragraf"><span class="CharOverride-20">Yine de onu bir kez daha kaybedeceğim zaman gelmişti. Nasıl gelmesindi? Dünyanın tüm denizcilerinin gözü ondaydı. Onu tek başıma korumam mümkün değildi. Herkesin bir anlığına da olsa gözlerini başka tarafa çevirdiği olur. Uyumak zorundasınızdır, tuvalete gitmek zorundasınızdır; küveti yıkamanız gerekir. Soğan doğrar, fasulye ayıklarsınız. Araba lastiğinin havasını kontrol etmek gerekir. Bunun gibi durumlarda onunla ayrı düşüyorduk. Daha doğrusu o beni bırakıp gitmişti. Bu işe denizcilerin gölgesi düşmüştü kuşkusuz. Bina duvarına düzgünce yayılan koyu, kendi kendini kontrol eden bir gölgeydi bu. Küvet temizlemek, soğan doğramak veya lastiğin havasını kontrol etmek gibi günlük işler, denizcilerin koyu gölgelerini dağıtıyordu, tıpkı yere düşerek etrafa saçılan raptiyeler gibi dağılıyordu gölge.	  </span></p>
			<p class="paragraf"><span class="CharOverride-20">O gidince ne kadar ıstırap çektiğimi, ne kadar dibe battığımı kim bilebilir? Elbette, kimsenin bilmesi mümkün değil, ben bile hatırlamakta zorlanıyorum. Ne kadar acı çekmiştim? Yüreğim ne kadar sızlamıştı? Üzüntüyü kolayca, doğru biçimde ölçebilecek bir cihaz olsaydı dünyada keşke. O zaman üzüntüyü rakamlarla ifade ederek sonra hatırlamak üzere bir kenara kaydedebilirdik. Bu cihaz avuç içine sığacak büyüklükte olsa, daha ne isterdim. Araba lastiğinin havasını her kontrol ettiğimde, bunu düşünürken buluyorum kendimi.   </span></p>
			<p class="paragraf20">  </p>
			<p class="paragraf"><span class="CharOverride-20">Ve o öldü. Gece yarısı gelen telefonda alıyorum bu haberi. Yeri, yöntemi, sebebi, gayesi, bunlar benim için tam bir sırdı; M yaşamına kendi eliyle son vermeye karar vermiş, bunu gerçekleştirmişti. Sonra bu gerçek dünyadan (muhtemelen) sessizce çekilmişti. Dünyadaki tüm denizciler kurnaz ayartmalara kalkışsalar da, M’yi öbür dünyadan kurtarmak –ya da kaçırmak gibi bir şey– artık imkânsız. Gece yarısı kulak kesilirseniz, siz de denizcilerin uzaktan gelen ağıtlarını duyabilirsiniz.   </span></p>
			<p class="paragraf"><span class="CharOverride-20">Onun ölümüyle birlikte ben de on dört yaşındaki halimi sonsuza değin yitirdiğim duygusuna kapılıyorum. Beyzbol takım formasının sırt numarasını ebediyen kaybetmek gibi, benim yaşamımdan da on dört yaşındaki parçam,</span><span class="CharOverride-20"> kökleriyle birlikte sökülüp götürülüyor ve bir yerlerde sağlam bir sandığa konup üzerine karmaşık bir kilit takılarak denizin dibine atılıyor. Artık bir milyar yıl onun kapağı açılmayacaktır. Ammonit ve koelakantlar onu sessizce koruyacaklar. Hoş batı rüzgârının esmesi de artık tamamıyla kesildi. Dünyanın tüm denizcileri onun ölümünden sonra yastalar, dünyanın tüm denizcilerine karşı.   </span></p>
			<p class="paragraf"><span class="CharOverride-20">M’nin ölüm haberini aldığımda, kendimi dünyanın en yalnız ikinci erkeği olarak duyumsadım. Dünyanın en yalnız birinci erkeğinin onun kocası olduğuna şüphe yok. Sıramı ona bırakıyorum. Onun nasıl biri olduğunu bilmiyorum. Kaç yaşında olduğu, ne iş yaptığı ya da bir işle uğraşıp uğraşmadığı hakkında hiçbir fikrim yok. Onun hakkında bildiğim yegâne şey sesinin az çıkıyor olması. Ama sesinin az çıkması, onun hakkında hiçbir somut bilgi sağlamıyor bana. O bir denizci mi? Yoksa denizcileri sevmeyen birisi mi? Eğer ikincisi ise o da benim gibilerden demektir. Eğer ilki ise ... Yine de ona sempati duyuyorum. Onun için elimden bir şey gelse keşke.   </span></p>
			<p class="paragraf"><span class="CharOverride-20">Ne var ki benim, eski kız arkadaşımın eşine ulaşabilme imkânım yok. Onun ne adını ne de adresini biliyorum. Belki de adını da adresini de çoktan yitirmiştir, ne de olsa o dünyanın en yalnız erkeği. Gezintimin ortasında tekboynuz heykelinin önüne oturup (her zamanki gezinti parkuruma bu tekboynuz heykelinin bulunduğu park da dahildir), fıskiyeden fışkıran soğuk suyu izleyerek o adamı düşünüyorum sık sık. Dünyanın en yalnız erkeği olmanın nasıl bir şey olduğunu hayal ediyorum kendimce. Dünyanın en yalnız ikinci erkeği olmanın ne olduğunu zaten biliyorum. Ama dünyanın en yalnız erkeği olmak nasıl bir şey, işte onu bilmiyorum. Dünyanın en yalnız erkeği olmakla ikinci en yalnız erkeği olmak arasında derin bir uçurum var. Muhtemelen. Sadece derin değil aynı zamanda ürkütücü bir genişlikte. Bu uçurumu bir ucundan diğerine atlayarak geçmek mümkün değil; o kadar geniş ki bir uçtan diğerine uçarken gücü tükenip yarı yolda dibe düşen kuşların cesetlerinden yüksek bir dağ oluşturacak kadar.   </span></p>
			<p class="paragraf"><span class="CharOverride-20">Bir gün aniden sen de </span><span class="CharOverride-12" xml:lang="tr-TR">kadınsız </span><span class="CharOverride-23">erkekler</span><span class="CharOverride-12" xml:lang="tr-TR">den</span><span class="CharOverride-20"> olacaksın. O gün en ufak bir uyarı, küçücük bir ipucu vermeden; önsezi olarak hissettirmeden ya da içine doğmadan; kapını çalmadan, öksürerek haber vermeden; hiç beklemediğin bir anda seni bulacak. Bir köşeyi döndüğünde, aslında çoktan oraya </span><span class="CharOverride-23">varmış olduğunu </span><span class="CharOverride-20">anlayacaksın. Ama geriye dönmek mümkün olmayacak. O köşeyi bir kez dönünce, orası artık senin için mümkün olan tek dünya olacak. O dünyada sen kadınsız </span><span class="CharOverride-23">erkekler</span><span class="CharOverride-12" xml:lang="tr-TR">den</span><span class="CharOverride-20"> biri olarak anılacaksın, hep bu soğuk çoğul eki ile.   </span></p>
			<p class="paragraf"><span class="CharOverride-20">Kadın</span><span class="CharOverride-14" xml:lang="tr-TR">sız</span><span class="CharOverride-12" xml:lang="tr-TR"> </span><span class="CharOverride-14" xml:lang="tr-TR">erkeklerden</span><span class="CharOverride-20"> o</span><span class="CharOverride-14" xml:lang="tr-TR">lmanı</span><span class="CharOverride-20">n ne kadar üzücü, ne kadar yürek sızlatan bir şey olduğunu ancak kadınsız erkekler anlayabilir. Harikulade batı rüzgârını kaybetmeyi. On dört yaşının sonsuza değin –bir milyar yıl ya da sonsuza yakın bir zaman kadar– senden alınmasını. Uzaklardaki denizcilerin melankolik, acıklı şarkılarını dinlemeyi. Ammonit ve koelakantlarla birlikte denizin karanlık dibinde gizlenmeyi. Gece yarısı saat biri biraz geçe birisinin evine telefon etmeyi. Gece yarısı saat biri biraz geçe birisinden telefon gelmesini. Bilmekle bilmemek arasında,</span><span class="CharOverride-20"> tercihine göre seçtiğin bir noktada hiç tanımadığın biriyle buluşmayı. Araba lastiğinin havasını kontrol ederken kuru caddeye gözyaşı dökmeyi.   </span></p>
			<p class="paragraf"><span class="CharOverride-20">Her neyse, ben o tekboynuz heykelinin önünde oturup M’nin kocasının en kısa zamanda kendine gelmesi için dua ediyorum. Gerçekten önemli olanı –bizler onu tesadüfen “öz” olarak anıyorsak da– unutmaması, ama onunla bağlantılı diğer yaşanmışlıkları bir an önce unutabilmesi için dua ediyorum. Hatta olanları unuttuğunu unutuverse, ne güzel olur. Bunu yürekten diliyorum. Dünyanın ikinci en yalnız erkeğinin, dünyanın en yalnız (ve hiç karşılaşmadığı) erkeğine sempati besleyip onun için dua ediyor olması; bu büyük bir şey değil mi?  </span></p>
			<p class="paragraf"><span class="CharOverride-20">O neden özellikle bana telefon etti acaba? Onu yargıladığım sanılmasın; sadece, basitçe –ya da şöyle söylemem daha uygun olabilir– temelde bu şüpheyi hâlâ içimde taşıyorum. Beni nereden biliyordu? Neden umursamıştı beni? Muhtemelen basit bir cevabı vardı bunların. M benim hakkımda, benimle ilgili </span><span class="CharOverride-23">her şeyi</span><span class="CharOverride-20">, eşine anlattığı içindi. Bundan başka bir neden düşünemiyorum. Benimle ilgili ona neler söylediğini tahmin bile edemiyorum. Geçmişteki sevgilisi olarak (kocasının yüzüne bakarak) söyleme zorunluluğu hissettiği ne gibi bir değer, ne gibi bir anlam yüklemişti acaba bana? Bu durumun onun ölümüyle ciddi bir ilişkisi var mıydı peki? Varlığım onun ölümünü bir şekilde etkilemiş miydi? Şu da olabilir, M belki de benim cinsel organımın biçiminin ne kadar güzel olduğunu kocasına söylemişti. Öğleden sonra hâlâ yataktayken penisimi beğeniyle izlerdi çünkü, Hint tacındaki efsanevi mücevheri sever gibi avucunun içine alarak. “Şekli harika” derdi. Gerçekten öyle mi, pek bilemiyorum.   </span></p>
			<p class="paragraf"><span class="CharOverride-20">Bundan dolayı mı M’nin kocası bana telefon açmıştı? Penisimin şekline gösterdiği saygıdan ötürü, gece yarısı saat biri biraz geçe. Yok daha neler! Böyle bir şey olamaz. Hem benim penisim, şöyle bir bakınca insanın yüzünde belli belirsiz bir hayal kırıklığı yaratan bir şey. Daha net söylersem, normal bir penis. Hatırladığım kadarıyla, M’nin estetik algısı eskiden beri beni düşündürürdü. Diğer insanlardan oldukça değişik, tuhaf bir değer yargısına sahipti çünkü o.  </span></p>
			<p class="paragraf"><span class="CharOverride-20">Sanırım (bunu ancak hayal edebilirim) ortaokuldaki sınıfta bana silgisinin yarısını verdiğini söylemişti kocasına. Bir art niyet olmadığını, kötü bir amaç da taşımadığını, son derece olağan, küçük bir hatıra olduğunu anlatmıştı. Kocasının bunu duyunca onu kıskandığını söylemeye gerek var mı? O zamana değin M bir sürü denizciyle birlikte olmuş olsa da, kendisinin değil benim silginin yarısını almış olmam yüzünden </span><span class="CharOverride-23">bitmek bilmeyen</span><span class="CharOverride-20"> keskin bir kıskançlık duyuyor olmalıydı. Bu da normal bir şey değil miydi zaten? Bir sürü güçlü kuvvetli denizci bunun yanında neydi ki? M ve ben on dört yaşındaydık, ben o zaman batı rüzgârının esmesiyle bile ereksiyon oluveriyordum. Böyle birisiyle silginin yarısını paylaşırsan sonrasında başına kötü şeyler gelebilir. Büyük bir hortumun önüne eski dökük barakaları koymak gibi bir şeydir bu.  </span></p>
			<p class="paragraf"><span class="CharOverride-20">Daha sonraları tekboynuz heykelinin önünden her geçişimde, bir süre orada oturup kadınsız erkekler hakkında düşüncelere dalmaya başladım. Neden orası? Neden tekboynuz? Belki de o tekboynuz da kadınsız erkeklerdendi. Neden derseniz, ben bugüne kadar hiç tekboynuz çifti görmedim de ondan. O –kesinlikle </span><span class="CharOverride-23">o</span><span class="CharOverride-20">– hep bir başına, sivri boynuzunu göğe doğru kaldırmış duruyor. Bizler onu, kadınsız erkeklerin temsilcisi, sırtlandığımız yalnızlığın sembolü yapmalıyız belki de. Bizler tekboynuzu model alan rozetlerimizi göğsümüze ve şapkamıza takıp dünyanın tüm caddelerinden usulca geçmeliyiz belki de. Müziksiz, bayraksız, konfetisiz halde. Sanırım (ben “sanırım” sözcüğünü aşırı kullanıyorum. Sanırım.).  </span></p>
			<p class="paragraf"><span class="CharOverride-20">Kadınsız</span><span class="CharOverride-14" xml:lang="tr-TR"> erkeklerden</span><span class="CharOverride-20"> biri olmak çok kolaydır; önce bir kadına tüm kalbinizle âşık olun, sonra o bir yerlere gitsin, hepsi bu. Çoğu durumda (sizin de bildiğiniz gibi) kadını alıp götürenler kurnazlıkta üzerlerine olmayan denizcilerdir. Tatlı dilleriyle kandırdıkları kadınları, onlar daha ne olup bittiğini anlamadan, Marsilya ya da Fildişi Sahilleri’ne götürüverirler. Buna karşın bizim elimizden bir şey gelmez. Bazen de, denizcilerle hiç ilgisi olmadan, o kadınlar kendi yaşamlarına son verirler. Bu durumda da bizim elimizden bir şey gelmez; hatta denizciler bile bir şey yapamazlar.  </span></p>
			<p class="paragraf"><span class="CharOverride-20">Hangi durum ol</span><span class="CharOverride-14" xml:lang="tr-TR">ursa olsun, sen bir şekilde kadınsız erkeklerden biri olursun. Göz açıp kapayıncaya dek. Bir kez kadınsız erkeklerden b</span><span class="CharOverride-20">iri olunca, o yalnızlığın rengi tüm tenine derinden işler. Açık renk kilimin üzerine dökülen kırmızı şarap lekesi gibi. Sen ne kadar donanımlı, ev işleri bilgisine sahip olursan ol, o lekeyi çıkarmak çok zahmetli bir iştir. Kilimin rengi zamanla biraz atsa da leke, muhtemelen sen son nefesini verinceye değin orada olduğu gibi duracaktır. O bir leke olarak özellik kazanacak, bazen bir leke olarak toplumsal ifade hakkına bile sahip olacaktır. Sen tenine işleyen rengin hafiften solmasıyla birlikte onun belirsiz sınırlarıyla yaşamaya devam edersin.   </span></p>
			<p class="paragraf"><span class="CharOverride-20">Böylesi bir dünyada sesin tınısı da farklıdır. Boğaz kuruması da farklıdır. Saçın uzaması da farklıdır. Starbucks’taki görevlinin hizmeti de farklıdır. Clifford Brown’ın solosu da değişik gelir kulağa. Metronun kapısının açılışı da farklıdır. Omotesando’dan Aoyama ikinci bölgeye kadar yürünen mesafe bile farklı duyumsanır. Sonrasında yeni bir kadınla karşılaşsan ve o kadın ne kadar harikulade bir kadın olsa da (hayır, ne kadar harikulade olursa o kadar çok) sen o andan itibaren o kadınları yitirecek olmayı düşünmeye başlarsın. Denizcileri andıran gölgeler, konuştukları yabancı dilin sesi (Yunanca mı? Estonca mı? Tagalogca mı?) seni rahatsız eder. Dünyadaki egzotik limanların adları seni korkutur. Nedeni ise senin kadınsız erkeklerin ne olduğunu çoktan biliyor olmandır. Sen açık renkli Acem halısısın, yalnızlık ise çıkmayan Bordeaux şarabının lekesi. Yalnızlığın Fransa’dan taşınmış, yaranın acısı Ortadoğu’dan gelmiştir. Kadınsız erkekler için, dünya çok geniş,</span><span class="CharOverride-20"> keskin ve ağır bir karışımdır, tıpkı ayın arka yüzü gibi.  </span></p>
			<p class="paragraf"><span class="CharOverride-20">M ile birlikteliğim yaklaşık iki yıl sürmüştü. O kadar da uzun bir zaman değildi bu. Ama zor geçen iki yıldı. Sadece iki yılcıktı demek de mümkün, iki uzun yıl da. Bu elbette bakış açısına göre değişir. </span><span class="CharOverride-23">Birlikte olmuştuk</span><span class="CharOverride-20"> desem de, ayda sadece iki ya da üç kez bir araya geliyorduk. Onun kendi koşulları, benim de kendi koşullarım vardı. Ve ne yazık ki biz o zaman artık on dört yaşında değildik. Ve koşullar sonunda ayırmıştı bizi, ondan ayrılmamak için ona ne denli güçlü sarılmış olsam da. Denizcilerin koyu karanlık gölgeleri bizi ayırmıştı, yere düşüp dağılan raptiyeler gibi.  </span></p>
			<p class="paragraf20">  </p>
			<p class="paragraf"><span class="CharOverride-20">M hakkında bugün bile net olarak hatırladığım şey, onun “asansör müziği” sevmesiydi. Asansör müziği dediğim Percy Faith, Mantovani, Raymond Lefèvre, Frank Chacksfield, Bill Vaughn ve onların tarzındaki müziklerdi. O bunlar gibi (bana göre) zararsız müzikleri kaçınılmaz şekilde çok seviyordu. Son derece sürükleyici yaylı çalgılar, keyif veren nefesli çalgılar, sessiz boşlukların bulunduğu metal çalgılar, yüreği adeta okşayan harpın sesi. Kesinlikle bozulmayan büyüleyici melodi. Şekerli pasta tadında güzel bir uyum, gereği kadar yankı veren ses kaydı.  </span></p>
			<p class="paragraf"><span class="CharOverride-20">Tek başıma araba kullanırken, rock ya da blues dinlerdim; “Derek and the Dominos,” Otis Redding ve The Doors’un şarkılarını. Ama M yanımdayken bunları </span><span class="CharOverride-23">kesinlikle</span><span class="CharOverride-20"> dinlettirmezdi. Bir düzine kadar asansör müziği kasedini koyduğu kesekâğıdını yanında taşır, art arda dinlerdi onları. Arabayla gezerken, Francis Lai’in “White Lovers”ının sözlerine eşlik ederek dudaklarını oynatırdı sessizce, hafif bir ruj sürdüğü o harikulade, seksi dudaklarını. On bine yakın asansör müziği kasedi vardı. Ve dünyadaki bu zararsız müzikler hakkında engin bir bilgisi. “Asansör Müziği Müzesi” açabilecek kadar.  </span></p>
			<p class="paragraf"><span class="CharOverride-20">Seks yaparken de asansör müziği çalardı. Ona sarılırken kim bilir kaç kez Percy Faith’in “A Summer Place” adlı şarkısını dinlemişimdir. Bunu açıkça söylemekten çekiniyorum ama bugün </span><span class="CharOverride-20">bile o parçayı dinleyince içimde cinsel istek uyanıyor; soluk alıp verişim sıklaşmaya başlıyor, yüzüme ateş basıyor. Dünyada Percy Faith’in “A Summer Place”inin giriş kısmını dinleyince cinsel arzusu uyanan tek erkek sanırım benim. Yoo, belki onun kocası da aynıdır. Onu da unutmamalıyım. Dünyada Percy Faith’in “A Summer Place”inin giriş kısmını dinleyince cinsel arzusu uyanan erkekler sanırım (beni de sayarsak) iki kişi kadardır. Bu şekilde düzelteyim. Evet, bu hali iyi şim</span><span class="CharOverride-20">di.   </span></p>
			<p class="paragraf"><span class="CharOverride-20">Boşluk.  </span></p>
			<p class="paragraf"><span class="CharOverride-20">“Benim böyle müzikleri sevmem var ya” demişti M bir gün, “aslında bir boşluk sorunu.”  </span></p>
			<p class="paragraf"><span class="CharOverride-20">“Boşluk sorunu mu?”  </span></p>
			<p class="paragraf"><span class="CharOverride-20">“Deme</span><span class="CharOverride-20">k istediğim, bu tür </span><span class="CharOverride-20">müzikleri</span><span class="CharOverride-20"> dinlerken hiçbi</span><span class="CharOverride-20">r şeyin b</span><span class="CharOverride-20">u­­lu</span><span class="CharOverride-20">nmadığ</span><span class="CharOverride-20">ı çok geniş bir uzamda olduğumu duyumsuy</span><span class="CharOverride-20">orum. Ora­­</span><span class="CharOverride-20">sı çok geniş ve sınırsız. Ne duvar, ne de tavan var. Orada hiçbir şey düşünmesem de oluyor, hiçbir şey söylemesem, hiçbir şey yapmasam da. Orada bulunuyorum sadece. Gözlerimi kapatıp, yaylıların güzel sesine bırakabiliyorum kendimi. Ne ateşim çıkıyor ne de üşüyorum; regl olmadığım gibi yumurtlama dönemi de söz konusu olmuyor. Orada her şey yalnızca çok güzel, dingin; miskinliğe yer yok. Bundan başka </span><span class="CharOverride-23">bir şey</span><span class="CharOverride-20"> istenmiyor.”  </span></p>
			<p class="paragraf"><span class="CharOverride-20">“Cennet gibi mi?”  </span></p>
			<p class="paragraf"><span class="CharOverride-20">“</span><span class="CharOverride-20">Evet” diye yanıtladı M, “cennette arka planda Percy Faith’i</span><span class="CharOverride-20">n par</span><span class="CharOverride-20">çaları çalıyordur muhakkak. Baksana, sırtımı biraz daha okşar mısın?”  </span></p>
			<p class="paragraf"><span class="CharOverride-20">“Olur. Elbette” diye yanıtladım.   </span></p>
			<p class="paragraf"><span class="CharOverride-20">“Sırt okşamakta çok beceriklisin sen.”  </span></p>
			<p class="paragraf"><span class="CharOverride-20">Ben ve Percy Faith, ona fark ettirmeden birbirimizin yüzüne bakıyoruz, dudaklarımızda hafif bir gülümsemeyle.  </span></p>
			<p class="paragraf20">  </p>
			<p class="paragraf"><span class="CharOverride-20">Ben elbette asansör müziklerini de yitiriyorum. Tek başına araba kullandığımda aklıma şu geliyor: Kırmızı ışıkta beklediğim sırada hiç tanımadığım bir kadın aniden bir ye</span><span class="CharOverride-20">rlerden çıkıp gelerek</span><span class="CharOverride-20"> kapıyı açıyor ve yan koltuğa kuruluyor, bir şey demeden, yüzüme dahi bakmadan. “A Summer Place”in olduğu kasedi arabanın CD çalarına sokmaya çalışıyor zorla. Bunu rüyamda da görüyorum. Tabii ki bu gerçekten olmuyor çünkü her şeyden önce artık bir kasetçalarım yok. Araba kullanırken USB kablosuyla bağladığım iPod’dan müzik dinliyorum, içinde ne Francis Lai ne de 101 Strings kaydı var kuşkusuz; Gorillaz, The Black Eyed Peas ise eksik olmuyor.  </span></p>
			<p class="paragraf"><span class="CharOverride-20">Bir kadını yitirmek, böyle bir şey işte. Ve bir zaman geliyor, bir kadını yitirmek, tüm kadınları yitirmek anlamına geliyor. Bizler böyle kadınsız erkeklere dönüşüyoruz. Bizler aynı şekilde Percy Faith, Francis Lai ve 101 Strings’i de yitirmiş oluyoruz, ammonit ve koelakantı da. Söylemeye gerek yok, ben onun büyüleyici sırtını da yitiriyorum. Henry Mancini’nin yönetimindeki orkestranın çaldığı “Moon River”ı dinlerken o yumuşak üç vuruşlu ritme eşlik ederek M’nin sırtını avcumun içiyle durmaksızın okşardım. </span><span class="CharOverride-23">Benim Huckleberry arkadaşım. Nehrin bükümünde bekliyoruz... </span><span class="CharOverride-20">Ama tüm bunların hepsi yok olup gitti. Geriye kalan eski bir silginin bölünmüş yarısı, uzaklardan duyulan denizcilerin hüzünlü şarkıları. Fıskiyede, başını göğe çevirip yalnızlığa boynuzunu kaldırmış tekboynuz.  </span></p>
			<p class="paragraf"><span class="CharOverride-20">M şimdi cennette –ya da ona benzer bir yerde– “A Summer </span><span class="CharOverride-20">Place”i dinliyor olmalı. O sınırsız, geniş yerde müzikle sarmalanmış olsun dilerim. Jefferson Airplane çalmasa bari (Tanrı o kadar zalim olabilir mi? Umarım değildir). Ve “A Summer Place”in pizzikato tarzında çalınan keman versiyonunu dinleyerek beni hatırlasa ne iyi olur. Ama o kadarını isteyemem. Bensiz olsa da, M’nin orada sonsuza değin asansör müziğiyle mutlu ve huzur</span><span class="CharOverride-20">lu yaşaması için dua ediyorum.  </span></p>
			<p class="paragraf"><span class="CharOverride-20">Kadınsız erkeklerden biri olarak, bunun için tüm yüreğimle dua ediyorum. Dua etmek dışında, elimden bir şey gelmiyor. Şimdilik. Sanırım.</span></p>
		</div>
	</body>
</html>