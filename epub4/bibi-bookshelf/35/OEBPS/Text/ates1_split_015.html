<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_12">BEŞİNCİ BÖLÜM<br class="chapter"/>
  GÖRÜŞME</h2>

  <p class="normal">1</p>

  <p class="normal">Geneviève Paris’te kaldı. İhtiyar Bouvri hâlâ hapisteydi. Croix-Rousse’daki dokuma atölyesinin yerinde Broché’nin fabrikasının tuğla yapıları yükseliyordu. Stock’un karısı iş ararken, geride kalan gençliğini, değerli sandığının üzerine oturarak kumaş parçalarından menekşeler ve papatyalar yaptığı günleri hatırladı. Lyon Valiliğinin yanındaki dükkânlar bu çiçekleri büyük bir istekle almışlardı.</p>

  <p class="normal">Geneviève aynı işe dönmeye karar verdi.</p>

  <p class="normal">Vaugirard sokağında yapma çiçekler üreten bir dükkân buldu. Şişman, iri gözlü, kocaman göğüslü bir Brötonyalı olan Bayan Stael’un da tecrübeli işçilere ihtiyacı vardı. Geneviève, rutubetli, küçük bir yerde kalıyordu. Sokaktan gelen su, duvarlardan içeri sızıyordu.</p>

  <p class="normal">Çiçekler her zaman sadece özenle korunan bahçelerde, karanlık ormanlarda güneşin okşadığı çayırlarda yetişmiyordu. Rengarenk, muhteşem güller her zaman sadece düzgün ovalarda, menekşeler ise her zaman sadece buldukları ağaç gölgelerinde büyümüyorlardı. İrin gibi gri bataklıklar ve bulaşık suyu birikintilerinin yapışkan pislikleri de kimi zaman en muhteşem çiçekleri yetiştirebiliyordu. Vaugirard sokağındaki yapma çiçek dükkânı ne ışıklı bir saraydı, ne yumuşak bir çayırdı. Ağır çürük kokusu, bataklık veya çöplük hissi uyandırıyordu insanda.</p>

  <p class="normal">Vaugirard sokağı güzel bir sokaktı. Merkez civarında, senatonun yanından geçerek şehrin sonuna uzanıyordu. Orada şehrin silueti kayboluyordu. Zengin villaların ve manastırların muhteşem bahçeleri, boş alanlar ve alçak evlerle çevrelenmişti. Evler, toprak yolun üzerine aptalca çıkmışlardı. Vaugirard sokağı, büyük, sessiz ve toktu.</p>

  <p class="normal">Dükkânın küçük penceresinden içeriye bodur bir otla sık bir ısırganotu bakıyordu. Bu bitkiler; parlak çizmeler, dar, yassı, topuksuz terlikler, kışkırtıcı konçları olan havalı ayakkabılar, Fransız ayakkabılarının en konuşkan ve hareketli temsilcileri olan tabanlı, kumaş ev terlikleri tarafından nadiren eziliyordu. Vaugirard sokağından seyrek geçen arabalar yazları bir toz bulutu içinde kalıyor, sonbahar ve baharda ise sulu, cıvık cıvık çamurla karşılaşıyorlardı.</p>

  <p class="normal">İşçiler sabahtan akşama kadar dükkânda kapalı kaldıkları için dünyayla bağları yoktu ve pencerenin önünden geçen her ayak çiftine, görünüp giden her etek ucuna seviniyorlardı. Göremedikleri o insanlar hakkında tahmin yürütmekten yorulmuyorlardı.</p>

  <p class="normal">“Ne etek, kızlar! Kiliseye gitmek için acele eden zengin bir hanımcık galiba.”</p>

  <p class="normal">“Bu ne saçmalık! Kilisede kim görecek ki onun eteğinin altındaki jiponu. Hayır, tabii ki randevuya gidiyor.”</p>

  <p class="normal">“Hemen bak! Ne havalı adam! Pantolonları manşetli, ayakkabıları da Dünya sokağından, uçlarını nasıl da yamultarak yürüyor! Yemin ederim ki ayaklarındaki kabarcıklar onu rahatsız ediyordur. Bay Ever’in damadı olmaya uğraşıyor.”</p>

  <p class="normal">“Eh, böylesini kandıramazsın! Yürüyüşünden ne pislik olduğu belli...”</p>

  <p class="normal">Gözlerini tel ve kumaş parçalarından kaldırıp ışığa baktıklarında usta kadınlar, çeşit çeşit ayaklar ve yürüyüşler görüyorlardı. Kalın ve ince, düzgün ve çarpık, öylesine çok ayak çeşidi vardı ki. Bazıları kaba, yüzsüz; bazıları ise güvensizlikleri ve acelecilikleriyle zavallı görünüyorlardı. Bazıları uşak gibi ve çekingen bir şekilde yere değiyorlar; bazıları ise kendinden emin, efendice yere basıyorlardı. Cimri ayaklar vardı. Bunlar ikiyüzlü bir kadının kuru dudakları gibi sıkıca kapalıydı. Şişkin ve tembel ayaklar vardı. Eğlence düşkünü ayaklar vardı. Umursamaz, güzelliğinden emin olan ayaklar vardı.</p>

  <p class="normal">Bu arada, pisliğin içinde yapılan sohbetlerin arasında, kavgaya dönüşen lakırdıların, gözyaşına dönüşen kahkahaların arasında kadife, ipek, batist, muslin ve doktan en muhteşem çiçekler doğuyor, tel iskeletlerin üzerinde büyüyorlardı. Derin göllerin kıyısındaki beyaz nilüferler de böyle çiçek açardı... Vaugirard sokağının çiçekleri tüm Paris’te ünlüydü. Onların havalı, eşi görülmemiş güzellikleri, Kraliyet çiçekçilerini utandırıyordu.</p>

  <p class="normal">Versailles ve Tuileries’nin seraları, çizgi ve renk konusunda o dükkândaki kadın işçi-ressamlarla yarışmaya cesaret edemiyorlardı. Saray bahçıvanının, beyaz gülünü, süt mavisi tonlara dönüştürme çabaları boşunaydı. Kraliçe bu rengi ipek çiçekte görmüş ve hayran kalmıştı. Paris’e gelen İngiliz diplomatı yenildiğini kabul etti: Onun orkideleri, Bayan Steal’un dükkânında yetişen narin orkidelerin kötü bir taklidi gibi görünüyordu.</p>

  <p class="normal">Yeryüzünde yetişen çiçeklerin renklerinden ve dayanıksız kokularından daha üstün bir şey bulmaya çalışan modacılar, Vaugirard sokağında yetişen çiçeklere parfüm sıkmaya başladıklarında, Bayan Steal’un yanına araba dolusu müşteri gelmeye başladı.</p>

  <p class="normal">Kadın zevkinin ne kadar değişken olduğunu bilen Bayan Stael köşeyi dönüyordu.</p>

  <p class="normal">Kadın müşteriler ağır elbiselerini kaldırarak dükkâna iniyorlardı. Nadide çiçekler arayan botanikçiler de, bu şekilde dağ zirvelerine tırmanıyorlar, zehirli güney ormanlarına dalıyorlar, nehirlerden geçiyorlardı.</p>

  <p class="normal">Geneviève, Bayan Steal’un en becerikli ustası olarak biliniyordu. Ona, doğada olmayan çiçekler yaratma izni verilmişti. Geneviève de büyük bir arzuyla kendini hayal gücüne bırakıyordu. Gümüş tomurcuk ve yaprakları olan siyah taftadan yapılan gülü de o yarattı. Bu bir matem çiçeğiydi ama muhteşemdi ve pazarda hemen müşterisini buldu. Güzel, açık renk gözlü dullar ve aşkta mutsuz olduklarını belirtmek isteyen bayanlar onu çok beğendiler.</p>

  <p class="normal">Siyah gülden sonra, Geneviève, garip, rengarenk küçük çiçeklerden buket yaptı. Buketin deseni Afrika yılanının derisi kadar karmaşıktı, çizgilerinin nüansları olağanüstüydü: Canlı sarıdan kan kırmızısına kadar gidiyordu.</p>

  <p class="normal">Geneviève hayvanat bahçesine hiç gitmemişti. Yılanlardan ise batıl inançlarından dolayı korkardı. Onların lafı geçince bile dua edercesine parmaklarını kenetliyordu. Sahra hakkında da hiçbir şey duymamıştı. Ama renklerini o yakıcı çölden alıyordu, tıpkı göçebelerin kilim ve kumaşları için oradan renk aldıkları gibi.</p>

  <p class="normal">Geneviève, çiçek açmış beyaz tomurcukları da seviyordu. Onlar çiçek açmış pamuk gibi narin ve yumuşaktılar.</p>

  <p class="normal">Haremlere kapatılmış kadınlar, hayallerini nasıl nakış ve süslerle anlatırlarsa Geneviève de acılarını çiçeklerle anlatıyordu.</p>

  <p class="normal">Ama müşterilerden ve patronundan en yüksek puanını açık renkli, kadifeden yaptığı büyük bir çiçekle aldı. Esmer kadınlar onu çok beğeniyorlardı ve çiçek en pahalı mağazalarda İspanyol çiçeği adıyla satılıyordu.</p>

  <p class="normal">Çoktan geçmişte kalmış olan Darmstadt günlerinin hatırası olarak Geneviève solgun yapraklar buketi yaptı. Tanrı Tepesi’ne çıkarken Stock’un ayakları altında böyle yapraklar vardı. Kulübenin yanındaki dallarda da. Geneviève, o zamanlar, hava aydınlanırken bu yaprakları seyrederdi. Johann ise kolunda uyurdu; saçlarının rengi solgun yaprak rengindeydi.</p>

  <p class="normal">Prenses Rampri, ellinci yaş gününde sevgilisini evden kovdu, mobilyaların ve özel köşelerinin kaplamalarını değiştirdi, mor bir elbiseyle ve Geneviève’in hazırladığı yaprak buketini korsesine takmış olarak dışarı çıktı. Bir anda, görünümü güneş batımının harika renklerini hatırlatan yaprak buketi moda oldu.</p>

  <p class="normal">Bayan Stael, yaşı belli olmayan ve karakter olarak da çok kötü sayılamayacak bir kadındı. Geneviève’e değer veriyordu ama para vermiyordu; verdiği ancak birkaç kuruştu. Geneviève’in çiçekleri bayan Steal’un mallarına belirli bir şıklık veriyordu. Sadece alçakgönüllü batist papatyalar, dok menekşeler ve pamuk hanımeliler zengin müşterileri çekemiyorlardı. Daha ağır bir şey gerekiyordu. Bu tür sade çiçekleri ancak daha yoksul olanlar alabilirdi.</p>

  <p class="normal">Geneviève’in aldığı ve patronuna açıkladığı karar Bayan Steal’a ağır bir darbe gibi geldi.</p>

  <p class="normal">“Olamaz! Nasıl olmuş?.. Bir tek don bile... asla...” diye çaresiz ve kin dolu bir şekilde bağıran Bayan Stael, hesabını isteyen usta işçiyi tekrar tekrar tepeden tırnağa inceliyordu.</p>

  <p class="normal">Hiç şüphe yoktu.</p>

  <p class="normal">Bluzu geren şu göğüsler. Göğüsler bir tarafa! Ya karnı. Sivri, dışarı çıkmış ve elbiseyi kaldırıyor...</p>

  <p class="normal">“Geneviève!” diye fısıldadı Bayan Stael ve dükkânın iç kısmına doğru, suyun durduğu ve sobanın üzerinde yapıştırıcının ısıtıldığı yere gitti.</p>

  <p class="normal">Patron, dargın bir jestle, bağlanmış ve duvarın etrafına dizilmiş olan teli değiştirdi.</p>

  <p class="normal">“Geneviève!” diyen Bayan Stael onu göğüslerinin altından hafifçe itti: “Karnını şişirdiğin yetmiyormuş gibi en fazla iş olduğu bir zamanda gitmek, beni bırakmak istiyorsun...”</p>

  <p class="normal">Aniden dükkân sahibi kadının kafasını bir düşünce kurcaladı. Canlanarak sordu:</p>

  <p class="normal">“Aslında ne zaman ve kim?.. Sessiz görünüyorsun!”</p>

  <p class="normal">Geneviève kızardı. Her gün bu tatsız açıklamayı yapacağı anı bekliyordu.</p>

  <p class="normal">“Ben size daha önce de söylemiştim. Almanya’da kocam var...” dedi Geneviève.</p>

  <p class="normal">Bayan çok anlamlı bir şekilde güldü.</p>

  <p class="normal">“Koca?! Almanya’da?!” diyen Stael, o kocaman ellerini kocaman beline koyarak gülmeye devam ediyordu. Ama bu gülüşte hiçbir neşeli nota yoktu.</p>

  <p class="normal">“Kutsal bakire adına yemin ederim ki ben...”</p>

  <p class="normal">“Bunu konuşmayalım! Seni hamile bırakanın kutsal bir ruh olmadığı kesin. Onun bir erkek olduğu anlaşılıyor ve görünüşe bakılırsa oldukça da becerikliymiş.”</p>

  <p class="normal">Bunu söylerken, kendi kısırlığına gönderme yapıyordu. Geneviève’in durumu, Bayan Steal’da endişe verici bir kıskançlık uyandırdı.</p>

  <p class="normal">“Ne zaman başına geldi bu?” diyen patron parmaklarıyla saymaya başladı: “Bir, iki, üç, dört, beş... Beş aydır benim yanımdasın. Bu kaç aylık?” deyip Geneviève’in karnına tokat attı ama sesi yumuşamıştı.</p>

  <p class="normal">“Sekiz.”</p>

  <p class="normal">Bayan Stael parmaklarını açıp elini tehditle savurdu.</p>

  <p class="normal">“Şırfıntı! Keçi!.. Her şeyi itiraf etmeden nasıl benim yanımda işe başlayabilirsin?! Ah seni... Şimdi dükkânda iş başımızdan aşkınken sen doğurmaya karar vermişsin. Ah, nankör kız!”</p>

  <p class="normal">Geneviève başını eğmiş duruyordu. Bayan Stael azarlarken onunla tartışması anlamsızdı. Bu, delik bir leğene su doldurmak gibi bir şey olurdu.</p>

  <p class="normal">Tüm bir hafta boyunca, dükkân sahibi, çiçek ustası Geneviève’e kalması için yalvardı. Doğumu saklamasına yardım edeceğine, gerekirse çocuktan kurtulmasına da yardım edeceğine söz verdi.</p>

  <p class="normal">Katolik bir sokak olan Vaugirard’daki tutucu kurallara rağmen Bayan Stael ahlâk konusunda pek tutucu değildi.</p>

  <p class="normal">Geneviève’in kocası olduğuna inanmıyordu. Zaten Geneviève de bunun üzerinde fazla durmuyordu. Stock’un hapishanede olduğunu öğrenmeleri Geneviève’e daha fazla sorun ve üzüntü getirirdi.</p>

  <p class="normal">Sonunda patronu, Geneviève’in kararından çok, başka şeyler ayrılmaları gerektiği konusunda ikna etti. Geneviève, kendini gittikçe daha çok bırakıyor, daha yavaş çalışıyordu.</p>

  <p class="normal">“Bundan kurtulduğun zaman,” dedi Bayan Stael nefret dolu bir yüz ifadesiyle, “yine gel. Tabii ki bunu bir yerlere yerleştirdikten sonra. Bizim sokağımız ahlâklı. Rezalet kaldıramaz.”</p>

  <p class="normal">Vaugirard sokağında tek bir genelev bile yoktu. Nezih bir sokaktı...</p>

  <p class="normal">Vedalaşırken Bayan Stael, Geneviève’e kumaş parçalarıyla dolu bir bohça verdi. Çeşitli kumaşlardan bu parçalara ileride ihtiyacı olabilirdi.</p>

  <p class="normal">Geneviève Vaugirard sokağını terk etti. Biriktirdiği paralarla Paris’in bir kenar mahallesinden, Vincennes Ormanı yakınlarında bir köşe kiraladı. Acı dolu günler başladı.</p>

  <p class="normal">Ev sahipleri, aynı yeri paylaşan çok sayıdaki müşterilerine acıyorlardı ve onlara sorular sorarak canlarını sıkmıyorlardı. Paris’te büyüyen karınlarını saklamaya çalışan kızların sayısı hiç de az değildi! Akşamüstü, Stock’un karısı, başını kapatarak sokağa çıkıyordu ve hiç sokak seçmeden, öylesine, ölçülü bir şekilde, önüne bakarak yürüyordu. Johann ve Geneviève bir çocuklarının olmasını nasıl da istemişlerdi! Beş yıl boşuna beklemişlerdi. Geneviève yalnız kaldığında ağlıyor ve kendisini kısırlıkla suçluyordu.</p>

  <p class="normal">Yıllar geçiyor, çocukları olmuyordu. İşte en olmaz zamanda... Hamileydi. Johann onun hamile olduğunu bile öğrenemedi... Kadın dikkatlice karnına dokundu. Elinin altında, elbisenin altında bir şeyler titreşiyor, balık gibi oynuyordu. Geneviève, hamilelere has bir davranışla garip, heyecanlı ve dalgın bir şekilde gülümsedi. Bu gülümseme, aklından geçenlere cevap değildi. Hayır. Bu, çarptığını hissettiği başka bir kalbe cevaptı. Geneviève dikkatli yürüyor, yoldan geçen insanlardan içgüdüsel olarak korunuyor, hendek ve taşlardan uzak duruyordu. Vücudunu korumasında kendini sakınma yoktu, bir annenin şefkati vardı. Düşüncesi ağır işliyordu. Tüm yalnızlığına, parasızlığına ve kötü durumuna rağmen hiçbir şeyi merak etmiyordu. Hamilelik, heyecanı köreltiyordu. Doğa, kendi görevini yerine getiriyordu. Duygu ve düşüncelerin hayvani sakinliği, yeni bir insanın yaratılması için gerekliydi. Yüce bir görev. Geneviève gelecek hakkında nadiren düşünüyor ve doğumdan da korkmuyordu.</p>

  <p class="normal">Doğumdan önceki son haftalarda, geceleri bazen kaygı içinde uyanıyordu. Bir şeyler üzerine geliyordu sanki. Karnı yumuşamış ve sarkmıştı. Onu bekleyen kaçınılmaz ağrıdan kaçmak, saklanmak istiyordu. Ama o, içinde, gelecek olan acıların pınarını taşıyordu. Başka bir çıkış yolu yoktu. Kendinde cesaret bulup dayanmalıydı. Doğum beklenmedik bir anda olacaktı. Krizler, ıkınmalar, kan ve acılar... Tıpkı ölümde olduğu gibi kaçacak bir yer olmayacaktı.</p>

  <p class="normal">Böyle anlarda, hamile kadın kinle doluyordu. Erkeklere, hatta Johann’a karşı kin. Johann’ı, cezasını çekmemiş, hesaplaşmadan kaçmış suç ortağı olarak görüyordu. Peki neden? Sonra da kocalarının dedikodularını yapan ama, onlarsız da olamayan kadınlarla konuşurken Geneviève rahatlıyordu.</p>

  <p class="normal">“Onlara göre hava hoş. Olan, onlara olmuyor ki! Bizim acılarımızı anlayabilirler mi ki? Onlar için zevk, bizim için işkence. İlk önce karnın büyüyor, sonra inek kaderi geliyor. Bebeği taşı, kanınla sütünle de besle. Çocuklar hakkında ne biliyorlar? Kendi çocuklarını yabancı çocuklardan ayırt edemiyorlar. Şeytanlar! Üçkâğıtçılar, itler!...” Geneviève utanıyordu. Köşeye büzülüp aptalca karnına bakıyordu. Ağır ve dolu. Geceleri uyumasını engelliyordu. Dönemiyordu, nefes nefese kalıyordu. Gündüzleri yürümesini engelliyor, taş dolu bir çuval gibi aşağı çekiyordu.</p>

  <p class="normal">Ah, şimdi Stock yanında olsaydı! Onunla kol kola sokaklarda nasıl gururla dolaşacaktı! Çocuklarının içinde nefes aldığı, büyüdüğü bu harap gövdeyi da nasıl gururla taşıyacaktı! Herkes görüp saygıyla yol verecekti onlara.</p>

  <p class="normal">“Başörtümü açıp yavaş yavaş yürüyecektim,” diye düşünüyordu Geneviève ve hemen zaten dar olan omuzlarını büzüyordu. Öyle olabilirdi. Ama Stock yoktu. Stock belki de ölmüştü. Hamileliğini saklayarak, sokaklardan hızlı hızlı geçmeye çalışıyordu Geneviève. Onu hiç kimse rahatsız etmese de kötü şakalardan, ihtiyar kadınların gözlerindeki alaycılıktan ve kenar mahallelerdeki acımasız çocuklardan korkuyordu. Onun kocası yoktu. Karnında bir öksüz taşıyordu. Ne derdi ihtiyar Catherine Bouvri? Geneviève, annesi için ağlıyordu. Şimdi ona öyle çok ihtiyacı vardı ki.</p>

  <p class="normal">Doğum sancıları gece başladı.</p>

  <p class="normal">İki kadın –biri tüccar, biri fahişe– Geneviève’i dama götürdüler ve orada ona samandan yatak hazırladılar. Stock’un karısı buna da şükrediyordu, çünkü erkeklerin de kaldığı o ortak odada inleyip sancılanmak zorunda değildi. Öğleye doğru, vücudu parçalayan o son ıkınmayla acılar bitti. Yerli pazardan olan tüccar kadın çocuğu eline aldı, eski bir bıçakla göbeğini kesti ve göbeğine gömlek yakasından kopardığı beyaz bir şerit bağladı.</p>

  <p class="normal">“Erkek; güçlü ve kırmızı, yaklaşık dört kilocuk, harika bir parça!” dedi tüccar kadın onaylayıcı bir tavırla.</p>

  <p class="normal">Geneviève hafifçe kımıldayıp kalkmaya çalıştı. Takati yoktu, duyguları da. Tüccar kadın, çocuğu anne göğsüne doğru götürdü.</p>

  <p class="normal">Ama bebek emmeyi hemen öğrenemedi. Geneviève şefkatten çok meraktan, bulanık, kendisini bilmeyen küçük gözlerin içine baktı. Düne kadar bu bebek onun vücudunun bir parçasıydı. Acının anısı henüz öyle canlıydı ki, Geneviève titriyordu.</p>

  <p class="normal">Çocuğa karşı sevgisinin nasıl oluştuğunu fark etmedi; birdenbire oluştu sanki. Onunla birlikte de kaygılar; sağlıklı mı, tok mu? İçinde şefkat uyandı; büyük, acı gibi kahredici.</p>

  <p class="normal">“Değerli bebeğim!” diye fısıldıyordu Geneviève ve istemeden bu sözcüğün esas anlamını düşünüyordu.</p>

  <p class="normal">Pahalıya patlamadı mı ki? İşsizlik, kederli aç aylar. Hiçbir şeyle kıyaslanamayan, işkence gibi acıları beklemekle geçen aylar.</p>

  <p class="normal">Bebek için yaptığı fedakârlık ve acıların listesi kabardıkça ona hayvani bir bağlılıkla daha fazla bağlanıyordu. Ama mutlu anlar da vardı. Yumuşak dudakcıkların göğsüne dokunması, küçük elin bilinçsiz okşayışları, göğsünün üzerinde elini dolaştırması, gülümsemek için cılız deneyler. Geçinecek hiçbir şeyinin kalmadığını ve oğlunu açlığın tehdit ettiğini fark ettiği gün, bebeği ilk defa ona bakıp, ağzını yayarak gülümsedi. Belki de Geneviève’e öyle geldi.</p>

  <p class="normal">Üç aydır bir köşesinde kiracı olarak kaldığı evden kovuldu. Evsahibesi kumaş parçalarını ve Stock’un hediye ettiği iki altın yüzükten birisini rehin olarak aldı. İkinci yüzüğü de kaldığı geceler için ödedi. Geneviève’in çevresindeki çember daralıyordu. Aç çocuğun çığlıkları da bunu gösteriyordu. Ne yapmalıydı? Sokağa çıktı. Ama dilenmek için elini uzatamadı. Bir kadın ona birkaç metelik verdi. Geneviève’e tüm bunlar bir kâbus gibi geliyordu. Ama bir türlü kendine gelemiyordu. Aç ve donmuş olan çocukla Paris’te dolaşıyordu. Hiç kimse onunla ilgilenmiyordu. Şehir, umursamazlığıyla korkunç geliyordu ona.</p>

  <p class="normal">Kalabalığın içerisinde yalnız olmak sonsuz bir acı veriyordu. İnsanlar aç ve meraklı bir şekilde dükkânların vitrinlerine bakıyorlar, gördükleri insanların takılarına değer biçiyorlar, kör gibi Geneviève’in yanından geçiyorlardı... İnsanların bencilliği ona acı veriyordu. Bunu hiç fark etmeden acı çekiyor, korkuyordu. Çıkmaz insan ormanında yolunu kaybetmiş, sonunun kaçınılmaz olduğunu anlayamıyordu. Seine nehrinin kıyısındaki gaz lambalarını yaktılar. Tiyatro ve restoranların girişlerinde bekleyen zengin faytonların ışıkları yandı. Geneviève’i bir şeyler içgüdüsel olarak şehrin sonuna doğru çekiyordu. Orada kendisini öyle kaybolmuş hissetmiyordu. Orada evinde gibi olmasa da, ona yakınmış gibi hissediyordu.</p>

  <p class="normal">Bir gece düşkünler evinde kalsa mı? Hayır, o kokuşmuş cehennemde olmasın da, neresi olursa olsun!</p>

  <p class="normal">Geçen gece Geneviève’in yatağının yanındaki eskici kadın ölmüştü. Karanlıkta ellerin ölümle savaşını unutamıyordu! Eskici kadının elleri dudakları gibi havayı yakalıyordu. Geneviève bütün gece o cılız pis ellere bakmış ve Stock için, geçmişte kalan mutlu günler için ağlamıştı.</p>

  <p class="normal">Ne olduğunu anlamadığı hamilelik günleri sırasında bir şeyler onu hüzün ve çaresizlikten tiksindiriyordu. Bu, kurtarıcı bir içgüdüydü. Ama küçük Johann’ın doğmasıyla hüzün, eskisinden daha derin olarak geri gelmişti. Ağlamaktan ve üzüntüden sütü bozuluyordu.</p>

  <p class="normal">Geneviève daha fazla kendisini tutamıyordu. Gücü ona hainlik ediyordu. “Sadece düşkünler evi olmasın,” diye düşünüyordu. Gece soğuk değildi. Pazarda çatı gibi bir şeyin altında, odun talaşlarının üzerinde, küçük ve büyük sandıkların arasında geceyi geçirdi. Uyumadan önce öylesine çok düşünce ve anı onu ziyaret etti ki... Hava aydınlanmaya başladığı zaman çocukla birlikte, ikisi de derin uykuya daldılar.</p>

  <p class="normal">İneklerin uykulu sesleri uyandırdı onları. İnekler kesimhaneye doğru götürülüyorlardı. Güneş, odun kıymıklarını altın rengine boyuyordu. Rüzgâr, temizlenmemiş balık dükkânlarının iğrenç kokusunu götürüyordu.</p>

  <p class="normal">Hava aydınlanırken şehrin kenarındaki bir pazarın nasıl uyandığını görme fırsatınız, gelen arabaların gıcırtısını duyma fırsatınız oldu mu? Onları su tahliye borularının çığlığı ve gece bekçilerinin iyiniyetli azarlamaları karşılıyordu. Sabah havası hareketliydi. Kurumuş yapraklar, akşam yolunmuş tavuk ve kazların tüyleri, solmuş köy çiçeklerinin yaprakları sandıkların üzerinde dans ediyordu. Tozlu yerde unutulmuş koçan, ısırılmış havuç sekerek yuvarlanıyordu. Geneviève’e köyde, gübrenin üzerinde uyanıyormuş gibi geldi. Yanında kazlar bağrışıyor, domuzlar homurdanıyordu.</p>

  <p class="normal">Üzeri en muhteşem sebzelerle dolu bir araba evsizler barınağının önünü kapatmış, duruyordu. Sebzelerin renkleri ve çeşitleri, Geneviève’in şimdiye dek gördüğü her şeyden güzeldi.</p>

  <p class="normal">Marul yapraklarının arasında mavi koçanlar görünüyordu. Turplar, güneş topları gibi yatıyorlardı. Havuç ve kereviz, temmuz çiçekleri gibi yanıyorlardı. Burada yeşil kurbağa renginde olan enginarlar, kıvırcıklar, dantel gibi maydanozlar, ölü gibi gri kuşkonmazlar vardı.</p>

  <p class="normal">Sebzeler solarken baş döndürücü bir koku bırakıyorlardı. Sanki bahçelerde yuttukları çayırların, ormanların, güneşin ve nehirlerin kokusunu şimdi salıyorlardı.</p>

  <p class="normal">Geneviève büyük bir arzuyla, karşısında sergilenen sebzelerin muhteşem ölümünü izliyordu.</p>

  <p class="normal">“Çiçeklerin neresi sebzelerden daha güzel?” diye düşünüyordu. “Yeşil muslinden marul yaprakları, maydanoz sapları, bezelye taneleri yapacağım. Bayan Stael...” Birden Vaugirard sokağındaki dükkânın şimdi kendisi için ne kadar uzak ve erişilmez olduğunu hatırladı. Uyandı. Alışkanlıkla bluzunun düğmelerini açtı ve çömelerek oğlunu dizlerinin üzerine aldı. Düşündü. Dakikalar, uçuşan bir kovan sinek gibi vızıldıyorlardı. Arabanın yanında birileri boğuk bir sesle söyleniyordu. Pazar hareketlendi, sabahın çekiciliği kayboldu.</p>

  <p class="normal">“Gidi pis kadın, inşallah yağından sabun kaynatırlar, bağırsakların üzerinde de çamaşır kuruturlar!”</p>

  <p class="normal">Pazarda işgünü başlıyordu.</p>

  <p class="normal">Birden havuç yığınının üzerinden turp gibi kırmızı bir yüz ve iki korkunç el göründü. Geneviève büzüldü. Onu bulmuşlardı.</p>

  <p class="normal">“Tanrım!” diye bağırmaya başladı kadın ve arabadan Geneviève’in ayaklarının yanına indi. “Malım! Zavallı talaşlarım pis bir kadın tarafından ezilmiş!”</p>

  <p class="normal">Sebze tanrıçası kadın, çaresizliğini sadece yüzü, elleri ve ayaklarıyla değil, kocaman karnıyla da ifade ediyordu. Karnı isyanla titreşiyor, şişiyor, sallanıyor ve Geneviève’e doğru geliyordu. Köylü kadının etekleri hışırdıyor ve şişiyordu. Yabancı, malın üzerinde kalan zavallı elleriyle üzerini kapatarak dayak bekliyordu.</p>

  <p class="normal">“Sandığım, odun talaşım!..”</p>

  <p class="normal">Birden, fırtınadan korkan çocuk Geneviève’in dizleri üzerinde ağladı ve hiç beklenmedik bir şey oldu. Talaşların sahibesi sustu, yumruklarını açtı, karnını sakinleştirdi ve lahana koçanı gibi büyük olan diz kapaklarıyla talaşların kıyısında durdu.</p>

  <p class="normal">“Ama burada bir civciv varmış!” dedi şefkatle ve güldü.</p>

  <p class="normal">Gürültülü boğuk gülüş, çocuğu da annesini de sakinleştirdi.</p>

  <p class="normal">Bir saat sonra Geneviève, kocaman satıcı kadının, oğlunu o ezilmiş odun yongalarının üzerine nasıl koyduğunu izliyordu. Odun talaşları artık arabaya yüklenmişti.</p>

  <p class="normal">“Sakin ol!” diye bağırıyordu güçlü kadın, uslu kadananın yularını eline alırken. “Benim ineğimin sütü, senin memendekinden daha çok. Tanrıya şükür, benim yumurtalarımdan artık civciv çıkmıyor. Küçük bir prens gibi tok olacak. Tabii ki eğer sen cumartesiye kadar bana paraları getirirsen.”</p>

  <p class="normal">“Medon... Medon, Bayan Gross... Katedralin arkasındaki bahçeli ev... Paraları perşembe günü getireceğim!” diye cevap verdi Geneviève. Yalnız kalan Stock’un karısı, kutsal bakireye dua etmek için heykele doğru yürüdü. Çocukluğunda da ihtiyar Catherine’in yanında öyle dua ediyordu.</p>

  <p class="normal">“Johann,” diye düşünüyordu, heykelin kirli, ipek eteklerini öperken, “affet beni! Senin acılarının nedeni, kimbilir belki de Tanrıyı kızdırdığındandır. Sen inanmasan da, beni putperest olarak görsen de, belki hiç olmazsa ben duamla senin günahlarını affettireceğim ve bizi göklerle barıştıracağım. Kutsal bakire, sen mutluluğun ne olduğunu bilirsin. Bana da birazcık gönder!”</p>

  <p class="normal">Geneviève tapınaktan sonra Vaugirard sokağına doğru yürüdü. Bundan böyle yalnızdı. Bayan Stael, işçisinin ince belinden memnun kalacaktı. Ama son üç küsur ay içerisinde dükkânın işleri iyice bozulmuştu. Saint-Germain’deki kaprisli modacılar, arkasından Élisées ovalarının savurgan metresleri, yapma çiçeklerden soğumuşlardı. Elbiseler artık şeritler, tüyler ve dantellerle süsleniyorlardı. Bayan Stael birbiri arkasına tüm işçilerini işten çıkarmış, dükkânını kapayıp Brötonya’a, erkek kardeşinin yanına gitmişti. Orada yapma çiçekler yerine midye ve istiridye ticareti yapmayı düşünüyordu. Geneviève için bir tek yol kalıyordu; hizmetçi kiralayan en yakın büroya doğru yola koyulmak.</p>

  <p class="ortayazi">***</p>

  <p class="normal">Lakabı “Zürafa” olan Antoinette Kirraru, Marsilya’dan Paris’e geldiğinden beri, yirmi yıldır burasını işletiyordu. Marsilya’da annesinden kendisine miras kalan genelev yanınca, buraya gelmişti. Aslında Antoinette’in şüpheli mesleği hakkında Bak sokağında hiçbir şey bilinmiyordu ve kadın hizmetçi kiralayan bürosu kolayca prestij kazandı.</p>

  <p class="normal">Seçme aristokrat ve zengin evler Zürafa’nın yardımına ve onun tavsiyelerine tam bir güven besliyorlardı.</p>

  <p class="normal">Geneviève, yarı loş, soğuk salona korkuyla girdi ve çekingen bir şekilde bankın kenarına ilişti. Etrafında kendi kaderlerinin belirlenmesini bekleyen birçok kadın vardı. Sadece iri göğüslü, başları kapalı, askılı elbiseleri olan köylü kadınlar, aralarında kıkırdayıp fısıldaşıyorlardı. Bunlar işgücü pazarına, güçlü, salıncak gibi rahat ellerinin dışında süt dolu göğüslerini de getirmişlerdi. Aradıkları çok fazlaydı. Geneviève daha yakın oturdu.</p>

  <p class="normal">Kadınlar köyde bıraktıkları çocuklar konusunda fısıldaşıyorlardı. Geneviève’in etrafındaki bazı kadınlar, daha önce süt anne olarak çalışmışlardı. Onlar, kadın hizmetçilerin en avantajlılarıydı ve şimdi göğüslerinin doluluğuyla ve emzirdikleri asil çocukların isimleriyle övünüyor, göğüsleri boş diğer hizmetçi kadınlara tepeden bakıyorlardı... Onların aşağılayarak tepeden baktıkları bu kadınlar, servis hizmetçileri, bulaşıkçılar, çamaşırcılar, hatta aşçılardı!</p>

  <p class="normal">“Hadi göreyim seni, emzir çocuğu, süt bul!” diye konuşuyordu bir kadın.</p>

  <p class="normal">“Çok önemliydi! Böyle bir zenginliği her tarafta bulabilirim.”</p>

  <p class="normal">“Kime anlatıyorsun sen bunları? Ezilmiş patikada ot yetişmez,” diye kıkırdıyordu, şehre göğüslerini satmaya beşinci kez gelen iri bir kadın.</p>

  <p class="normal">“Satılmış ruhlu pislik!”</p>

  <p class="normal">“Kancık köpek!”</p>

  <p class="normal">Kavga başladı. Eski derin sessizlikten eser yoktu. Kavganın dayakla bitme tehlikesi vardı ki, birden ortalık duruldu, herkes sustu. Yüzü kin dolu, gözlüklü Zürafa kapıda belirdi. Olağanüstü uzun ve cılız boynunda hamut gibi sallanan bir dizi iri akik taşı vardı.</p>

  <p class="normal">Zürafa, kadınlara korkunç bir şekilde baktı ve birden hiç beklenmeyen bir çeviklikle kadının birine ağır bir tokat attı. Ama sakinleşmedi ve duvara doğru sıkışan kadınların üstüne yürüdü. Ellerini kamçı gibi sallıyordu.</p>

  <p class="normal">“Benim işyerimde, benim büromda! Sizi utanmazlar. Ben size göstereceğim!.. Ben sizi...” diye tıslıyordu. Yirmi yıldan fazla bir süre önce, Marsilya’da bir noter, onunla eski bir hastalığı paylaştıktan sonra, Zürafa güzel sesini kaybetmişti.</p>

  <p class="normal">Düzen yeniden tesis edilmişti ve iş de devam ediyordu. Stock’un karısına sıra geldi. Antoinette Kirraru, son derece ün düşkünüydü ve bürosunun prestiji onun için kemerinin altında biriktirdiği ve taşıdığı franklardan bile daha önemliydi.</p>

  <p class="normal">O yüzden kadınları uzun ve dikkatli bir şekilde inceliyordu ve gerçekten de karakter özelliklerini hiç hatasız saptayabiliyordu. Geneviève’i, hemen şöhret düşkünü ve kavgacı olmayan, çalışkan yaratıklar sınıfına soktu.</p>

  <p class="normal">“Göğüslerini göster,” dedi Antoinette, Geneviève’in kocasının ve çocuğunun öldüğü yalanını kabul ederek.</p>

  <p class="normal">“Yeter ki üzüm olsun, bağı beni ilgilendirmiyor.”</p>

  <p class="normal">Geneviève’in göğüslerinde çok süt vardı. Tüm yarı aç kalmalar, birçok şeyden mahrum kalmalar o müthiş anne pınarını kurutamamış, yok edememişti.</p>

  <p class="normal">“Daha dört gün geçmeden, çok iyi bir yerde, saygı ve memnunluk içerisinde olacaksın,” dedi Zürafa ve koşullarını saydı. Ama Geneviève’in pazarlık yapacak hali yoktu. İlk maaşının dörtte üçü... İsterse tamamını alsın, yeter ki bir an önce yerleştirilsin.</p>

  <p class="normal">“Ama ben bir tek gün bile bekleyemem. İki kuruşum bile yok, oysa yarın perşembe ve ben...”</p>

  <p class="normal">Geneviève az kalsın oğlunu ve Medon bahçıvanını ağzından kaçırıyordu.</p>

  <p class="normal">Antoinette’nın yüzünde taviz verme belirtisi yoktu. Geneviève’i dışarı itti. Üç süt anne yılışıkça kapıda eğiliyorlardı.</p>

  <p class="normal">“Pazartesi adresi almak için gel.”</p>

  <p class="normal">Pazartesi... Geneviève bürodan çıktı. Sanki hayır cevabı almış gibi başı dönüyordu.</p>

  <p class="normal">Ya açlıktan ve çocuğundan uzak kaldığından sütü kesilirse.</p>

  <p class="normal">“Medon’a gidip küçüğü emzirsem iyi olur,” diye hayal ediyordu anne. “Ya para? Para olmadan gidemem. Bugün çarşamba. Yarın perşembe. Ne yapayım?”</p>

  <p class="normal">Bu çözümsüz soru, tekrar tekrar önüne dikiliyordu.</p>

  <p class="normal">Son aylardan sonra ilk defa, sokaklarda yükünden kurtulmuş bir vaziyette yürüyordu. Kendi vücudunun hafifliği, ellerinin özgürlüğü ona olağanüstü geliyordu. Erkekler artık ona farklı bakıyorlardı. Sokak kaldırımının taşları gibi, gri bordürler gibi sıradan olmaktan çıkmıştı. Geneviève yine kadın olmuştu. Üstelik saklayamadığı çaresizliği içerisinde etkileyici ve çekici bir kadındı artık. Ona laf atıyorlardı. Davet ve ağza alınmaz şeylerden uzağa kaçıyordu. Açlık ve çaresizlik her zamanki provokatör rolünü oynayana kadar, saat altıdan sekize kadar öyle oldu. Geneviève yoruldu. Gidecek bir yeri yoktu. Gün bitmek üzereydi. Perşembe geliyordu, bir giyotin bıçağı gibi Geneviève’in vicdanı üzerinde sarkıyordu. Medon’daki bahçıvan kadın parayı zamanında alamayınca çocuğu açlıktan öldürürse?</p>

  <p class="normal">Karşı restoranlardan gelen yemek kokuları Geneviève’i alkol gibi etkiliyordu. Sarhoş oluyordu. Süt dolu göğüsleri acıyordu. Bir adam uzun süredir onun hareketlerini izliyordu. Yüzünün profilini gördü ve onayladı. Geneviève’in yürüyüşünden ve yüzünden, yaşadığı kararsızlık okunuyordu. Geneviève omuzlarını büzüyor, sonra da çaresiz bir iç çekmeyle, karar vermiş bir insan gibi büyük adımlarla yürüyordu.</p>

  <p class="normal">Adamın yırtıcı içgüdüsü, Geneviève’in kendi kendine yenildiği anı anlamasını sağladı.</p>

  <p class="normal">Ona yaklaşıp karanlıkta konuşmaya başladığında kaçmadı, dişlerini göstermedi. Hiç şaşmadan adamın tekliflerini dinliyordu. Geneviève’e akşam yemeği teklif ediyordu, sadece bir akşam yemeği.</p>

  <p class="normal">“İkimiz de yalnızız hayatım,” diyordu adam, onu, uslu dirseğinden yakalayarak.</p>

  <p class="normal">Onu, oda dedikleri ayrı hücreleri olan üçüncü sınıf bir restorana götürdü. Üzerinde pis, eski bir örtü olan masanın yanında çiğ sarı renkli kadife bir divan vardı. Geneviève donmuş gibi pencerenin yanındaki aynaya, perdeye bakıyordu. Belki buradan kaçacaktı ama ikisinin de paltolarını astıkları askının yanında geçen yılın bir takvimi vardı. Garip bir tesadüf olarak onun üzerinde sadece bir yaprak vardı: Perşembe. Bu onun kararsızlığına bir son verdi. Divanın yanındaki sandalyeye kendisini bıraktı ve beklemeye başladı. Adam büyük bir zevkle karşısındakinin bir profesyonel olmadığını anladı. Geneviève, zavallı bir şekilde eski şalının kenarını çekiştiriyordu. Çünkü ne söyleyeceğini, ne yapacağını bilmiyordu. Dizleri titriyordu; içinde hâlâ belirsiz bir umut vardı. Bu tanımadığı adam sadece onu doyuracak ve borç para verecek miydi acaba? Borç?.. Bu düşünce onu tekrar hayata döndürdü.”</p>

  <p class="normal">“Bakın Mösyö,” diye başladı istekle, “yalvarırım size, yardım edin bana!” Niçin paraya, sadece beş franka ihtiyacı olduğunu kısaca anlattı: “Yemin ederim ki bir ay sonra parayı size geri vereceğim! “ (İlk maaşı Zürafa’ya aitti.)</p>

  <p class="normal">Geneviève bir de her gün onun sağlığı için dua edeceğini eklemek istiyordu ama Tanrının kendisinden çok uzak bir yerlerde olduğunu ve kutsal bakirenin insanları çok fazla sınadığını düşünerek vazgeçti.</p>

  <p class="normal">Artık yemek ve şarabı getirmişlerdi. Oysa Stock’un karısı rica arkasına rica sıralıyordu. Adam bir işadamı edasıyla et ve sebzeleri tabaklara paylaştırıyordu, kadehlere şarap koyuyordu. Onun sözünü hiç kesmiyordu. Geneviève birden onun suskunluğunun nedenini anladı.</p>

  <p class="normal">“Hayır mı?” diye sordu titreyerek.</p>

  <p class="normal">“Öyle bir şey söylemedim civcivim. Ama kendi malın gibi alabileceğin şeyi niye borç olarak istiyorsun ki?”</p>

  <p class="normal">“Ama ben yapamam mösyö...”</p>

  <p class="normal">“Niçin?”</p>

  <p class="normal">“Ben sizi sevmiyorum, tanımıyorum.”</p>

  <p class="normal">“Ben böyle bir şey olduğunu söylemiyorum... Ne olacak? Kocanı seviyorsun? Seni ortalıkta yalnız bırakan kocanı?”</p>

  <p class="normal">“Öyle bir şey demedim, hayatta neler olmuyor ki mösyö...”</p>

  <p class="normal">“Demek ki hata yapmaktan korkuyorsun. Sadık kalma yeminini bozmaktan korkuyorsun? Biliyor musun sadık kalmayı kim ve ne amaçla düşünmüş?”</p>

  <p class="normal">“Bilmiyorum.”</p>

  <p class="normal">Adam favorilerini okşadı ve Geneviève’e biraz daha şarap koydu. Geneviève içiyor, sarhoş oluyordu ama bunun farkında değildi.</p>

  <p class="normal">“Biz, erkekler. Sadık kalmak; bizim gözetimimiz altından çıktıkları zaman karılarımıza taktığımız en uygun ve en emin namus kemeri.”</p>

  <p class="normal">Geneviève anlamıyordu. Korku ve üzüntü beynini eziyordu. Ricasının reddedildiğini hissetti sadece.</p>

  <p class="normal">“Sadık kalmak mı? Ne aptallık! O, insan doğasına aykırı. Biz erkekler bunu çoktan anlamışız ama bunu karılarımıza anlatmaya korkuyoruz. Çıkarımız yok. Baş ağrıtıcı. Utanç verici...”</p>

  <p class="normal">Adam sarhoş oluyordu ve daha yakın oturmaya çalışıyordu.</p>

  <p class="normal">“Sana altı frank vereceğim. Sen yumuşak ve narinsin, civcivim.”</p>

  <p class="normal">Yabancı pis bir el, korsenin altına girip göğüslerini eziyordu. Geneviève’in yüzü kızardı. O, nasıl bir zevkle bu eli ısırırdı; bu sarhoş, pembe, zengin, saygın Parisli suratı nasıl bir zevkle dağıtırdı!</p>

  <p class="normal">“Ben istesem, benim çevremden bana koşacak bir sürü kadın var. Karımın arkadaşları arasından istediğim kadını seçebilirim. Onlar bunu iltifat olarak kabul ederler... Eskimiş, tatlı sözcükler söylerler bana.”</p>

  <p class="normal">“Karınızın mı? Sizin karınız?..”</p>

  <p class="normal">“O sözcüğü ağzına almaya kalkma! Benim karım tüm kadınlar arasında en iyisi. Hatta daha fazlası. O bir azize!” Bir an için sustu ve purosunu çiğnedi. “Bu iğrenç barınağa Paris kadınlarının en güzelini getirebilirim ama seni seçiyorum.”</p>

  <p class="normal">Adam içiyordu. Şarap kokularına alışmamış olan Geneviève de içiyordu. Adamın gözleri bulanıklaştı. Dili gittikçe peltekleşiyordu.</p>

  <p class="normal">“Bazen insan gerçekten kral sofrası bulabiliyor... Sözcüklerden bıktım... Senin yapacağını yapmak için saygın kadınlar erkekten mutlaka onları istiyorlar. Benim adsız güzelim. Daha cesur ol!..”</p>

  <p class="normal">Zaman geçiyordu. Adam karışık, bağlantısız olarak konuşuyordu.</p>

  <p class="normal">“Ben seviniyorum, seviniyorum ki, Paris’te, her köşede aşkın satıldığına...”</p>

  <p class="normal">“Aşkın mı?!” diye bağırdı Geneviève. “O pis ağzınıza bu sözcüğü alayım demeyin. Aşk ha?.. Sizden nefret ediyorum! Siz bizim ruhlarımızı, bizim vücutlarımızı beş kuruşa satın alıyorsunuz!” diye ağlıyordu. “Tanrı ne zaman bu dünyanın üzerine bir damla adalet verecek?”</p>

  <p class="normal">“Bravo! Sen olağanüstü ateşliymişsin, ben de akşam yemeğinde istiridye yiyeceğimden korkuyordum.”</p>

  <p class="normal">Geneviève sallanarak masadan kalktı. Adamakıllı sarhoştu. Birden, divanı Croix-Rousse Meydanında bir yığın çakıl olarak gördü. Üzerine atladı. Yaylar tabut tahtaları gibi gıcırdadı. Geneviève karşısında bir sürü dokuma işçisi gördü. Onu selamlıyor ve onun sözlerini bekliyorlardı.</p>

  <p class="normal">Uzaklarda bir yerde Broché’nin komisyoncusu ve tüccarı Kanaber duruyordu. Şişman, parlak yanaklı. Silindir şapkasını sallıyordu.</p>

  <p class="normal">“Yakalayın onu! Tutun! İşkenceciyi darağacına! Bizim kanımızı içiyor! Bizi aşağılamanın zamanını kolluyor, pusu kuruyor. Pisliklere ölüm! Halk onların önünde, ovadaki gübre gibi yuvarlanıyor!..”</p>

  <p class="normal">“Oho, üstüne üstlük zekiymişsin de. Ne buluş ama! Gerçek bir fırtına. Muhteşemsin benim dişi kurdum!”</p>

  <p class="normal">Güçlü, iğrenç eller Geneviève’i sardı; sürükledi ve yere düşürdü. Kalın dudaklar boğazına tıkılmış bez gibi çığlıklarını bastırıyordu... Geneviève gözlerini açtı. Lamba tütüyordu. Perdeden henüz gün ışığı sızmıyordu. Yanında birileri horluyordu. Parçalanan bluzun üzerinde, savaş anında akmış olan süt, lekeler halinde kuruyordu. Medon’da bir yerlerde, çocuğu onu çağırıyordu. Geneviève bunu hissediyordu.</p>

  <p class="normal">Elindeki ve yanağındaki morluklar yanıyordu. Kalktı, bir işkadını edasıyla eteklerini düzeltti, inmiş olan çoraplarını çekti. Kendisini kötü hissediyordu. Şakakları ağrıyordu. Sürahiyi hızla kaldırıp kafasına dikerek su içti. Sonra yüzünü yıkadı. Sanki bataklıktan kalkmış gibi yapışkan çamur hissi geçmiyordu.</p>

  <p class="normal">Kimi suçlayabilirdi? Kendi isteğiyle kirlenmişti. Başka ne yapabilirdi ki?</p>

  <p class="normal">Masada saat ve yanında büyük bir erkek cüzdanı duruyordu. İkisi de ipek bir mendille örtülmüştü. Saat sabahın üçüydü. Keskin parfüm kokusu yayan mendilin üzerine V. D. harfleri işlenmişti. Geneviève’in, bu memnun bir şekilde horlayan, iğrenç ve yakışıklı erkek hakkında öğrendiği her şey bu kadardı. Gitmeden önce Geneviève, V. D.’nin deri cüzdanından altı frank aldı. Bu fiyatı adam belirlemişti.</p>

  <p class="ortayazi">***</p>

  <p class="normal">Pazartesi günü Zürafa süt anneyi çok kibar bir şekilde karşıladı.</p>

  <p class="normal">“Bak işte, Lyonlu olmak gene işine yaradı,” dedi Zürafa. “Dört adayımdan Vikontes Dual hemşerisi olduğunu anlayınca seni seçti. O da Rhône kıyılarından. İyi gitti senin işin hayatım,” dedi ve yüzü ciddileşti, sonra öğüt verdi:</p>

  <p class="normal">“Beni utandırmayacağını ve gerektiği gibi davranacağını umuyorum. Sütünü koru ve unutma ki aşk ateşi onu keser.”</p>

  <p class="normal">Geneviève’den az sonra uşağın yardımcısı Amalie de geldi. Bu, yüz kiloluk, kendini bırakmış, tembelliğinden dolayı ne iyi ne de kötü davranışlarda bulunamayacak türden bir kadındı. Sürekli gülümsüyordu. Çünkü küçük, uzayan dudaklarını bir araya toplaması için gereken enerjiyi harcamaktan çekiniyordu. Amalie, efendisinin sırdaşı, öğütçüsü, arkadaşı ve en çok sevdiği hizmetçisi olarak anılıyordu. Amalie’nin, Geneviève’i beğenmesi de Geneviève için başka bir başarıydı o gün.</p>

  <p class="normal">Aynı akşam, uzun doktor muayenesinden sonra özenle yıkanmış ve rengarenk bir köy elbisesi giydirilmiş olarak süt anne görevlerini yapmaya başladı.</p>

  <p class="normal">Atlas bezlere sarılmış küçük, yırtıcı yaratık anında bir sülüğün açlığıyla kadının göğsüne yapıştı. Yaratığın ismi Anna Josephine Henriette Vikontes Dual’di.</p>

  <p class="normal">2</p>

  <p class="normal">Aradan birkaç yıl geçmişti. Küçük Anna Josephine Henriette’i, süt annenin tüketilmiş, yumuşamış göğsünden uzun süre önce ayırmışlardı. Şişmanlamaktan yorulmayan Amalie’nin özeni sayesinde, Stock’un karısına süt anne görevinden sonra servis hizmetçiliği görevi verildi ve eskisi gibi General George Dual’in evinde kalmaya devam etti. General, Louis-Philippe’in saraylısıydı ve zengin bir adamdı. Daha sonra servis hizmetçisi olan süt anne, efendilerinin yaşam tarzını, geleneklerini ve aile sırlarını en küçük ayrıntılarına kadar öğrenmişti. Anlamadığı veya fark etmediği şeyleri de ona hizmetçi odasında anlatıyorlardı.</p>

  <p class="normal">Duallerin zengin evi, hizmetçiyle doluydu; ahırlar her yıl yeniden düzenleniyordu. Çünkü eski ahır yeni atları, kısrakları ve faytonları almıyordu. Bahçe de genişletiliyordu. Seralar çiçek doluydu, mahzenlere pahalı şaraplar istiflenmişti. Çünkü Vikontes Dual, Broché’nin öz kızıydı. İhtiyar Kaplan Broché’yi kim tanımazdı ki? Onun ünü Rhône’un sınırlarını aşmış ta Paris’e kadar gelmişti. Orléans prensi ilk kez onun çiftliklerinde misafir kalmıştı. Kral onu Komandor Haçı’yla ödüllendirmişti. Tahmini bir hesaba göre Bay Broché, tam bir milyona sahipti. O, büyük banker birliğinin efendilerinden biri olmuştu ve borsada ustaca oynuyordu. Kızı, yüksek sosyetede her şeyi yapmakta serbestti. Balolarda gerçek prensesleri asaletiyle olmasa da pırlantalarıyla gölgede bırakıyordu. Sadece Fransız Kraliçesinin (onu da unvan açısından) kendisini geçmesine izin veriyordu. Çünkü o bir saray hanımefendisiydi. Hoylina Henriette, Lyon ipeği ve kadifesinin kraliçesiydi. Dolgun, şişkin yanaklı taşralı, uzun süredir artık zayıf solgun renkli St. Germain “Madonna”sına dönüşmüştü. Solucan gibi ilerleyen revaçtaki bir şair de Henriette Dual’e bu ismi vermişti. Şair, ölmüş bakirelerin ruhlarını alan nilüferleri övüyordu. Madonna lakabı, Henriette’e, şairin ihtiyaç duyduğu birkaç etkin eleştirmenin birkaç kez öğle yemeğine çağrılmasına, boyun bağı için bir pırlanta iğnesine ve bir aşk randevusuna patladı. Şair çok fazla şey aramadığı için aynı miktarla generalin karısına sone ithaf etti. Ondan sonra, eve girip çıkan dostlardan biri oldu. 40 odalı evin tüm diğer hizmetçileri gibi, “Madonna”nın tüm aşk zaferleri ve mağlubiyetlerini öğrendi. Madonna’nın katıldığı tüm aşk savaşlarını biliyordu. Sadece bir randevu almış olan şair, üzüntüyle, fabrikatörün kızına, “çatışmalarda pişmiş savaşçı” lakabının daha çok yakıştığını ifade ediyordu. Fabrikatörün kızı, kocasının yardımıyla Vikontes unvanını satın almıştı. Geneviève de en azından Amalie kadar efendisinin sempatisini kazandığı için o da tüm sırlarını biliyordu hanımının.</p>

  <p class="normal">Öğleye doğru, Geneviève, Henriette’in odasına girdi ve atlas güneşlikleri açtı. Yuvarlak sedef yatağın üzerine düşen ışık, gökkuşağının renklerini canlandırıyordu. Yatak, midye kabuğu şeklindeydi. Vikontes Dual, ağzını geniş geniş açarak esniyor ve soruyordu:</p>

  <p class="normal">“Bugün ne yapacağım? Yine gün, ne can sıkıntısı!”</p>

  <p class="normal">Geneviève yorgun bir şekilde düşünüyordu. Acaba onun hayatında da boş bir saat olacak mıydı?</p>

  <p class="normal">Henriette süslü yastıklar arasında geriniyordu. İstekli ama arzulu değildi, tok ama hâlâ açgözlü, parlak renkli bir parazit gibi, zararlı bir bitki gibi güzel ve iğrençti. Geneviève, ondan nefret ediyordu ve bu nefret her an kine dönüşebilirdi. Yatağın yanında, sedefle kaplı bir masanın üzerinde şekerler, dudak ve kaş kalemleri, altın ve fildişi komik maskotlar arasında o sıralar çok tutulan iki üç kitap vardı. Henriette, onları, uyumadığı nadir zamanlarda okuyor, sonra da sabahleyin unutmuş olarak uyanıyordu. Onu heyecanlandıran aşk ve ay şiirlerinin, Alfred de Musset’nin baladlarının, Paris hayallerinin zamanı çoktan geçtmişi. Başkent, Broché’nin kalbini tamamen talan etmişti.</p>

  <p class="normal">Henriette, zengin, saygın, saraya kabul edilmiş, üstelik evli bir kadındı. En sonunda süslenip locanın kenarında siyah lake faytonuyla kendini gösterme sanatını da sergiledi. Ona şaşıyorlardı, onu taklit ediyorlardı. Tıpkı eskisi gibi, beğendiği erkeklere ay baladını söylüyor, oynak Lyon şarkıları mırıldanıyordu. Aşkta masum kadını oynuyordu.</p>

  <p class="normal">Fabrikatör Broché’nin kızı, tıpkı eskisi gibi, kendi salonunda sohbet ederken kendisine hüzünlü bir hava veriyor ve yaşadığından çok daha farklı bir hayat istiyor görünmeye çalışıyordu. Ama onun abartılı, gereğinden fazla parlak olan sözleri gittikçe daha az inandırıcı oluyordu. Aynı düşünceler, sürekli kullanılmaktan yıpranmışlardı. Henriette ise maskesini değiştirmeye bile çalışmıyordu. Her yıl daha da fazla aptallaşıyordu. Genç bir kızda sevimli ve etkileyici görünen şey, otuz yaşındaki bir kadında gizli bir bayağılık olarak sırıtıyordu. Ama bu fark edilmiyordu, çünkü o henüz çirkinleşmemişti ve sosyetedeki bu tür kadınlardan sadece bir tanesiydi. Üstelik prenses, barones ve tüm diğer kız arkadaşlarından daha fazla kendini beğenmiş veya daha çekilmez değildi. Sekiz yıllık evlilik hayatında Henriette’in aşk arşivindeki sevgili sayısı onu bulmuştu. Geneviève’in bu sabah öğrendiğine göre Mösyö Louis Philipper, generalin yardımcısı olan adam, Vikontes’in on birinci dostu olma unvanıyla şereflendirilmişti.</p>

  <p class="normal">Tüm belirtiler mevcuttu. Henriette uykusuz bir gece geçirmişti. Kitaplardan birisi açık bir şekilde kilimin üzerinde yatıyordu. Küçük, pembe mektup zarfı artık hazırdı. Onunla birlikte bir Çin biblosu ve küçük sardon bir mühürle biten minik burmalı bir bilezik.</p>

  <p class="normal">Her zaman sorduğu “Bugün ne yapacağım?” sorusunun yerine, Geneviève’e general yardımcısının saçlarını beğenip beğenmediğini sordu. Geneviève her zaman hüzünlü, suskun ve karamsardı. Bu yolla da efendisinin güvenini kazanmıştı. Geneviève’e göre iki tip erkek vardı. Stock’a benzeyenler bir anda onun sempatisini kazanıyorlardı. Davranış, favori ve sesle uzaktan da olsa üçüncü sınıf restorandaki V. D. beye benzeyenler ise Geneviève’de acıya kadar uzanan sınırsız bir tiksinti uyandırıyordu. Öyle ki dudaklarının etrafındaki üzüntü kırışığı daha sert beliriyor, kuru gözleriyse öfkeyle parlıyordu.</p>

  <p class="normal">Bay Philipper, bakımlı, kendinden memnun bir delikanlıydı.</p>

  <p class="normal">“Saç rengi, kızartılmış kestaneye benzemiyor mu? Kadınlar deli oluyorlar onun için,” diye konuşuyordu gururla Henriette.</p>

  <p class="normal">Stock’un karısı sessizce yatağın öbür ucundaki kırışmış battaniyeyi düzeltiyordu.</p>

  <p class="normal">“Tüm bunları götür ama dikkat et de General’e ve onun hizmetçilerine yakalanma. Onların hepsi beni takip ediyorlar.”</p>

  <p class="normal">Geneviève alaylı bir şekilde gülerdi, eğer bu özelliğe hâlâ sahip olsaydı. Ama onun gülümsemesi artık garip bir acı ifadesine benziyordu. Hiç kimse Henriette’i takip etmiyordu. Ne aldattığı kocası, ne de hizmetçileri. Ama korku ve gizemlilik, az da olsa, engelsiz aldatmaların üzerine gizli bir örtü örtüyordu. Vikontes, can sıkıntısından bu aldatmalar sayesinde kurtuluyordu. O ünlü ve her şeyi belirleyen, Dual ailesinin iç ilişkilerini düzenleyen konuşmadan sonra altı yıldan fazla bir süre geçmiş olmasına rağmen, Henriette suni engeller yaratarak aldatmalarını zorlaştırmaya çalışıyordu. Altı yıl önce Bayan Dual ilk defa kocasına ihanet etmişti. Onu, havalı olduğu kadar adi de olan kendini beğenmiş bir adama iten neydi? Merak ve mutlaka sevgilileri olan, Paris modasını belirleyen kız arkadaşlarına benzeme isteği.</p>

  <p class="normal">Henriette ise romantik koşulların kurbanı olduğunu düşünüyordu. O kendisine karşı dürüsttü ve olanları aşk sözcüğüyle bağdaştırmıyordu. Ama karşı koyabilir miydi ki? Her şey, onun kız arkadaşlarının anlattığı gibi oldu; toplumda nasıl olması gerekiyorsa öyle. İlk önce Boulogne ormanında çılgınca bir koşuşturmaca, sonra, hava kararmaya başladığında, gizemli bir kulübe, ev, evin içinde ise... Ne yoktu ki orada! Meyve, şarap, şeker, yumuşak divanlar, parfümlü yastıklar, çiçekler ve “üzülme” valsini çalan bir laterna. Henriette da tecrübesiz bir taşralı gibi davranamazdı ya.</p>

  <p class="normal">Bay Dual ancak bir yıl sonra karısının davranışlarında bir değişiklik fark etti. Henriette çok dikkatli olmuştu ve her zaman evinin dışında bir işi çıkıyordu. Bu durum genç subayı memnun ediyordu. Çünkü subay, general unvanına doğru koşuyordu. Para ve torpil sayesinde hiç de zor olmayan askeri kariyer dışında, bu huzur dolu yıllar boyunca, Lyon çatışmaları sırasında krallığı kurtaran George Dual, borsaya da ilgi duyuyordu. Broché’nin yönetimi altında çok hesaplı bir şekilde hisse alıp satıyordu.</p>

  <p class="normal">Genç subay, eskisi gibi boş zamanını kâğıt oyunları ve ucuz dansçılarla paylaşıyordu. George’u karısıyla anlaşmaya iten kıskançlık değil, aile prensiplerine ve düzene karşı olan tutkusuydu.</p>

  <p class="normal">“Hayatım,” dedi George, yatak odalarının birisinin kapısına hiç beklenmedik bir anda gelerek, “seninle ciddi olarak konuşmak istiyorum. Bizim aşkımız yıkılamaz, sonsuz ve bu da mutluluğumuzun güvencesi. Anlıyorum ki küçük kaçamaklar, aramızda tatsızlık çıkaramaz...”</p>

  <p class="normal">“Birlikte çarpan kalpler için,” diye eklemek için acele etti Henriette. İçinde tatlı bir heyecan vardı. Çünkü tüm melodramlar böyle başlıyordu...</p>

  <p class="normal">“Evet, birlikte çarpan. Broché ve Dualler arasındaki birlik oldukça mutluluk verici. Sanki onu kaderin ta kendisi istemiş.”</p>

  <p class="normal">George, ihtiyar fabrikatörün yığınla altınını düşündü. Bu altınlar, kusursuz aristokrat da olsa onun yarı dilenci hayatını düzeltebilmesi için tam zamanında yardımına koştular.</p>

  <p class="normal">“Benim sana ihtiyacım var, tıpkı senin bana olduğu gibi. Ama bizim çocuklarımız olacak ve ben benim kızımın... istemem... Bu aile şerefi meselesi...”</p>

  <p class="normal">Henriette anladı. Sessiz anlaşma, kibar, soğuk bir öpücükle mühürlendi. O zamandan beri Dualların mutlu evlilikleri daha da sakin, barışçı oldu. Bu yıllar içerisinde hiçbir kavga, aile yaşamını karartmıyordu. Bu da Vikontes’i çok üzüyordu. Her iki eş de arzuları doğrultusunda yaşıyordu ve karşısındakinin hiçbir şeyi bilmediğinden eminlerdi. Aile şerefi kutsal bir şekilde korunuyordu. Henriette, Broché-Dual sülalesine iki çocuk vererek evlilik görevini tamamladığını düşünüyordu. Çocuklar onu engellemiyordu. O yine özenle sevgili ve balo hesaplarıyla meşguldü.</p>

  <p class="normal">İlk iki saray balosundan sonra, General ve Vikontes Dual davetiyeler göndermeye başlıyorlardı.</p>

  <p class="normal">Bourg Labe sokağının sonundaki zengin evde, büyük olaydan birkaç gün önce hazırlıklar başlıyordu.</p>

  <p class="normal">Gösteriş gereği, o akşam ikram edilen onlarca yemek çeşidinin hiçbirisi restoranda yaptırılmıyordu. Üç aşçıya yardımcı olarak en ünlü yemek uzmanları kiralanıyor, geniş mutfaklarda ve kışlık depolarda en muhteşem menüler hazırlanıyordu. Salonlara, merdivenlere bol bol koyulan çiçekler seralardan, şaraplar ise çiftliklerin derin depolarından getirtiliyordu. Ama heyecan ve kargaşa sadece misafir odalarının bulunduğu birinci katta, mutfaklarda ve büfelerde hâkimdi.</p>

  <p class="normal">Yukarıda yerleşmiş olan sessizliği hiçbir şey bozamazdı. Orada da hizmetçiler, sayısız erkek ve kadın servis hizmetçileri, uşaklar, sessizce görevlerini yapıyorlardı. Her zaman olduğundan daha fazla havalara giren kâhya Pike, adeta evin hükümdarı oluyordu. Saçları beyazlamış ufak Savoie’li; Talleyrand gibi kurnaz ve hızlı, Napoléon gibi hırslıydı. Dual, onu Prens Albert’ten çalmıştı. Onun entrika dehasını, masaları muhteşem şekilde düzenlediğini, istiridye hazırladığını ve şampanya açtığını fark etmişti. Pike tüm ünlü ve etkin Parislileri, taçlı, ileri gelen insanların garipliklerini, Thiers ve Guizot’nun en sevdiği şarap markalarını, unvan sahibi bayanların tüm boğaz düşkünlüklerini biliyordu. Eşi bulunmaz bir insan sarrafıydı, sofra organizasyoncusuydu. Balo günleri sırasında Dual bile ona karşı çıkmaya cesaret edemiyordu. Pike’nin despotizmi ölçülere sığmıyordu. Aşçı kadınlar, bulaşıkçılar, dekorasyoncular ve servis hizmetçileri bitkin düşene kadar çalışıyorlardı.</p>

  <p class="normal">Her gerçek despot gibi Pike de, kendisine yağ çekilmesinden ve iltifat edilmesinden hoşlanıyordu. Hizmetçiler arasından sürekli kendisine favoriler seçiyordu. Aslında kısa bir süre sonra onların özenli çalışmalarından da bıkıyordu. Geneviève koridorlarda kapıları dinlemediği için, şöhret düşkünü bu efendilerin gardiyanına asla iltifat etmiş olmuyordu, bu yüzden de kısa sürede onun nefretini kazanmıştı. Pike, bu sessiz, her zaman hüzünlü kadında kötü alışkanlıklar arıyordu ve onda, en büyük günah saydığı cumhuriyetçiliği seziyordu. Dindar kralcı (Dual’in de en güvendiği hizmetçi böyle olmalıydı), Geneviève’e korkunç bir lakap taktı: Jakoben.</p>

  <p class="normal">“Ben bu kadını tanıyorum, hem de avcumun içi gibi! Onun gibiler, Temmuz Günlerinde barikatlar kurup elbiselerini çıkarır ve üzerine ‘Cumhuriyet istiyoruz!’ diye yazar.”</p>

  <p class="normal">Ama Pike’nin tüm entrikaları, Vikontes’i Geneviève’e karşı kışkırtamıyordu.</p>

  <p class="normal">“Pike, dostum!” diyordu Henriette Dual. “Hizmetçilerimin ruhları ve politik sempatileri şapkalarının altında olduğu sürece beni ne ilgilendirir ki? Sen öyle korkmuşsun ki, sanki devrim kapımıza dayanmış.”</p>

  <p class="normal">Pike, Geneviève’le dilediği gibi hesaplaşıyordu. Balonun arifesinde Geneviève’i bir kattan öbür kata koşturuyor, beceriksizliği ve ağır hareketleri yüzünden de onu azarlıyordu. Ona, sürekli yorucu ve ağır işler veriyordu. Geneviève; peçeteleri, yüzlerce peçeteyi, aşırı ölçüde kolalanmış dörtgen bezleri düzgün üçgenler halinde katlıyordu, yerleri mumla cilalıyordu, dört ayak üstünde sürünüp her tarafı temizliyor, gümüş kaşıkları, yüzlerce monogramlı ve taçlı kaşıkları siliyor ve sayıyordu.</p>

  <p class="normal">Pike, Geneviève’i hırsızlıkla suçlamaya çalışıyordu ve onun kendisini sinirden kaybedip patladığı zamanlar da mutlu oluyordu. Pike’nin şüpheleri yüzünden Geneviève eksik bir şey olmadığını ispatlamak için hepsini tekrar saymak zorunda kalıyordu.</p>

  <p class="normal">Saat sekizde binlerce solgun ve zarif mum yakılıyordu. Galeriye müzisyenler yerleşiyordu. Pike, savaş alanını inceleyen komutan edasıyla evi dolaşıyordu. İngiltere’ye bir kez gitmiş olan George Dual evini İngiliz stilinde yaptırmıştı. Büyük salonun üzerinde birleşen iki merdiven, meşe lambrili holü özel odalara bağlıyordu. Korkulukların çevresinde, cam tavanı destekleyen süslü kolonların çevresindeki garip çıkıntılarda çiçekler vardı. Muhteşem açelya çiçekleri, zamanından önce çiçek açmış yarı ölü leylaklar olan yüzlerce saksı...</p>

  <p class="normal">Pike, garip bir dekorasyoncuydu. Abajurlardan mavi glycine’ler<sup class="calibre5"><a href="../Text/ates1_split_070.html#footnote-647-53" id="footnote-647-53-backlink">[53]</a></sup> ve camdan yapılmış üzüm salkımları sarkıyordu. Nice’ten getirilmiş yapraklardan yapılmış süsler, sarmaşık gibi meşe kolonları sarıyor, kadife gibi ahşap duvarlara tırmanıyordu.</p>

  <p class="normal">Küçük misafir odaları loştu. Şamdanlar yanıyor, güzel kokulu kandiller tütüyordu. Vikontes’in isteği üzerine evde gizli konuşmalar, dinlenmeler ve itiraflar için kullanılmak amacıyla Türk, İran ve Cezayir köşeleri yapılmıştı. Sadece iki balo salonunda ve muazzam büyüklükteki yemek odasında keskin çiçek kokuları yoktu, ışıklandırmaları fazlaydı ve romantik bir havadan yoksundular.</p>

  <p class="normal">Broché de, Dualler’in ilk mevsim balolarına katılmak üzere Lyon’dan geldi. Sadece eğlenmekle kendisini sınırlamak istemeyen Broché, Grand Hotel’de kalmayı tercih ediyordu. Orada kendisi için her zaman beş odalı suitler ayrılmıştı. Lyon’da yaşadığı özellikle mütevazı iş hayatından sonra, başkentte kendisini ödüllendirmeyi seviyordu. Grand Opera’nın ünlü şarkıcısı ve birkaç genç, Variete’de işe yeni başlayan kokona her zaman onun hizmetindeydi. Broché, ucuz eğlenceleri seviyordu. Sarhoş olduğunda sağa sola çarparak ve inleyerek şeytan kankanı oynamakta, koşup, bacaklarını yükseklere kaldıran çılgın dansözlerin uçuşan eteklerinin altına bakmakta sakınca bulmuyordu. Broché’nin değişik, biraz daha masum alışkanlıkları da vardı. Paris böyle şeylere hizmet ediyordu. İşsiz kızların ve delikanlıların aç Paris’i, Lyon milyoneri Henriette’in balosuna herkesten önce geliyordu. Broché, diğer misafirler gelene kadar baba ve dede olarak görevlerini yerine getirmeye çalışıyordu. Bu görevi derin bir umursamazlıkla yapıyordu.</p>

  <p class="normal">“Eğer benim torunum Broché soyadını taşısaydı ben galiba, onca emek ve şerefle kazandığım serveti ona daha büyük bir zevkle bırakırdım. Yine de o bir Broché. Ama Vikont Dual servetime konacak, ben ise, işadamı ve fabrikatör Broché’nin adının nesiller boyu yaşayacağı zevkini bile tadamayacağım,” dedi bir defasında Broché, kızına.</p>

  <p class="normal">General George Dual, kayınpederinin söylediklerini göz önünde bulundurarak ve onun miras konusunda sürprizler yapmasından korkarak, Kral’dan çocukları için Broché adını da rica etti. Henriette’in iki çocuğu Kral’ın izniyle Broché-Dual adını alınca büyükbaba onlara karşı daha büyük bir şefkat beslemeye başladı.</p>

  <p class="normal">Saat tam dokuzda, Pike, holün kapısını açtı. Danteller, tüller ve pırlantalar içerisinde olan Henriette hafifçe tüten şöminenin önünde kocasının yanında yerini aldı. Ev sahiplerinin yüzüne, öğrenilmiş, hiçbir şey ifade etmeyen bir gülümseme (kibarca kısılmış gözler, yapmacık bir şekilde hafifçe açılmış dudaklar) yerleşti.</p>

  <p class="normal">Balolara herkesten önce gelenlerden biri de Émile de Girardin’di. Paris sosyetesinin favorisi, güzel konuşmanın ünlü kralı, mürekkep tüpü asla kurumayan seviyeli bir lakırdıcıydı bu. Zamanına ve hesabına göre onun mürekkep tüpü zehir veya balla dolu oluyordu.</p>

  <p class="normal">Girardin zengin kadınların salonlarında, her zaman istenilen ve sevilen bir misafirdi. Burada, onun sürekli değişen görüşlerini, adi entrikalarını yargılamıyorlardı. Girardin tehlikeliydi. Henriette, bu tecrübeli “basının Napoléonu”na yağ çekiyor, kendisi hakkında da bir şeyler yazmasını istiyordu. Hiç kimse sosyete balolarını ve kadınların çekiciliğini Girardin’den daha iyi anlatamazdı. Kadınların elbisesi, tıpkı politik bir dedikoduda olduğu gibi onun diviti altında sansasyon konusu oluyordu.</p>

  <p class="normal">“Çok üzgünüm, dostum!” dedi Henriette, etkin gazeteciye yumuşak bir şekilde bakarak. “Sizin, cumhuriyetçilerin şu yırtık pırtık kirli bayrakları yüzünden Orléans bayrağına ihanet ettiğiniz söyleniyor.”</p>

  <p class="normal">“Siz Kralcıların safında olduğunuz sürece benim yerim de orası. Köleler güzel efendilerinin tarafında savaşırlar.” Henriette, Girardin’in ses tonundaki alaycılığı anlamadı. Girardin, her zaman olduğu gibi, kendisinden istenenleri söylemişti. Onun gücü de, en kötü alışkanlığı da buydu. O, zengin okurlarının isteklerini hissedip vicdansızca onlara yaranmaya çalışıyordu. Ama sonra da çıkarları ve güveni söz konusu olduğunda hiç düşünmeden onlara ihanet ediyordu.</p>

  <p class="normal">“Eğer tüm gazete yayıncıları size benzeselerdi, Fransa ve Kral öyle çok şeyler kazanırdı ki,” diye iç çekti Vikontes. Girardin onun parfümlü küçük ellerini öptü.</p>

  <p class="normal">Ama işte misafirler gruplar halinde içeriye akmaya başlamışlardı. Sıraya dizilip general ve karısına yaklaşıyorlardı. Aynı hayret ifadeleri duyuluyordu. Heyecanlı boş sözcükler değişik şekillerde tekrarlanıyordu.</p>

  <p class="normal">“Ah, öyle sevinçliyim ki dostum!..”</p>

  <p class="normal">“Sizi gördüğüm için çok mutluyum, Vikont!”</p>

  <p class="normal">“Ne kadar iyi ettiniz de geldiniz, Chery!”</p>

  <p class="normal">“Hayran kaldım, madam!”</p>

  <p class="normal">“Prens, Barones, Polet!.. Tais!.. Nion!”</p>

  <p class="normal">“General!.. Bakan!.. Olağanüstü!..”</p>

  <p class="normal">“Muhteşem!.. Mükemmel!.. Olağanüstü!”</p>

  <p class="normal">Üniformalar ve fraklar, fraklar ve üniformalar şişiniyordu.</p>

  <p class="normal">Hesapsızca ipek, kadife, mücevher ve unvanlarla süslü devlet adamları, bankerler, üçkâğıtçılar, kadınlar ve kızlar birbirlerine gülümsüyorlardı. Her tür isimler, unvanlar! Pike, gelenleri, onların kahramanlıklarını, mal varlıklarını iki servis hizmetçisine ve orkestraya açıklıyordu.</p>

  <p class="normal">“Sevgili Dual, prensin faytonu girişte!” diye fısıldıyordu Prenses d’Agoult. Prensesin soyağacında, Fransız krallarına çok yakın olan on nesil, iki kadın favori, iki ludwig ve bir etkin saray kardinali vardı. Onu, Orléanslar da Bourbonlar da aynı şekilde şımartıyorlardı. Hatta Napoléon bile, yirmi yıldan fazla bir süre önce, bu kusursuz olarak temizlenmiş konağa karşı umursamaz kalmayıp prensesi saraya davet etmişti. Prenses bu şerefi reddetmiş ve bundan zararlı da çıkmamıştı.</p>

  <p class="normal">Henriette, hâlâ kapının yanındaydı. Prensi bekliyorlardı. Şişman Broché, kızının yanına gitti. İçkiliydi ve kendince bir hesapla meşguldü.</p>

  <p class="normal">“Bu,” dedi Thiers’in karısını kabaca parmakla gösterip, “en azından yüz bin frank eder. Tacından başlayalım. Tacına yirmi beş bin verebilirim. Şimdi rubinler değerli. Onları Hindistan’dan getirmek...”</p>

  <p class="normal">“Lütfen, baba!” diye kızgın bir şekilde fısıldadı Henriette. “Yalvarırım bu kadar gayri aristokrat olmayın!”</p>

  <p class="normal">“Ama hayat bu, değerli kızım. İnsanın fiyatı bu. Bu önemli kokonayı soyarsak beş sadece kuruş eder. Mesela sen. İstersen bu küçük tüpçükten başlayalım. Onun için ben...”</p>

  <p class="normal">Vikontes, bileziğinden sarkan, siyah pırlantalarla kaplı küçük tüpü dehşetle elinin içine bastırdı.</p>

  <p class="normal">“Prens Orléans hazretleri!” diye bildirdi galeriden atlayan Pike. Pike bir saygı, yağcılık abidesiydi.</p>

  <p class="normal">Prensin gelişine, eğilen tafta ve ipek elbiselerin hışırtısı, saç buklelerinin ve kıvrımlarının sallanışı eşlik etti. Orkestra milli marşı çalıyordu.</p>

  <p class="normal">Louis-Philippe’in en büyük oğlundan hemen sonra, yüksek topuzunun üzerinde kan kırmızısı tavuskuşu tüyü sayesinde çok uzaktan fark edilen bir bayan girdi. Bu Adel’di. Kraliyet ailesinin üç üyesinin tanınmış sevgilisi, aynı zamanda iki bankerin ve Paris polis şefinin de sevgilisiydi. Tesadüfi ilişkileri bu hesaba dahil değildi. Henriette koşup modern Meselina’yı karşıladı. Uzun süre, bol bol pudralanmış yanaklarını birbirine bastırdılar ve birbirlerini övdüler. Her ikisi de karşısındakinin elbisesini ve başındaki mücevherleri kıskançlıkla inceliyordu. Her zaman olduğu gibi zafer, Kraliyet favorisine aitti. O, sülük gibi esnekti, açgözlülüğü sınırsız, ateşliliği ise doyumsuzdu. Aslında yüksek sosyetenin görüşüne göre de bu, onun fiyatını daha çok yukarıya çekiyordu. Kraliçe saraya kabul etmeye başladıktan sonra, Bayan Omer de Gel’e Paris’teki tüm aristokrat salonların kapısı açılmıştı.</p>

  <p class="normal">Kavalyelerinin kollarındaki damlar, holden evin içine doğru yürüyorlardı. Balo doruk noktasındaydı. Henriette yorulmak bilmiyordu. Bir zamanların tembelliğinden esamesi yoktu. On bir sevgilisinin hepsi de davetliler arasındaydı, Henriette seçimiyle gurur duyuyordu. Hepsi zengin olmasa da yüksek “seviyeli” insanlardı. Şair ona yeni bir sone getirdi. Modern eleştirmen kendisiyle birlikte birkaç ünlü adam da getirmişti. Şimdi Guizot’yu bekliyorlardı.</p>

  <p class="normal">Heinrich Heine ismi, Vikontes Dual’a yabancıydı. Ama eleştirmen, Heine’nin bu seçkin topluluğa girecek kadar ünlü olduğuna dair iddiaya girdi ve Henriette Broché de makyajlı gözlerini melankolik bir şekilde kısarak elini uzattı. Şairde tamamen saygın olan ama kendini bırakmışlık sınırında bir özgüven vardı. Bu da Henriette’in hoşuna gidiyordu. Heine ve eleştirmen, ev sahibesine, oraya gelmiş olan yazar Laube’yi takdim ettiler. Yazar, Heine’den çok daha basitti ve Alman ünlüsüne bile benzemiyordu. Kamburlaşıp duruyordu. Frakı sanki ödünç alınmış gibi göğsünde kırışıyordu. Heine’nin takımı ne kadar güzel ve dağınıksa Laube’nin elbisesi de o denli derli toplu ve çirkindi. Aslında bu Almanlar, Fransızların mükemmelliği yanında gölgede kalıyorlardı. Madam de Gel, kadınlar tuvaletinde izlenimlerini anlatıyordu. O erkek sürüsünün içinde tüm Yunan tanrılarını bulmuş durumdaydı.</p>

  <p class="normal">“Muhteşem bir balo!” dedi Bayan de Gel, kusursuz dizlerinin sırma bağcıklarını düzelterek. “Henriette bugün buraya Paris’in tüm Olimpos’unu getirmeyi başarmış. Prens Albert, gerçek bir Apollon; genç La Fayette, Ganimed kadar yakışıklı; general... Herkules kadar havalı; Delphine Gel, Venüs’ün ta kendisi. Ama yine de can sıkıcı! Fransa sıkılıyor.”</p>

  <p class="normal">Adel sayısız sevgililerinin düşüncelerini tekrarlıyordu.</p>

  <p class="normal">“Fransa sıkılıyor”, diyorlardı onlar. “Sakin bir yıl, kârlı ama sıkıcı. Rejim oturmuş, unvanlar dağıtılmış, yerler paylaşılmış. İş yok artık. Her şey yerli yerinde. Hisseler bile düşüyor, ama çok değil, yükseliyor ama uçmuyor. Sıkıcı bir yıl!”</p>

  <p class="normal">Heine, arkadaşı Laube’yi Türk köşesine götürdü. Byron’ın şarkısındaki gibi düzenlenmiş olan oda şairin hoşuna gitti. Küçük bir şelale şarıldıyordu. Rahatsız edilmiş küçük altın balıklar dönüyordu. Şairler bir kuşetin üzerine oturdular ve yarı karanlıkta öpüşen bir çifte sırtlarını döndüler. Öğlen restoranda başladıkları, etraflarındaki herkese ve her şeye yabancı olan sohbetlerine devam ettiler.</p>

  <p class="normal">“İnsan balolarda olduğu gibi başka hiçbir yerde bu kadar rahat sohbet edemiyor. Dans eden kalabalıktan daha çılgın, daha ateşli ve daha sağır bir şey olamaz diye düşünüyorum. Ruhlar donmuş, vücutlarsa hayvani güdülere teslim olmuş. Baloların sarhoş ediciliğini seviyorum. Abajurların ve gözlerin pırıltısını seviyorum. Ah bu eski kültür, ne kadar çok çekicilik var onda! Plebler kazanınca ne kadar sıkıcı olacak dünya!” dedi Heine.</p>

  <p class="normal">“Bak Heinrich,” diye ısrarla cevap verdi Laube, “beni nereye sürüklemeye çalışırsan çalış, sunağın önüne bile olsa, bir konuda ısrar edeceğim: Seni, Börne’ye karşı yazdığın yergiyi yayınlamaktan vazgeçirmeye çalışacağım. O aklımdan çıkmıyor. Bırak da ölüler mezarlarında rahat uyusunlar. Geçmiş kavgaların külünü neden eşeleyelim? Börne’nin keskin ve yetenekli bir mücadeleci olduğunu ve bu yüzden onu birçok konuda affetmemiz gerektiğini reddetmeyeceksin, değil mi?”</p>

  <p class="normal">“Bütün gün aynı nedenler üzerinde durdun,” diye sözünü kesti Heine dalgın bir şekilde.</p>

  <p class="normal">“Demek ki göze göz, dişe diş öyle mi?”</p>

  <p class="normal">“Neden olmasın?”</p>

  <p class="normal">“Peki öyleyse,” diyen Laube geri çekildi. “Madem seni bu işe bir kapris, intikam veya bilmem hangi şeytanlık itiyor, kitabı yayınla. Ama kitapta seni Börne’den yüksek kılan bir şeyler olsun. Ondan daha fazla yüksel ki, iki büyük insan, iki büyük yetenek; iki keçi gibi köprüde karşı karşıya gelsin.”</p>

  <p class="normal">“Benzetmen güzel görünüyor. Ama nasıl yükseleyim?”</p>

  <p class="normal">“Prensipler ve tarihsel kesinlikler dağına çık. Dedikoducu kadınları ve boş burjuvaları sevindirmek için çok özel duygularını sokağa çıkarma. Nesnelliğin kılıcını kuşan.”</p>

  <p class="normal">“Oldu! İşte bunlar gerçek sözler,” dedi Heine ve eliyle gözlerini kapattı. Çok önemli veya kendisi için çok eğlenceli bir şeyler düşünürken hep böyle yapardı.</p>

  <p class="normal">Türk gibi giydirilmiş bir servis hizmetçisi, koyu, siyah bir kahve getirdi.</p>

  <p class="normal">Arkadaşlar birer küçük fincan aldılar. Yandaki “mavritan” salonundan sesler geliyordu. Genç, modern bir şair, heyecanla hayranlarına şiir okuyordu. Laube perdeyi çekip, baktı. Frengi hastalığı çeken şair hâlâ yakışıklıydı ama o itici, hastalıklı güzelliğe sahipti. Acıma ve hüzün uyandıran bir güzellikti bu. Sesi boğuk ve cansızdı...</p>

  <p class="normal">“Ne kadar çekici!” diye fısıldaştı kadınlar ve şairin daha önce âşık olduğu George Sand ve Rachel’i kıskandılar.</p>

  <p class="normal">“Yıkıntılara bakmaktan yoruluyorum. Bunlar en ünlü ve en güzel yıkıntılar olsalar bile. Sönmek üzere olan ateşleri sevmiyorum,” dedi Adel Omer de Gel, fabrikatör Broché’ye. İkisi ıssız bir köşe ararken şiir okuyan şaire rastladılar.</p>

  <p class="normal">“Nakit olarak ne kadar istiyorsunuz? Sizin için Prens Tyufikyan olmak istiyorum,” diyor bir ticaret heyecanıyla ihtiyar ve Musset’yi bir bakışla bile şereflendirmiyor.</p>

  <p class="normal">Geneviève’e, isteyenlere yelpaze, çiçek buketleri dağıtma ve bayanlara tuvalete kadar eşlik etme görevi verilmişti. Elinden sarkan muhteşem bir sepetle, beyaz muselin bir elbise ve küçük şapkasıyla salonlarda dolaşıyordu; dans edenlere, kâğıt oynayanlara ve özellikle yalnız kalmak isteyenlere engel olmamaya çalışarak.</p>

  <p class="normal">Yakılmış binlerce mumdan, susmayan müzikten, rengarenk kadın süslerinden, mücevherlerin parıltısından, parfüm, pudra ve çiçek kokularından, bardak seslerinden, konuşma uğultusundan, ayak ve ayakçıların sesinden başı dönüyordu. Geneviève her zamankinden daha mutsuz, unutulmuş, yalnız ve insanlara ancak bir bardak, yelpaze veya bir sandalye kadar gerekli bir halde dolanıyor.</p>

  <p class="normal">Kopuk kopuk konuşmalar duyuyordu. Bazen, sonunu duymak için duruyor, bazen de kaçıyordu.</p>

  <p class="normal">“Kim bu marazlı adam?” diye soruyordu general.</p>

  <p class="normal">“Şair,” diye cevap veriyordu bir bayan.</p>

  <p class="normal">“Evet ama ne iş yapıyor?”</p>

  <p class="normal">“Şiir yazıyor.”</p>

  <p class="normal">“Şaka yapıyorsunuz, madam. Nerede çalışıyor diye soruyorum?”</p>

  <p class="normal">Siyah saçlı, göbekli general beklenmedik bir cevap veriyordu.</p>

  <p class="normal">“Size söylüyorum! Eğer savaşa girersek kaybederiz. Fransızlar yağ bağlamış. Arada bir, bize, tıpkı yürümek ve diyet gibi, politik sarsıntılar da gerekli.”</p>

  <p class="normal">“Eğer sevgili Kralımız, borsa pisliklerini dağıtıp bizi, sanayi kuruluşlarını yanına çekseydi, Fransa, sonsuza dek bu son yüzyılın vebası olan devrimden kurtulmuş olacaktı,” diye karşı çıkıyordu, Nancy’li cam fabrikatörü, Thiers’in samimi dostu.</p>

  <p class="normal">Girardin, kıvranarak, zengin ve etkili adamların gözlerine yağcılıkla bakarak salonlarda dolanıyordu. Parlak yüzüklü parmaklarıyla koyu kırmızı favorilerini okşuyordu. Gergin bir şekilde, sözcükleri ve bakışları avlıyordu. Her şey işine yarayabilirdi.</p>

  <p class="normal">“Bu fahişe Emile ne üçkâğıtçı!” diye fısıldadı onun arkasından, olumsuz duygular besleyen profesör. “Karel’in ölümü için onu asla affetmeyeceğim. Orta liberaller onunla birlikte hem eleştirmenlerini hem de vicdanlarını kaybettiler.”</p>

  <p class="normal">“Eğer bir vicdanları varsa. Ama Girardin, onu, asil şerefinin gerektirdiği kurallara göre düelloda öldürmedi mi?”</p>

  <p class="normal">“Canım niçin beni mutlu etmek istemiyorsunuz?”</p>

  <p class="normal">“Ben aşk sözcükleri istiyorum, romantizm istiyorum. Anlamanız gerekiyor ki bu, bizim, zengin asil kadınların, sevgililerimizden istediği tek şey. Bu daha ucuz değil mi ki? Son metresinize ne kadar ödüyorsunuz?”</p>

  <p class="normal">“Dün ondan ayrıldım. Ama siz niçin yalan ve taklit parıltılar istiyorsunuz ki? Artık çapkın, kendini beğenmiş bir delikanlı olmamak, boş lakırdılara tok olmak ne kadar can sıkıcı! Size sivri uçlar, trajediler gerekiyor; ben ise yuvarlağım, ruhen yuvarlak...”</p>

  <p class="normal">Geneviève’in elindeki sepet titriyordu. Geneviève, kestane renkli favorileri, narin yüzü ve V. D. işaretini gördüğünden emin olarak yaklaştı. Ama hayır. Bu bir zamanların yakışıklısı, banker Loje idi. Kısa bir süre önce para için evlenmiş olan Guizot’nun yeğeni, genç bir kadını ikna etmeye çalışıyordu.</p>

  <p class="normal">“İddiaya girerim ki bakanlık krizi çok yakın günlerde çözülecek. Şans Guizot’dan yana,” diye konuşuyordu, bir yığın erkek arasında ünlü bir parlamenter.</p>

  <p class="normal">Onun sözünü kestiler:</p>

  <p class="normal">“Bu kötü işte. Bize Thiers gibi mantıklı ve cesur bir adam gerekiyor.”</p>

  <p class="normal">“Hayır beyler, biz taşralılar, Molé’yi tercih ediyoruz. Onun uyanıklığı ve sağlam içgüdüsü orduda sınanmıştır,” dedi Broché, otoriter bir şekilde.</p>

  <p class="normal">Geneviève hole sıvıştı. Yemek odasında Pike, emirler yağdırıyordu. Geneviève sepeti arkasına sakladı ve altı kadın servis hizmetçisi için ayrılmış olan rutubetli dar odaya koştu. Yukarıdan müzik sesleri geliyordu. Dans ediyorlardı. Geneviève kendisini tutamayıp hüngür hüngür ağlamaya başladı. Ancak küçük bir çocuk böyle ağlayabilirdi.</p>

  <p class="normal">3</p>

  <p class="normal">Çiçek açan söğüt ağaçlarının kokularını yaydığı ılık bir günde, dağlarda ve kuş yuvalarında karlar erirken, Georg Büchner gömüldü. Stock, ölen şaire uzun uzun baktı. Ölümün yüce, güzel olduğunu kim söylemiş? Yalan! Ölüm iğrençti!</p>

  <p class="normal">Büchner’in yüzü zayıflamış ve morarmıştı. Ölü yanakların üzerinde, hayatın kalıntıları olarak tüyler büyümeye devam ediyordu. Çürümeye başlamış açık ağız korkunçtu. Kapanmamış gözkapaklarının altında porselen, yabancı gözler parlıyordu. Ölüm özel hatları hızla yok etmişti. Donmuş ceset, zavallı ve kimliksizdi.</p>

  <p class="normal">Johann, tüm benliğiyle duyumsadı: Her şey bitmişti. Georg artık yoktu. Ama Johann hâlâ bu insanın bir zamanlar var olduğu düşüncesinden kurtulamıyordu.</p>

  <p class="normal">“Ben de, herkes de işte böyle olacağız” diye düşünüyordu Stock ve istemeden titriyordu. “Hayır, kahretsin! Bu düşüncelerden uzak kalmak gerekiyor. Böylesi düşünceler güç vermiyor. Yaşamak içinse güç gerek. Yaşamak ve mücadele etmek için!”</p>

  <p class="normal">Stock, Büchner’in tabutunu rahat Tzeeltv’eg mezarlığına kadar geçirdi ve nemli toprağın üzerine bir buket siklamen çiçeği koydu.</p>

  <p class="normal">Paul ve Minna Jaegle’yle birlikte uzun süre mezarın başında durdu. Paul artık maceralara doymuştu ve yakında Berlin’e dönmeyi büyük bir zevkle düşünüyordu. Minna ağlamayı kesti. O, amaçsız, işsiz saatleri sevmiyordu. Gözyaşlarının hiçbir şeyi değiştirmeyeceğini biliyordu. Strasbourg’da onu papaz bir baba ve hayır işleri bekliyordu.</p>

  <p class="normal">“Ölenin hüzünlü anıları hayat akışımızı engellememeli,” diyordu kız. “O daima içimde yaşayacak.”</p>

  <p class="normal">Stock da gitmeyi düşünüyordu. Nereye gitmeliydi? Kendisi de tam olarak bilmiyordu. Belki Paris’e. Belki orada Geneviève’i bulabilirdi. Yeter ki İsviçre’den; sessiz, tok, kendini beğenmiş İsviçre’den uzak olsun! Yeter ki, güzel mezarlıklı, rahat Zürih’in dışında olsun!</p>

  <p class="normal">Hayır, bu Stock’a göre bir iş değildi. Elleri boş beklemek, yağlı çorba hüplemek, bira içip tembel Alman siyasilerle kavga etmek ve düzensizliklerin çöplüğünü eşelemek.</p>

  <p class="normal">“Hayır, bu bana göre bir iş değil!” dedi kendi kendine Stock, Büchner’in mezarı başında, “Biz daha genciz, kendimizi bırakmayacağız.”</p>

  <p class="normal">Aynı ay, nişanlısının mezarını yaptırdıktan sonra Minna, Strasbourg’a gitti. Paul, araba kiralayıp Berlin’e gitmek için yola koyuldu. Onlardan sonra Darmstadt’lı terzi Johann, bir omnibüsün ikinci katına oturup yola çıktı. Kısa bir süre sonra Paris’teydi.</p>

  <p class="normal">Geneviève’i bulamadı. Bouvri’nin bacanaklarından biri Lyon’dan yazdığı mektupta, Johann’a, karısının doğum sırasında öldüğünü bildirdi. Bir süreden beri Stock kötü haberlere çabuk inanır olmuştu. Özel hayatı sürekli öyle başarısız oluyordu ki. Karısının ölümüne inandı ve ilk defa içki içmeye başladı.</p>

  <p class="normal">Stock, birkaç ay, üzerine çöken o hüzünle savaşmak istemedi. Hatta, başına gelen kötü olaylarda özel bir zevk buluyordu ve acısını ucuz, pis meyhanelerde şaraba boğuyordu.</p>

  <p class="normal">Zaman geçiyordu. Stock, gündüzleri Rue Honore’deki işyerinde dikiş dikiyordu, akşamları ise aptallaşmış ve artık titreyerek “kader” dediği o gizemli sözcüğe boyun eğmiş bir şekilde şehri dolaşıyordu.</p>

  <p class="normal">Bir keresinde, bir meydanda, Almanya’yı terk etmiş bir kalfa olan hemşerisiyle karşılaştı. Güzelce içtikten sonra, geceyi Seine’in kıyısında, Louvre’ın yanında, Darmstadt’ı, Gürkner’i, Polonyalı Woyzeck’i hatırlayarak geçirdiler. Birbirlerinin sözünü kesiyor, birbirlerini dinlemiyorlardı.</p>

  <p class="normal">Sabah, Stock, ayılmak için içki içmeye gitti. İlk defa sakin ve neşeliydi. O günden itibaren aydınlanma başladı. Terzi, Bak sokağında küçük bir oda kiraladı, kitaplar aldı, tamamen bırakmamakla birlikte daha az içmeye başladı. Ama alkol artık onu yenemiyordu. Stock, kendine geldi. En sevdiği söz, “biz henüz genciz, kendimizi bırakmayacağız” yine yemin gibi canlı bir şekilde duyuldu. Üzerine acı ağıtlar yakılan Geneviève, geçmişe dahil edildi ve orada narin ve acı gerçekliğini yitirmiş bir anı olarak kaldı. Hayat çağırıyordu.</p>

  <p class="normal">Fransızcayı iyi bilen Stock, gazetelere ve kitaplara döndü. Yakın zamana kadar şaraptan sarhoş olduğu gibi şimdi kitaplardan sarhoş oluyordu. Okumak, gerçeğe dönmesine yardımcı oldu. Gözyaşı ve içki dolu yas günlerinde gerçeklerden kaçmıştı. Günlük “Le National” gazetesini okuyordu. Fransız tutucuları bu gazeteyi çok cesur buluyorlardı, Stock ise ona kızıyordu. Ona efendilerin gazetesi adını verdi. Onu sadece parlamento kulislerindeki olayları takip etmek için karıştırıyordu.</p>

  <p class="normal">Stock, Bak sokağındaki odasında, kendisini meclisteki bir delege gibi hissediyordu. Tartışıyor, söz alıyor, bakanların öne sürdüklerini çürütüyor, onları küçük düşürüyor; yoksullar için normal vergiler ve haklar istiyordu. Ünlü politikacılar onu gazetelerde yazılarıyla cevaplıyorlardı. Böylece Stock gazeteler aracılığıyla kendi kendisiyle tartışıyordu.</p>

  <p class="normal">Marrast, “Le National”in editörü olunca, gazete başarıyla orduyu memnun etmeye ve “proletarya” dedikleriyle de dikkatlice flört etmeye başladı. Editör Marrast, Temmuz Günlerinde savaşçı, Cumhuriyetçi bir gazetecik olan “Tribün”ün kararlı kavgacısıydı, şimdi ise yağ bağlamış, yorgun ve dikkatli bir liberaldi. Ama Stock, Marrast’a inanmıyordu. Terzi, “Journal de Peuple”ı da okuyordu. Onun editörü ise boşboğaz salonların ve tiyatroların sürekli ziyaretçisi seviyeli Dyupota idi. Marrast kadar dikkatli olan Dyupota “Le National”den daha fazla işçi sorunlarını anlatmak zorundaydı. “Journal de Peuple”da çalışanlar arasında proleterler de vardı. Stock, Paris ayakkabıcısı Savari’nin yazılarını dikkatle okuyordu.</p>

  <p class="normal">Bu delikanlılar (terzi onlara öyle diyordu) düzgün ve akıllıca yazıyorlardı. Zaten işçilerin ihtiyaçlarını da kaz tüyleriyle silahlanmış olan efendilerden daha iyi biliyorlardı.</p>

  <p class="normal">Stock’un en sevdiği gazete, Laponneraye’nin yönettiği, “İntelijans”tı. Bir seferinde, küçük bir işçi toplantısında Laponneraye’nin konuşmasını dinledi ve bu Babeuf öğrencisine karşı büyük bir saygı beslemeye başladı.</p>

  <p class="normal">Laponneraye, Johann’la aynı tarihte hapishaneden çıkmıştı. Laponneraye, kötü olmakla birlikte Prusya sürgününün dehşetinden yoksun olan Fransız hapishanesinde beş yıl yakın süre kalmıştı.</p>

  <p class="normal">“Laponneraye, hapisten çıkınca hiç zaman kaybetmeden ve daha büyük bir ısrarla sömürüye karşı mücadeleye atıldı, ben ise,” diye kendisini suçluyordu Stock, “boş boş dolaşıyordum, sarhoş oluyuyordum, neredeyse tüm bir yılı mücadele kaçağı gibi, tıpkı Büchner gibi geçirdim.”</p>

  <p class="normal">Stock, Laponneraye’nin yazılarını okumaktan hoşlanıyordu.</p>

  <p class="normal">“Biz istiyoruz ki,” diye yazıyordu Laponneraye gazetesinde, “egoizmin ve ikiyüzlülüğün kangrenine yakalanmış olan bu toplumda toplumsal adaletin ve mantığın kutsal bayrağını yükseltelim.”</p>

  <p class="normal">Gerektiğinden fazla ekonomik sorunlarla meşgul olan Babeufçülüğe diyalektiğin fikirleri eklenmeliydi ona göre.</p>

  <p class="normal">Artakalan birkaç kuruşla, Stock, bir mizah dergisi olan “Korsan” veya “Charivari”yi alıyordu. Daumier’nin bıçak gibi keskin kalemi ona büyük zevk veriyordu. Daumier’nin karikatürleri, sözcüklerden daha inandırıcıydı. Krala yönelik taşlamalar ve karikatürler yasaklanınca “Charivari”nin tüm zekice buluşları, bakanların ve iki meclisin tutucu üyeleriyle Guizot’ya yöneldi. Thiers ve Molé de onun ani saldırılarından korunamıyorlardı.</p>

  <p class="normal">Gazeteler Stock’u hareketlendirdi. Lyon barikatlarında olan o değil miydi sanki? Tanrı Tepesindeki mağara ve domuz ahırının yanındaki baskı odası onun için mücadele okulu olmamışlar mıydı? Hareket günü gelmişti, hesaplaşma zamanı gelmişti. Johann mücadelenin ve devrimin insanlarını aramaya başladı. Ama içine kolayca sızdığı “Haklılar Birliği” onu tatmin etmiyordu. Bu, Alman siyasilerinin birliğiydi.</p>

  <p class="normal">Komünist olarak tanınan derici kalfası Simon Schmidt onu toplantıya götürmüştü. Johann onu İsviçre’den tanıyordu. Ama terzi, toplantıda sohbetlerle ve okumayla ilgilenmedi.</p>

  <p class="normal">“Hayatım boyunca dilimi çok kaşıdım. Ne tükrük zehirdir, ne de dil bıçak. Bunu anlamanın zamanı geldi. Bizim lakırdılarımızdan sanayicilere ve krallara zarar gelmez. İt ürür, kervan yürür. Sonunda artık söz baruta dönüşmelidir,” dedi Stock, Simon Schmidt’e ve birliğe üye olma teklifini reddetti.</p>

  <p class="normal">Johann eyleme geçmek, yok etmek istiyordu, nefret ettiği düzeni havaya uçurmak istiyordu. O, yeraltı baskı odalarını, gizli barut fabrikalarını, barikatlarda savaşmayı hayal ediyordu. Ayaklanmaları ve terörist saldırıları rüyasında da, gerçek hayatında da düşlüyordu.</p>

  <p class="normal">“Ben kitapla rahat bulamam. Ben ki, Stering’in kamçısını yedim, ihtiyar dokuma işçisi kadının Sen Kler köprüsünde ezilmiş kafasını gördüm, prensliklerin hapishanelerinde tahtakuruları tarafından kemirildim. Ben ki, yoldaşlarımı sokakta, mücadele meydanında gömdüm, polis tarafından çıkmaz sokağa kıstırılan ve yenilgi anında gücünü kaybeden Büchner’in delirdiğine tanık oldum, yanımda Weidig’i ölesiye dövdüler; gayrı beni kitaplar avutamaz. Sınıfımın kurtulması gerektiğinden dem vurup şarkılar söyleyerek bekleyemem. Gracchus Babeuf bize böyle öğretmedi.”</p>

  <p class="normal">“Haklılar Birliği” lideri Karl Schapper’in Stock’u ikna etmeye çalışması boşunaydı. Schapper sabırlı olması gerektiğini söylüyor, ondan kendisini burjuvalarla hesaplaşmanın kaçınılmaz saatine hazırlanmasını istiyordu. İşçilere ucuz öğle yemekleri verilen küçük yemek odasında, Schapper ve Stock öyle kızgın ve yüksek sesle tartışıyorlardı ki daha dikkatli olan ziyaretçiler, “kulüp” dedikleri kilere giden kapıyı özenle kapatıyorlardı. Her tarafta volta atan ajan ve polisleri tartışmalara çekmeye gerek yoktu. Schapper ve Stock, Cabet’nin “Devrimin Tarihi”ni, Robespierre’in yazılarını, Saint-Just ve Buonarotti’nin yazılarını tartışıyorlardı.</p>

  <p class="normal">“Biz, çenesi düşük üniversiteliler gibi davranıyoruz!” diye bağırıyordu Johann, Karl Schapper’in alaycı yüz ifadesine kızarak. “Askerler bize nasıl hareket etmemiz gerektiğini öğretiyorlar. Subay Bryuyan orduda ayaklanma hazırlayıp bildirilerinde cumhuriyet istiyordu. Biz ise, buna bile cesaret edemiyoruz.”</p>

  <p class="normal">“Ne ayaklanma ama!” diye şaşmaz bir şekilde karşı çıktı Schapper, ama artık alay etmiyordu: “Kandırdığı on askerle darbe yapmaya kalkıyor.”</p>

  <p class="normal">“Bazen on cesur asker yüzbinlerce korkak askere bedeldir!”</p>

  <p class="normal">“Eğer biz ayaklanırsak, ordu bizi desteklemeyecek, bizi kurşuna dizecek.”</p>

  <p class="normal">“Saçmalık! Asker kaputunun altında çarpan, işçi ve köylünün yüreğidir.”</p>

  <p class="normal">“O asker kısa sürede bu bilince ulaşamaz. Şimdilik asker üniforması çelik yelek. Onun altından ise kalp atışları duyulmuyor. Askerler bizim kadınlarımız ve çocuklarımızı acımasızca yok edecekler.”</p>

  <p class="normal">“Cesaret etmek gerekir, rizikoya girip denemek gerekir!”</p>

  <p class="normal">“Savaşçılar yetiştirilmeli ve mücadele anına kadar korunmalılar.”</p>

  <p class="normal">“Sen askerden korkuyorsun, sen işçi değil esnafsın!”</p>

  <p class="normal">“Eh, bunun için sana bir tokat atacağım galiba.”</p>

  <p class="normal">Her zamanki bu tehditten sonra barış oluyordu. Bir keresinde Schapper, Stock’a birlik adına Jansi’ye, Auguste Blanqui’ye gitmesini önerdi.</p>

  <p class="normal">“Onun birliğiyle daha yakın bir ilişki kurmamız gerekiyor,” diye kısaca açıklayıp terziye yol parası verdi.</p>

  <p class="normal">Johann mutluydu. Uzun süreden beri Blanqui’nin cesaretine ve konuşma yeteneğine hayrandı.</p>

  <p class="normal">“İşte buna insan denir!” dedi sevinen terzi, eşyalarını toplarken.</p>

  <p class="normal">Schapper ona, devrimin ünlü savaşçısına çok fazla hayran hayran bakmaması konusunda uyarılarda bulunuyordu.</p>

  <p class="normal">“O, harekete geçmekten çok hoşlanıyor,” dedi Schapper. “Ve doğal olarak da işçilerin her özgürlükçü faaliyetinin yoldaşı. Cesarete gelince, o bir kahraman.”</p>

  <p class="normal">Fordevro Hapishanesinde sekiz ay tutuklu kaldıktan sonra Auguste Blanqui salıverilmişti ama Pontoise’ya polis gözetimi altında gönderilmişti. Hayatın kendisine verdiği bu kısa izni, devrimci genç, karısıyla birlikte geçiriyordu. Âşıktı ve ailedeki küçük sevinçlerden mutlu oluyordu. Daha önce böyle sevinçler tatmamıştı. Blanqui çiftinin kiraladığı eski ev, yavaşça akan Oise nehrinin kıyısındaydı.</p>

  <p class="normal">Johann Stock, sabahın erken saatlerinde küçük yeşil kapıya yaklaştı. Bakımsız bahçeye girmesini hiç kimse engellemedi. Bahçede, evin önünde bol çiçekli bir alan vardı. Evin sessizliği, solmaya yüz tutmuş astra çiçekleri ve balkonda unutulmuş kadın şalı Stock üzerinde kötü bir etki yaptı. Johann, Blanqui’nin sürgünde olduğu, hapiste kaldığı yılları hesaplarken, onun ateşli sözlerini tekrarlıyordu ve daha farklı bir ev bekliyordu. Aslında kendisi de bilmiyordu Jansi’deki evin nasıl olması gerektiğini. Ama en azından, daha az başarı ve aşkla donanmış bir evle karşılaşmayı hayal ediyordu. Parmaklıkların arasından bakan, kestane renkli bukleleri, sevimli ama düzgün olmayan yüz hatları olan kadının Blanqui’nin eşi olduğu anlaşıldı. Al yanaklı kadın Johann’ın şapkasını ve bastonunu aldı ve kahve ikram etti.</p>

  <p class="normal">“Auguste’la birlikte o kadar az yaşadım ki. Bizim çocuklarımız şimdiye kadar onu doğru dürüst tanımıyorlardı bile. Doğrusu, biz burada birlikteliğimizin en iyi günlerini geçirdik,” diye durmadan konuşuyordu genç kadın, Stock’un kısa, kaba sorularını cevaplarken.</p>

  <p class="normal">Kısa bir süre sonra Blanqui geldi. Stock’u yine aynı duygu (itici değil ama yine de hayal kırıklığı) aldı.</p>

  <p class="normal">Auguste yıkanmış geliyordu. Büyük şapkasının üzerinde çiçek vardı, kötü biçimli geniş pantalonunun cebinden ise kiparis dalı gözüküyordu.</p>

  <p class="normal">Blanqui’nin korkusuz biyografisini bilen Johann, acaba belinde bıçak ve tabancası olan, somurtkan, hiç kimseye güvenmeyen, barut kokan, kavga ve çatışmalarda sakatlanmış bir savaşçı mı bekliyordu?</p>

  <p class="normal">Ama bu çiçekler, bu barışçı kiparis! Blanqui elini terziye uzattı. Ne kadar kuru, damarlı ve bükülmeyen bir eldi! Ne kadar sert bir tokalaşmaydı. İki erkek göz göze geldiler. Stock heyecanlandı. Auguste’un gözleri deliciydi. Ancak, tek bir ideal ve amaçla yaşayan bir fanatiğin gözleri böyle olabilirdi. Böyle bir insan; düşünmez, iç çelişkiler nedir, kemiren kaygılar nedir bilmezdi. Bir kez seçilmiş olan yolu sonsuza dek aydınlatan meşale gibiydi gözler. Blanqui’nin gözlerinin ağır hapsinden kurtulduktan sonra Stock, onun unutulmaz bakışlarına mükemmel bir şekilde yakışan ince dudaklarını, ciddi, ince burnunun çizgisini ve zayıf yüzünü inceledi.</p>

  <p class="normal">Bir insanın yüz hatları nadiren bu kadar uyumlu bir şekilde hem cesur, hem de yeterince güçlü olmayan bir iradeyi yansıtabilirdi.</p>

  <p class="normal">Boş boş balık tutmaktan, yaklaşan soğuk havalardan ve Paris haberlerinden bahsedilerek geçen kahvaltıdan sonra bahçeye çıktılar. Stock ailenin en küçük oğlunu taşıyordu. Bu, ciyak ciyak bağıran ve beceriksiz erkek ellerinde nefretle kendisini sağa sola atan bir bebekti. Zayıf ve kısa boylu Blanqui, omuzlarına büyük oğlunu almış, yanında da uzun boylu ve dolgun karısı, kitabı ve şalı elinde yürüyorlardı. Dökülmüş yapraklarla örtülen bahçede çocukları annelerinin yanına bırakan Johann ve Auguste birlikte eve döndüler. Sonunda ciddi bir şekilde konuşabildiler. Aslında söz daha çok, yeni gelene veriliyordu. Daha önce edindiği alışkanlıktan olacak, Blanqui daha çok susuyordu. Gözlerinin garip etkisini bildiği için Stock’a nadiren bakıyordu ve eski koyu renk koltuğun derinliğine dalmış bir şekilde sadece usulca “evet, evet” diyordu. Ama Auguste’ün dikkatliliği, suskunluğu terziyi durdurmuyor, konuşmasını engellemiyordu. Blanqui’nin davranışlarında o havalı güvensizlik, kendini beğenmişlik, kurnazca sorgulamalar yoktu. Bunlar, bir zamanlar Weidig ve Büchner’le ilk defa karşılaştığında Stock’u çok kırmış olan davranışlardı.</p>

  <p class="normal">Terzi biliyordu ki, madem Blanqui susuyor, bu, öyle gerektiği içindir. Johann değerli hayallerini anlatıyordu, Auguste’ün cevapları da daha doğrudan ve yavaş yavaş daha uzun oluyordu.</p>

  <p class="normal">“Ayaklanma gerekli,” diye sessizce konuşuyorlardı.</p>

  <p class="normal">Terzi, terör hayal ediyordu. Onun düşleri kana susamıştı. O Louis-Philippe’i öldürmek istiyordu. Bu, hiç de zor değildi. Çünkü Kral, ikiyüzlüydü ve sürekli kiliseye gidiyordu.</p>

  <p class="normal">“Kraliyet faytonunun tekerlekleri arasına atılan bir bomba, devrimin işareti olacaktır. Kraliyet sırtlanının kanı bizim bayrağımız olacak. Proleter kitlelerinin uyanmasını niçin bekliyoruz? Niçin ayaklanmıyoruz?”</p>

  <p class="normal">Blanqui susuyordu. Stock biraz yorulunca Auguste, ayaklanmayı hazırlamayı ve gerçekleştirmeyi amaçlayan yeni ve güçlü bir komiteden söz etmeye başladı.</p>

  <p class="normal">“Ben de sizin gibi her hareketin yanındayım. Süngü veya cehennem makinesi aynı şekilde bize yardım etmek zorunda. Varsın Fourier, Cabet, Saint-Simon’cular sosyalizmin teorik analizleri üzerinde, güncel komünizmi tartışsınlar. Bizim görevimiz, burjuva hükümetine karşı vurucu birlikler kurmak. Tüm Kraliyet faytonlarını havaya uçurmak varken niye bir tanesini havaya uçuralım. Polisin dağıttığı ‘Aileler Birliği’nin yerine biz ‘Mevsimler Birliği’ni kurduk.”</p>

  <p class="normal">Blanqui bu “bizlerin” kim olduğunu söylemiyor, Stock da sormuyordu. “Auguste komutansa, Johann da er.” Bir zamanlar Büchner anlatmıştı. Stock uzun süre karşı çıkmıştı ama, hapiste Büchner’e hak vermişti. Johann devrimin disiplinli bir askeri olduğu için seviniyordu. Birliğin gücünü anlamıştı.</p>

  <p class="normal">Bayan Blanqui, yoldaşların konuşmalarını kesti. Yemek hazırdı. Blanqui’nin şakalarıyla ve çocukların gürültüleriyle canlanan bir yemek başladı. Stock hayretler içerisinde bu değişimi izliyordu. Bu acımasız, hükmedici mücadele adamı, şefkatli, dikkatli bir koca ve iyi bir aile babası olmuştu. Ama Stock artık onu anlamaya başlıyordu. Onsuz yaşayamadığı mücadelede evlilik, Blanqui’yi engelleyemiyordu. Devrim borusunun ilk çağrısı, onu narin İdili’den, Oise’nın kıyısından koparacaktı. Blanqui, mücadelesini dinginliğe, bu kendisi için değerli yaratıkların yarattığı rahat ortama feda etmezdi. Ama sevgisi az olduğundan ya da duygu terasına tıkılı olduğundan değil; tüm insanların mutluluğu ideali, sadece bir kadın ve iki çocuğun mutlu olması idealinden daha büyük olduğu için!</p>

  <p class="normal">Stock, bu ailenin mutluluğunun hangi temeller üzerinde durduğunu gördü. Auguste yaşamının hedefinden vazgeçmeyecekti; onun eşi, ayrılığa, hatta dulluğa hazırdı.</p>

  <p class="normal">Bu kısa dinlenme dakikalarında onlar o kadar mutlu, o kadar sorunsuzdu ki.</p>

  <p class="normal">Dışarıdan bakıldığında, sanki kendini tamamen oğullarıyla yaptığı konuşmaya vermiş olan Auguste, aslında çok gergindi. Arkadaşlarının, Paris’te gereken her şeyi yapıp yapmadıklarını merak ediyordu. Kendisi Paris’e giremiyordu. Onu zorla kopardıkları o halktan, ordudan şimdi şikayetler, isyanlar duyuyordu. Bazen aile mutlulukları onu korkutuyordu. Bu, vatandaşlık görevlerini köreltmiyor mu? Stock da onun bu rahatsızlığını seziyordu. Kendisi de, Geneviève’in öldüğüne inanınca “kendisini küçük dünyevi zevklere” karşı kapatmıştı. Öyle diyordu onlara. Johann çocuklara bakarken içinin derinliklerinden bir aile ve sahip olmadığı sorunları özlüyordu.</p>

  <p class="normal">“Ama tüm bunlar neyime ki? Benim ve onun gibi insanlar,” diye düşünüyordu Auguste’ü kasdederek, “bir kadına ve çocuklara ne verebilirler ki? Acı, hem de ne acı! Hapis, belki de kurşundan gelen bir ölüm veya giyotin. İşte bizim hayatımız bu. Kendi kaderlerimize başkalarını da mahkûm edebilir miyiz ki? Hayır, yalnız olmak daha iyi. Geneviève benim yüzümden ölmedi mi ki? Ama ben onun için başka bir yol seçer miydim? Asla!”</p>

  <p class="normal">Bayan Blanqui, Stock’a evli olup olmadığını sorunca, dul olduğunu söylemeden, hüzünlü bir şekilde, her devrimcinin yaşamının, onun eşini de birçok acıya katlanmak zorunda bıraktığını söyledi.</p>

  <p class="normal">Auguste karşı çıkmadı. Herkes hüzünlendi.</p>

  <p class="normal">“Paris’e gitmeyi düşünmüyorsun değil mi?” diye sordu endişeyle Bayan Blanqui.</p>

  <p class="normal">“Bu bizim mücadelemize bağlı,” diye sert bir şekilde onu cevapladı kocası.</p>

  <p class="normal">“Haklıyım,” diye düşündü Stock. “Eğer zavallı Geneviève ölmeseydi o da tıpkı bu iyi kadın gibi mutsuz olacaktı.”</p>

  <p class="normal">Akşam, Johann, daha net anlayabilmek için Blanqui’nin kendisine anlattığı “Mevsimler Birliği”nin tüm şemasını çizdi. Jansi’de geçirdiği yıl mı, mevsim değişikliği mi ilham vermişti yeni illegal komitenin kurucusuna? Doğadaki dönüm noktaları, yeni devrimci birliğin yapısında ve fonksiyonlarında tam olarak taklit edilmişti. Blanqui bir yılını boşa geçirmemişti. Dünyanın unuttuğu Pontoise’da, ebedi düşmanlarına karşı yeni bir saldırı hazırlıyor, birliklerini topluyordu.</p>

  <p class="normal">“Mevsimlerin birlikleri, pazar tarafından yönetilen altışar kişilik haftalara bölünmüş,” diye yazıyordu Stock. “Haftalar ayları oluşturuyor, onları da Temmuz yönetiyor. Baharın yönetimi altında üç ay bir mevsimi oluşturuyor. Dört mevsim de bir yılı oluşturuyor.”</p>

  <p class="normal">Yılın başında kimin durduğunu Stock bilmiyordu. Tıpkı, “Eşitler Birliği” ve Carbonaria’de<sup class="calibre5"><a href="../Text/ates1_split_071.html#footnote-647-54" id="footnote-647-54-backlink">[54]</a></sup> olduğu gibi üst yönetim gizli kalıyordu. Basit ve mantıklı olan bu organizasyon, terzinin hoşuna gitti. Pencerenin yanına oturup sonbahar bahçesinin kokularını soludu. Böyle bir günden sonra insan nasıl uyusun? Blanqui de uyumuyordu. Stock’un gelişi onu meraklandırmıştı. Sürgün olmak ağırdı. İşçi ordusunun başına geçip Orléans monarşisini havaya uçurmayı bir kez daha denemek için can atıyordu! Her iki mücadeleci de, geçmişteki en iyi günlerini, kısa ve unutulmaz zaferlerini düşlüyorlardı. Stock, eski silahı kaldırmış, Lyon’daki barikatlara yeniden tırmanıyordu. Blanqui, tabanca ve bıçakla silahlanmış bir halde, Temmuz Devriminin o müthiş günlerinde, Paris sokaklarında savaşıyordu.</p>

  <p class="normal">Stock, hayal kırıklığına uğramıştı ama çaresiz değildi. Büchner’in bildirisini basıyordu. Blanqui ise monarşinin restorasyonundan sonra yine ayaklanma hazırlıyordu. Barut kokusu ve barikat, çatışma sesleri, kenar mahallelerin ve gecekondulu insanların cesareti, devrim liderini heyecanlandırıyordu. Ona ilham veriyordu. Kulüpte, gizli birlikte, üniversiteli arkadaşları arasında, zanaatkârlar veya dilenciler arasında; cumhuriyet ordusunun nereden toplanacağı onun için fark etmiyordu. O kendi taktik prensipleri için pratik olarak ve sosyal bir savaşta mücadele ediyordu.</p>

  <p class="normal">Johann Stock, sabahleyin Jansi’den ayrıldı.</p>

  <p class="normal">“Yakında, orada, Paris’te görüşeceğiz,” dedi çok anlamlı bir şekilde Blanqui.</p>

  <p class="normal">Çocuklar babalarının omuzundan el sallıyorlardı. Ne kadar mutlu, sakin bir tabloydu. Terzi, çocukların geleceğini düşünüyor ve doğaüstü bir şefkatle devrimcinin karısının önünde eğiliyordu.</p>

  <p class="normal">Devrimcinin çocukları, Blanqui’nin çocukları. Onların ilk anıları, annelerinin kendilerini yanına götürdüğü, o hapishane parmaklığıydı. Jansi’ye dönene kadar babaları, onlara göre, büyük bir tutuklu elbisesi giymiş, sakallı ve yabancı, gizemli bir kahramandı.</p>

  <p class="normal">Omnibüsün içi dardı. Uykusuz geceden sonra terzi, sert koltuğa sırtını yaslayıp biraz kestirmeyi umuyordu. Ama görünüşe göre başkente okumak için giden iki taşralı, can sıkıntısı kelimesiyle çok kötü oynuyorlardı.</p>

  <p class="normal">“Ne kadar hüzünlü bir zamanda yaşıyoruz,” diyor Teodor adındaki. “Yirmi yıl önce yetişkin olmayı isterdim. Şimdi gezegenimize inmiş olan can sıkıntısını Napoléon dağıtmıştı o sıralar.”</p>

  <p class="normal">“Evet, her şey çok sıkıcı, çekilmez derecede sıkıcı!” diye esnedi Honoré. “Tok olan dünya, şişman bir kadın gibi dinleniyor. Kralımızın kutsanmış Krallığı süresince biz sıkılmaya mahkûm edilmişiz. Söylediklerine göre Paris de taşra kadar sıkıcıymış. Bankalar, para operasyonları konuşuluyormuş. Tek eğlence ise, bir banker iflas ederken, diğerinin fantastik bir biçimde zengin olmasıymış. Sokakları canlandıracak bir işçi isyanı olsa bari. Ama görünüşe göre Guizot ve Thiers’in kurnaz lakırdı ve fetvalarından zehirlenmiş yorulmak bilmeyen demagoglar da uslandı.”</p>

  <p class="normal">Stock, kendisine sırtlarını dönmüş bu komşularının muhabbetlerini artan bir ilgiyle dinliyordu. “Sokakların canlanması için işçi isyanı...” Gülümsedi. “Sıkıcı bir zaman...” Bu ona dehşet verici bir iftira gibi geldi.</p>

  <p class="normal">“Durmak bilmeyen yeraltı zelzelelerinin, barikat ve kan dökmenin zamanı, yüce düşüncelerin doğduğu ve gelecekteki mücadelenin belirlendiği zaman. Oh, bu ne kadar yüce bir zaman!..” Johann geçmişi ve geleceği düşünürken nefes nefese kalıyordu.</p>

  <p class="normal">Birkaç hafta sonra Stock, “Mevsimler Birliği” örgütüne üye oldu. Komiteye üye kabul edilmenin olağanüstü güzel bir törenle gerçekleştiğini biliyordu. O yüzden, belirlenen günden çok önce, içinde neredeyse çocuksu bir heyecan vardı.</p>

  <p class="normal">“İnsan Hakları Komitesi” dağıldıktan sonra, Johann hiçbir illegal komiteye üye olmamıştı. Ama “Haklılar Birliği” komitesine çok yakın olmuştu ve İsviçre’de onun fikir babası olan Weitling hakkında birçok şey duymuştu.</p>

  <p class="normal">Johann cesaret versin diye aperitif bir içki bile içti. Ama içkinin etkisiyle hayal gücü daha fazla hareketlendi, heyecanlandı. O kadar uzun süredir yalnızdı ki, yarın, onu en sonunda yeni bir aileye götürecekti. Korkusuzlar ailesine. Stock uzun süredir kendisi için korkmamıştı. Aslında o nadiren ölümü düşünüyordu. Bencilce bir kendini beğenmişlikten değil, hayatına ucuz bir değer verdiği için kaç kez ölümü görmüştü. Ondan daha iyi olanlar ölmüştü; ona öyle geliyordu. Yaşam sürüyor, onların yerini yeni insanlarla dolduruyordu. Bu süreklilik Johann’a geleceğin garantisi gibi geliyordu. Croix-Rousse’daki barikatta, göğsünden yaralanan Bouvri, Stock’a, “Sil gözyaşlarını delikanlı, ben henüz yaşıyorum. Ölsem de arkamdan zırlama, yerime geç. Hepimiz ölümlüyüz ama iş orada değil. Mesele insanın niçin öldüğünde. Ben kendi yirmi beş yılımı bir tok fabrikatör domuzun altmış yılına vermezdim. Hem döşekteki ölümün nesi daha iyi, barikattaki ölümden?” demişti.</p>

  <p class="normal">Fleri adındaki sessiz ve sakin bir taşçının Stock’u “Mevsimler Birliği” komitesine önermesi gerekiyordu. Fleri, Babeuf’ün arkadaşlarından birinin oğluydu ve küçük bir çocukken babasının infazını izlemişti. O zamandan beri içine kapanmıştı. Celladın kanlı eliyle, babasının kafasını bir tutam saçından kaldırışı sonsuza dek yer etmişti belleğinde. Fleri zayıf anlarında tıpkı inançlı bir insan gibi Tanrıya dua ediyordu. Napoléon tarafından askere alınan Fleri, Rusya seferine gitmiş ve esir değişiminden sonra da Paris’e dönmüştü. O zamandan beri Fleri, sokaklarda kaldırım döşüyordu. Sonra, Temmuz Devriminde, kendi elleriyle yaptığı kaldırımları sökmüştü. Özgürlüğü kaldırım taşlarıyla koruyordu. Blanqui ve Barbés onu sayıyor, kendi dostları olarak görüyorlardı. Stock, Fleri’nin sözlerinden daha iyi bir tavsiye hayal bile edemezdi. Onunla aynı koridorda yaşıyorlardı. Taşçı ve terzi arasındaki dostluk, evin ıssız, taş döşeli bahçeye bakan dış bölümünde başlamıştı.</p>

  <p class="normal">Hava kararmaya başladığında, Fleri, Stock’u, Faubourg Saint-Denis sokağına doğru götürdü. Sessizce, dikkatle, törene gider gibi yürüyorlardı. Terzideki heyecan, yerini umut ve bekleyişe bırakmıştı. Johann zafere doğru, devrime doğru, yüce idealleri gerçekleştirmeye doğru yürüdüğüne inanıyordu. Taşçı, alçak bir avlu kapısının yanında durdu ve cebinden siyah bir kumaş parçası çıkardı. Pis ve karanlık girişte Stock’un gözlerini bağlayıp elini tuttu. Johann tahtalara dolaşıyor, yumuşamış zeminin üzerinde kayıyordu. İçinden geçtikleri bahçe gübre kokuyordu. Terzi, Darmstadt’ı hatırladı.</p>

  <p class="normal">“Dikkatli ol,” diye fısıldadı Fleri.</p>

  <p class="normal">Korkulukları olmayan bir merdivenden aşağıya iniyorlardı. Komiteye giderken bu yolun gizemliliği Stock’un hoşuna gidiyordu. Buraya hainler, Konrad Kul’lar giremez diye düşünüyordu. Bir odanın eşiğinde Fleri, Johann’ın gözündeki bağı çözdü. Terzi, kendisini penceresiz, temiz bir kış deposunda buldu. Duvarların kenarında banklar ve ortada bir masa vardı.</p>

  <p class="normal">Kızarmış ekmek kokuyordu. Stock, bundan deponun bir fırının yanında olduğu sonucunu çıkardı. Bankların üzerinde, temiz işçi gömlekleri giymiş, kumaş kemerler takmış yaklaşık on adamın oturduğunu gördü; Stock onların da kendisi gibi proleter olduğunu anladı; mobilyacılar, taşçılar, terziler, ekmekçiler, dokumacılar. Onların ciddi, inceleyici bakışlarını üzerinde hissediyordu. Yeni izlenimlerle dolan Johann, bu sessiz toplantının başkanını hemen fark edemedi.</p>

  <p class="normal">“Daha yakına gel,” dedi başkan. “Yeni kardeşin ismi ne?” diye sordu Fleri’ye.</p>

  <p class="normal">Johann karşısında olağanüstü erkeksi bir dış görünümü olan, tüm görünüşünde, sesinde, gülümseyişinde yenilmez bir çekicilik bulunan bir adam buldu. Bu Barbés’ti. Proleterler ona, Proudhon’un örneğinden hareketle, demokrasinin Bayard’ı demişlerdi.</p>

  <p class="normal">Stock onu daha önce hiç görmemiş olmasına rağmen tanıdı. Siyah kıvır kıvır saçlarını, zeytin renkli tenini, güçlü vücudunu, gözlerindeki sıcak gülümseyişi tanıdı.</p>

  <p class="normal">“Vatandaş, kaç yaşındasın? Neyle uğraşıyorsun? Nerede doğdun? Nerede yaşıyorsun? Geçim kaynakların ne?” diye yavaş yavaş soruyordu Barbés.</p>

  <p class="normal">Banktaki insanlar kulak kabarttılar. Stock cevabını uzun süre önce hazırlamış olmasına rağmen karışık konuşuyordu. Fleri yan tarafa geçip oturdu. Barbés’in yüzündeki hafif gülümseme, sadece terziyi canlandırıyordu.</p>

  <p class="normal">“Şimdi atacağın adımı düşündün mü?” diye ciddi bir ses tonuyla sordu başkan. “Yükleneceğin sorumluluğu düşündün mü? İhanetin ölümle cezalandırıldığını biliyor musun? Öyleyse, burada gördüklerin hakkında hiç kimseyle konuşmayacağına yemin et!”</p>

  <p class="normal">“Yemin ediyorum!” Johann bu iki sözcüğe, kalbinin tüm heyecanını, inancının tüm gücünü, kendisine yoldaşlar ailesi bulma ümidini, bankların üzerinde oturan bu sessiz, henüz ona güvenmeyen insanların kendisine güvenip yanında yer vermelerini sonsuzca arzuladığını sığdırmak istiyordu.</p>

  <p class="normal">Ama insan sesi, bu kadar büyük duyguları dile getirmekte güçsüz. Sözcük belirsiz bir şekilde duyuldu, Johann’ın düşüncelerinin gölgesinde kaldı. Stock’un sesi çaresizce titriyordu. Sükûnet yerleşti.</p>

  <p class="normal">Bir dakikalık gergin bir sessizlikten sonra, başkan politik sorular sordu ona. Stock, krallıklar ve krallar, aristokratlar hakkındaki düşüncelerini söylemek zorundaydı. Sadece krallığı yıkmakla tatmin olabilir miyiz, sorusuna cevap olarak Stock, sonuna kadar hiç kimsenin kesmediği uzun bir konuşma yaptı.</p>

  <p class="normal">Dalgın ve yavaş bir şekilde, bu iç dökmenin her sözcüğünü tartarak başladı.</p>

  <p class="normal">“Her çeşit aristokratlar ve ayrıcalıklı insanlar yok edilmeli, aksi takdirde hiçbir şey oturtulamaz. Onlar bin kafalı bir ejderha gibi. Temmuz Günlerinde ve Lyon günlerinde biz kördük ve onların yalanlarına inandık. Onlar, bizi daha iyi kandırıp yemek için, kuzu postuna bürünmüş kurtlar. Sosyal yapı kangren olmuş ve tedavi edilmesi için de halka, en başta devrim iktidarı olmak üzere, kahramanca araçlar gerekli.”</p>

  <p class="normal">Salondan hissedilir bir onay alan bu sözleri, terziye, Babeuf öğretmişti.</p>

  <p class="normal">Şart olan on dört sorunun cevabını aldıktan sonra, Barbés masadan kalktı ve mutluluktan diz çöken Johann’a yaklaştı.</p>

  <p class="normal">“Şimdi kalk ve ‘Mevsimler Birliği’ komitesine üye olmak için tekrarla:</p>

  <p class="normal">“Cumhuriyet üzerine yemin ederim ki, sonsuza dek tüm krallardan, aristokratlardan, insanlığı ezenlerden nefret edeceğim. Hainleri ölümle cezalandıracağıma yemin ederim. Halk iktidarını ve eşitliği kurmak için hayatımı feda edeceğime ant içiyorum...”</p>

  <p class="normal">Stock nefes nefese kalıyordu. Barbés, belinden bir bıçak çıkardı, yeni kardeşinin eline koydu. Terzi hemen bıçağın ucunu kalbine doğru tuttu.</p>

  <p class="normal">“Eğer yeminime ihanet edersem, beni hain gibi cezalandırsınlar, bıçakla delsinler,” diyen Johann, bıçağın ucunu bastırdı ve gömleğinin delindiğini, ucunun göğsüne değdiğini hissetti: “Beni hain gibi cezalandırsınlar, eğer bu komiteye üye olmayan en yakınıma bir şey söylersem.”</p>

  <p class="normal">Stock’un alnı terledi, gözleri yaşardı. Sallanarak kendisini bir sandalyeye bıraktı. Ona ilk önce Fleri yaklaştı ve öptü. Barbés elini sıktı. İnsanlar gürültüyle banklardan kalkıp sarılmak ve sorular sormak için ona doğru koştular.</p>

  <p class="normal">Johann Stock, böyle başladı yeni bir patikadan yürümeye. Fleri’nin “pazar” olduğu “hafta”, bütün gün dokuma makinelerinde ağır işler yapan proleterlerden oluşuyordu. Daha ilk toplantılarda, Johann daha çabuk harekete geçilmesi gerektiğinde ısrar etmeye başladı. Kralı öldürmek için gönüllü oluyor, barut fabrikası kurulmasını öneriyordu.</p>

  <p class="normal">Alsace’lı işçi Aloiz Yuber ve sekiz eylemci, Louis-Philippe’i havaya uçurmak için yaptıkları başarısız deneme için 1838 yılında mahkeme önüne çıkarılmıştı. Onlar, Stock’a yürümesi gereken yolu göstermişlerdi. Yuber’le birlikte cehennem makineleri yapabilen muhteşem bir kadın, Laura Gruvel de mahkûm edilmişti. Stock, bütün bir geceyi mahkeme salonunun yanında yağmur altında geçirmişti, bu halk azizlerini görebilmek için. Laura Gruvel güzelliği ve erkeksiliğiyle onu şoke etti. Laura aristokrat bir çevreden geliyordu ve eğer isteseydi bütün hayatını bolluk ve eğlence içinde sorunsuz bir şekilde yaşayabilirdi. Bunun yerine Laura, cumhuriyet için savaşmayı seçmiş; terörü, zengin bir nişanlıya tercih etmişti. Kralın başına buyrukluğuna saldıran birkaç işçiyle birlikte genç başını giyotinin altına koyma rizikosuna girmişti Laura Gruvel. Stock bu adı sayıklıyordu.</p>

  <p class="normal">“Bir kadın cesaret etti, biz ise kilerdeki fareler gibi bekliyoruz,” diyordu kızgın bir şekilde.</p>

  <p class="normal">Mahkeme, Laura’ya beş yıl hapis cezası verdi.</p>

  <p class="normal">Stock onu götüren nöbetçilere saldırmayı, hücresinin altına tünel kazmayı, kahraman kadını Fransız Steringlerin elinden kurtarmayı hayal ediyordu. Geneviève’den sonra Laura Gruvel dünyadaki en değerli yaratık oldu onun için. Onun önünde eğiliyordu.</p>

  <p class="normal">Johann’ın “Mevsimler Birliği” komitesine üye olduğu sırada, kalelerden dışarı, genç kadının hapishane işkencelerine dayanamayıp delirdiği haberi geldi. Stock, komitedeki arkadaşlarını intikama çağırıyordu.</p>

  <p class="normal">“Biz milyonlarca insanın intikamını bir defada alacağız,” dedi ona Fleri, kafası kesilen babasını düşünerek.</p>

  <p class="normal">Laura Gruvel... Stock, Geneviève’e yaptığı gibi ona da ağıt yaktı.</p>

  <p class="normal">“Sömürenleri öldürmek yeterli değil, sömürüyü yok etmek gerekir,” dedi Fleri, terzinin, saraya gidip Kral’ın yatak odasına bomba koyma teklifine cevap olarak: “Kral, aristokratlara ve banker pisliklerine yaslandığı sürece zararlı. Onlarsız, o, kukla tiyatrosunun bir palyaçosu. O bir hiç. Bizim asıl hedefimiz ayaklanma.”</p>

  <p class="normal">“Mevsimler Birliği” komitesi sokakta savaşma gücünü denemek için yoğun bir şekilde hazırlanıyordu. Kesin kararı almak için Blanqui’yi bekliyorlardı.</p>

  <p class="normal">Rue Honore töreninden sonra Stock, Barbés’i görmemişti ama onun çok yakın bir dostu olan, Martin Bernard’la tanıştı.</p>

  <p class="normal">Martin Bernard, mesleğin babadan oğula geçtiği dizgici bir aileden geliyordu. Boş zamanlarında yaşadıklarını hatırlamayı seviyordu, Stock da onu dinleyerek dinleniyordu. Alman terzi kalfasının pek bilmediği Restorasyon yıllarında, daha o zaman Martin Bernard despotlarla savaşmaya çalışıyormuş. Onun dini, Robespierre ve Montanyarlarmış. Özgürlük için savaşma arzusundan Yunanistan’a geçmeyi denemiş.</p>

  <p class="normal">“Benim yurdum tüm dünya,” diye sık sık tekrarlıyordu.</p>

  <p class="normal">O da Stock gibi Saint-Simon’a sempati duyuyormuş. Ama Saint-Simon’un savunduğu eşitsizlik Bernard’ı soğutmuş.</p>

  <p class="normal">“Onlar yaşamımın hedefini belirledi; bu yüzden onlara teşekkür ediyorum.”</p>

  <p class="normal">Geçimini baskı makinesiyle sağlayarak proletaryaya dönmüş, teorik ve pratik politikaya katılmıştı. İsyanların yorulmaz lideriydi. “Sanayileşmiş feodalizme” karşı savaşmak için işçileri birleşmeye çağırıyordu.</p>

  <p class="normal">“İşçilerde cumhuriyet duygusunun gelişmediğine dair üzücü delil olarak,” diyordu Martin Bernard, “Saint-Simonculuktan hayal kırıklığına uğrayıp komünizme sempati duymaya başladığından beri, ‘özgürlük’ sözcüğünden onların kendilerinin de burjuva olabilme imkânını elde edebilmelerini anlamalarını gösterebiliriz. Yani işyeri ve araçlara sahip olmak. Bu yol lanetli ve tehlikeli. O yol uğruna kan dökmeye değmezdi. Bir burjuvanın yerine bir başkasını getirme.”</p>

  <p class="normal">Tahtın çevresinde dönen politik entrika ve kargaşaları hiç kimse Martin Bernard’dan daha iyi anlayamazdı.</p>

  <p class="normal">O, sabırla ve uzun uzun Stock ve arkadaşlarına ülkedeki durumu, bankerlerin kurnazlığını, Guizot’nun entrikalarını, parlamento koalisyonunun kurnaz hesaplarını anlatıyordu. Stock şaka yollu ona “müneccim” lakabını taktı.</p>

  <p class="normal">“Molé, bir istifa dilekçesi alır almaz bakanlık krizi başlayacak. Bu kriz, hükümeti ciddi bir şekilde sarsıp sallayacak,” dedi bir keresinde, 1839 yılının başında, bir “hafta” toplantısında Martin Bernard: “Tam bu an, tarihin bize hareket etmek için hediye ettiği an olacak.”</p>

  <p class="normal">“İki yıldan fazla bir süredir hafta için savaşan İngiliz kardeşlerimiz bize örnek olsun. Ne kurşunlar, ne hapisler onları geri çekilmeye zorlayabildi,” diye ekledi bir kez İngiltere’ye gitmiş olan Fleri.</p>

  <p class="normal">“Onlara yardım eli uzatacağız ve safları sıklaştırarak sanayicilerin ve kralların despotluğuna karşı savaş meydanına yürüyeceğiz.”</p>

  <p class="normal">“Daha fazla beklemeyeceğiz,” dedi Stock kararlı bir şekilde. Sabırsızdı. “Yöneten sınıfları sırtımızda taşıyoruz. Lanet Restorasyon döneminde daha net bir şekilde Fransız bayrağının üzerine o utanç verici sözler yazılı. ‘Yaşasın Fransız Bankası!’ Sabrımız tükendi. Siz Martin Bernard ve yılın liderleri oyalanmaya devam ederseniz, biz tıpkı sekiz yıl önce Lyon’da olduğu gibi sokağa tek başımıza çıkacağız.”</p>

  <p class="normal">Blanqui’nin Paris’e dönme zamanı geldiğinde “Mevsimler Birliği” komitesinde, hayatlarını vermeye hazır olan, denenmiş binden fazla proleter savaşçı vardı.</p>

  <p class="normal">Kurşunlar hazırdı, azar azar satın alınıp emin yerlere saklanmış olan barut, patlatılmayı bekliyordu. Paris’te isyan mayalanıyordu. Ekmeğin ve tahıl ürünü gıdaların fiyatları günden güne artıyordu. Dükkânlar ıssızlaşıyordu ve sahipleri de hükümeti başka bir şekilde, 1789 yılıyla tehdit ediyorlardı. Meclis dağıtılmıştı. Kralın, kabine kurup, çatışan burjuva partilerini barıştırma çabaları boşunaydı. Blanqui, ordusunu topluyordu.</p>

  <p class="normal">Yönetim Kurulu, ayaklanma tarihini 12 Mayıs olarak belirledi. Stock ve Martin Bernard geceler boyu, onların işbirliğinin takip etmesi gereken yolun planı üzerinde çalışıyorlardı.</p>

  <p class="normal">Johann, geç saatlere kadar terzi atölyesinde düğme ve züppe ceketlere astar dikiyordu. Bu ceketler kadife, ipek, ince yün, tek renkli ve rengarenk, balık örgüsü, çizgili veya kareliydiler. Johann’ın karşısında, ahşap masanın üzerinde tıpkı bir yığın zırhlı elbise gibi duruyorlardı. Saat, zincir ve parfümlenmiş bir tutam bayan saçı için dikilmiş olan bu küçük ceplerin altında nasıl kalpler atacaktı?</p>

  <p class="normal">Parazit, bencil, üçkâğıtçı, hazine soyguncularının yağ bağlamış kalpleri, her şeyi görmüş geçirmiş olan kalpleri. Johann düğmeleri özenle dikiyor ve bir şarkı mırıldanıyordu. Kimbilir, belki kısa bir süre sonra bu ceketi, içindeki düşmanın göğsüne nişan alarak delecekti.</p>

  <p class="normal">12 Mayıs Pazar günü, hava aydınlanmaya başladığında Johann kalktı. Çok sakindi. Tabanca akşamdan temizlenmişti. Stock tüfek hayal ediyordu. O da olacaktı. Bourg Labe sokağındaki, Lepaj’ın silah dükkânının ele geçirilmesi kararlaştırılmıştı. Komitecilerin toplanma yeri, dükkânın yanıydı. Stock’un içinde olduğu “hafta”, ıssız polis binasına, valiliğe, meclise doğru yürüyecek ve en sonunda, saraya, düşmana, sömürenlerin kralı Louis-Philippe’e doğru gidecekti. Stock yolu ezbere biliyordu. Mevzilenme yerlerini son kez hava aydınlanmaya başladığında, ayaklanma gününde dolaşmıştı.</p>

  <p class="ortayazi">***</p>

  <p class="normal">Geneviève genellikle hava aydınlanmadan önce uyanıyordu. Hizmetçiler odası karanlıktı. Bitmek üzere olan mumun ışığında giyiniyor ve kapalı önlüğünün düğmelerini yürüyerek ilikliyor, merdivenden çıkıyordu. Süpürge, toz bezi ve kova onu her zamanki yerlerinde bekliyordu: Siyah merdivenin köşesinde. Hava henüz bulanık, yeni doğmuş bebeğin gözleri gibi belirsizdi. Ama bugün aydınlanacak, berrak ve mavi olacaktı. Mayısta böyle günler sık olmuyordu. Geneviève merdiveni süpürüyordu. İki erkek hizmetçi yanından sürünerek ve esneyerek geçti. Sessizce o gün Mars Meydanındaki yarışmayı konuşuyorlar. Oraya Kral hazretleri de gelecekti. Hizmetçiler efendilerini kıskanıyor ve hangi atın galip geleceği konusunda tartışıyorlardı. General ve Vikontes Dual at yarışlarına öğleye doğru gideceklerdi. Henriette tutkun bir halde tüm favori atlara oynayacak; eldivenlere tıkılmış parmaklarını sinirle ısıracak; finişte, Henriette’in trans halindeymişçesine duyduğu zevk, şemsiyesinin ucundaki dantelin iç çekişi andıran hışırtısıyla dile gelecekti. George Dual, Krala, onun locasında eşlik edecek, madalya ve nişanlarla dolu göğsünü kabartarak ön sıralarda dolaşacak ve ince ayaklı soylu atlar gibi şişinecekti.</p>

  <p class="normal">Mars Meydanındaki at yarışları bir bayram havasındaydı. Heyecan ve sevinçleri tahmin eden Henriette, sedeften yapılma midye kabuğu yatağında bütün gece uyumadı. Yeni sevgilisine yollanmak üzere yasemin kokulu zarfın içine mektup hazırlamadı, günü esneme ve o suçlayıcı “sıkıcı!” sözüyle karşılamayı unuttu. Kendisini süsleyen çiçekler kadar zarif olan elbise daha akşamdan hazırlanmış olarak iki atlas koltuğun üzerine yayılmış duruyordu. Üzerinde rahibelerin ördüğü bir İspanyol atkı vardı. Önünde siyah terlikler, masada, şemsiye ve eldivenlerin yanında mavi şapka duruyordu.</p>

  <p class="normal">“Bu silahlarla zaferi ben kazanacağım,” diye düşünüyordu generalin karısı ve dantellerine, ipek zırhlarına bakıyordu.</p>

  <p class="normal">At yarışları, en muhteşem ravanlıların, yarı ve tam safkan atların yarışı değildi sadece. Orada, görülmez bir şekilde, onlarca duygu savaşıyordu ve bunların başında da ün düşkünlüğü için savaş geliyordu. Öğleye doğru, Dualler’in evi ıssızlaştı. Şehrin merkezi de ıssızlaşmıştı. Süslü, boş burjuva sürüleri Mars Meydanına doğru yöneldiler. Asillerin peşleri sıra arabaları, faytonları gidiyordu.</p>

  <p class="normal">Geneviève, pencereleri sokağa bakan büyük odada, tembel tembel, zarif rafların üzerindeki porselen bibloları siliyordu. Cırlak renkli markizler ve kadın çobanlar, kışkırtıcı bir şekilde ona gülümsüyorlardı. Eteklerine kuzu ve çiçek resimleri yapılmıştı. Çin bibloları, dünyaya nefret dolu ifadelerle surat asıyorlar veya alayla gülüyorlardı. Bu yabancı tanrılar, sağlam görünmelerine rağmen öyle kolay kırılıyorlardı ki. Pazar günü öğle yemeğinden sonra Geneviève, Medon’a, oğlunun yanına gitmek için izin isteyebilirdi ama bu yarışlar her şeye engel oldu. Oğlu, o şişman bahçıvan kadının yanında büyüyordu.</p>

  <p class="normal">Dualler, Mars Meydanından döndükten sonra, zafer kazanmış en iyi atların sahipleri olmanın şerefine balo düzenlediler. Tüm hizmetçiler yerinde olmak zorundaydı, Pike bile.</p>

  <p class="normal">Geneviève, şu anda, küçük Johann’ının ne yaptığını tahmin etmeye çalışıyordu. Karanlık Medon ormanında çalı çırpı mı topluyor, yoksa nemli bahçede mi eşeleniyordu? Geneviève artık kendi evinde yaşamayı, cansız porselen oyuncaklar ve kaygan parke için değil de kendi yakınları için özen göstermeyi ne kadar çok istiyordu. Yamamayı, düzeltmeyi, yemek yapmayı, çocuklarına eğitim vermeyi, kocası için özenmeyi o kadar çok istiyordu ki. Geneviève’in hayallerinde anne ve kadın olmanın üzüntülü özlemleri yatıyordu. Bütün hayatı boyunca hizmetçiliğe mahkûm edilmiş bir dulun acı hayalleriydi bunlar. Yalnızlığına lanetler okuyan Geneviève kendisini öyle görüyordu. Geneviève, elinde nefritten yapılma kutsal bir bibloyla pencerenin yanına gitti. O da ne? Sokağın sonunda, silah ustasının yassı dükkânına doğru birbirine benzeyen yüzlerce insan akıyordu. Hizmetçi kadın pencereyi açtı. Sokakta şarkı söylüyorlar, bağırıyorlardı.</p>

  <p class="normal">Dükkânın demir kepenkleri, kalabalığın darbeleri altında silah sesini andıran bir gümbürtüyle düştü. Vitrin camları kırıldı ama dükkân hâlâ yerinde duruyordu.</p>

  <p class="normal">Bir yerlerden kırmızı bir bayrak dalgalanarak geliyordu. Üzerinde kutsal bir sözcük vardı: Cumhuriyet. Geneviève ellerini kalbine bastırdı. Bir şeyler onu boğuyordu. Nefritten yapılma Çin biblosu pencerenin mermer pervazına düştü. Biblonun kafası yerde yuvarlandı. Bu da, hizmetçi için bir aylık maaşını kaybetmek demekti. Ama başka bir zaman onu çaresizliğe düşürecek bu durumu şimdi umursamıyordu. İçinde yıkma arzusu kabarıyordu. Dinliyordu. Sonunda patlayan bir silah sesi geldi. Her zaman sır kalan o ilk atış. Arkasından... ateş. Demek ki bu gerçek, demek ki ayaklanma.</p>

  <p class="normal">Silah dükkânının karşısındaki kahvede, kargaşa vardı. Geneviève pencereden bakıyordu. Birileri, yeşil, demir bir masanın üstüne atlayıp, suskun kalabalıklara hararetle bir şeyler anlatıyordu.</p>

  <p class="normal">“Yaşasın Blanqui! Kardeşler, ileri!” diye cevap veriyorlardı ona.</p>

  <p class="normal">Kalabalık; tüfekler, tabancalar ve bıçaklar savuruyordu. Silahlara bir parça kırmızı kumaş ve şerit bağlanmıştı. Kürsüdeki adam atladı ve silah dükkânına karşı saldırıya geçti.</p>

  <p class="normal">“Silahlara sarılın!”</p>

  <p class="normal">Kapı ve çerçeveler kırıldı. Sokağa, kurşun dolu sandıklar, yığınla tüfek ve kılıç yuvarlandı. Devrim!</p>

  <p class="normal">Geneviève pencerenin pervazından indi. Odadan hole koşarak merdivenden yukarı çıktı, George Dual’in odalarından birine girdi. Ağır İran kilimiyle örtülmüş olan divanın üzerinde eski silah duruyordu. Tütün içme masasında, nargile ve gravürlü puro kutusunun yanında her zaman dolu olan, gümüş saplı iki tabanca vardı. Geneviève divanın üzerine atladı. Duvara uzanarak, bıçakları, av tüfeklerini ve askeri tüfekleri indirmeye başladı. Yukarıdan, düşerken neredeyse onu bayıltacak büyüklükte bir şövalye silahı düştü. Aynı anda iki el Geneviève’i divandan yere çekti. Geneviève dönmeyi başardı. Kahverengi takım elbisesiyle, kiliseden yeni dönen Pike duruyordu arkasında.</p>

  <p class="normal">“En sonunda,” diye fısıldadı, heyecandan boğulan Pike, “en sonunda seni yakaladım, Jakoben köpeği, adi böcek!”</p>

  <p class="normal">Devam edemedi. Dilinin yerine elleri konuşuyordu. Pike, Geneviève’i tutup boğmaya çalışıyor, onu yere bastırıyordu. Yüzüne ve göğüslerine vuruyordu. Kıvrılıp inleyen Geneviève dişlerini onun dirseğine geçirdi ve uygun anı yakalayıp serbest olan eliyle divanın üzerine devrilmiş olan masadan bir tabanca kaptı.</p>

  <p class="normal">Tabancanın ağzı, Pike’nin ceketindeki küçük ceple aynı hizadaydı şimdi. O cebin altında adi, küçük bir kalp atıyordu. Pike çığlık attı, kurbanının morarmış boğazını bıraktı ve geri geri giderek, içeri çökmüş olan karnını silindir şapkasıyla saklamaya çalışarak odanın içerisine doğru ilerledi. Geneviève, Dual’in küçük tuvalet odasına kadar onu takip etti ve onu oraya tıktı. Kapıyı kilitledi. Perdesini çekti. Pike’nin çığlıkları kalın duvar ve kumaşları geçemiyordu. Geneviève, garip bir zafer gülümsemesiyle iğrenç bulduğu silahları topladı ve kilimlerle örtülmüş olan merdivenden çıkış kapısına doğru koştu. Hiç kimse karşısına çıkmadı.</p>

  <p class="normal">Sokakta, soğuk yükü göğsüne bastırarak isyancılara doğru koştu. Onlara katıldı, söyledikleri devrim şarkısını o da söylemeye başladı. Silahları ve kılıcını başının üzerinde savuruyordu.</p>

  <p class="normal">“Kadınlar!” diye bağırıyordu Geneviève, gördüğü kadınlara. “Kocalarınızın ve oğullarınızın peşinden yürüyün! Silahlara sarılın! Ne biçim hayat bu? Çocuklarımıza bir parça ekmek verebilmek için vücutlarımızı satıyoruz! Biz, zenginlerin köleleriyiz. Bizim sütümüzü sömürgenler emiyor, ellerimiz onların evlerini süslüyor.”</p>

  <p class="normal">Devrimin yüce kini Stock’un karısının ağzıyla konuşuyordu. Geneviève bayrağı kaptı. Birliği, Kraliyet Sarayına doğru götürüyordu.</p>

  <p class="normal">Güneş, Paris’in üzerinde nasıl da parlıyordu! Daha yeni çiçek açan beyaz akasyalar, narin dallarıyla kırmızı bayraklara dokunuyordu. Şarkı yükseliyordu. Eski “Carmagnole” ezgileri, aristokratları yine tehdit ediyordu.</p>

  <p class="normal">Dağın gölgesi Fransızların başkentinin üzerine düşüyor, bayrak gibi yayılıyordu.</p>

  <p class="indentmetin">Madam Veto emretti,</p>

  <p class="indentmetin">Madam Veto emretti,</p>

  <p class="indentmetin">Kıyımdan geçireceğim tüm</p>

  <p class="indentmetin">Paris’i diye,</p>

  <p class="indentmetin">Ama atışı ıska geçti,</p>

  <p class="indentmetin">Silahlarımız sayesinde!</p>

  <p class="indentmetin">Yoksullar bizimle gelin! Başkaldıralım!</p>

  <p class="indentmetin">Özgürlüğü koruyalım.</p>

  <div class="clrb"/>

  <p class="normal">Ama Paris susuyordu. Blanqui’ciler yalnızdı. Onların kahramanlığı sessizlikle karşılanan bir patlamaydı.</p>

  <p class="normal">“Kim bu insanlar? Nereden geliyorlar, ne istiyorlar?” diye soruyorlardı balkon ve dükkânlardan bakan işçi kadınlar.</p>

  <p class="normal">“Tanımıyoruz... Zaten efendinin verdiği bir parça ekmek, kurşundan daha iyidir.”</p>

  <p class="normal">İşçilerin sabrı henüz taşmamıştı. Blanqui, kitlelerin isyanını yanlış hesaplamıştı. Henüz yenilgilerin sıcak yaraları kurumamıştı.</p>

  <p class="normal">Küçük bir birliğin başında bulunan Blanqui, Valiliğe doğru saldırdı. Nöbetçiler bir direniş göstermedi. İsyancılar, “Marseillaise”i söyleyerek yüksek dar binanın içine daldılar. Merdivenlerde, koridorlarda koşuyorlar, bankları deviriyorlar, silah kabzalarıyla ses çıkarıyorlar, olası bir savunma için camları kırıyorlardı.</p>

  <p class="normal">“Zafer, zafer, zafer!”</p>

  <p class="normal">Büyük ana salonu güneş ışıkları dolduruyor ve masaların örtüleri Blanqui’cilerin bayrakları gibi kızıllaşıyordu.</p>

  <p class="normal">“Zafer, kardeşler!”</p>

  <p class="normal">Blanqui kendini bir koltuğa attı. Bir an için gözlerini kapattı.</p>

  <p class="normal">“Gerçekten iktidara oturup koruyabilecek miyiz?.. Olmak zorunda!”</p>

  <p class="normal">“Devrim için!” diye bağıran Blanqui zıpladı ve koltuğu ayağıyla itti.</p>

  <p class="normal">Tüm giriş ve çıkışlara nöbetçi yerleştirildi. İsyan liderlerinin ellerinde şimdi silah yerine sivri divitler vardı. Mürekkep kutuları, barut kutularının işlevini yükleniyordu. Zaman, beklemiyordu.</p>

  <p class="normal">“Halka bildirge,” diye dikte ediyordu Blanqui. Bu arada cumhuriyet bölüklerinin komutanlarını belirliyordu. Bundan böyle kendisi de genel komutan olacaktı.</p>

  <p class="normal">Bu arada Stock, birliğiyle birlikte mahkemenin yakınlarındaki polis merkezine doğru ilerliyordu. Yanında, uzun boylu, güçlü Schapper yürüyordu. O, terzi gibi sakin değildi ve gergin bir şekilde güneş ve baharın parlattığı ıssız sokakları inceliyordu. Her zaman olduğu gibi iki dost, Stock ve Schapper, birbirlerini iyiniyetle azarlıyorlardı.</p>

  <p class="normal">“Düşünme!” diye gülüyordu Johann. “Kaygılanma. Şimdi bile güvensizlik seni kemiriyor. Öyle mi yapılması gerekiyor? Doğru mu? Kitleler bizi destekleyecek mi? İşçiler sokağa çıkacak mı? Çıkacaklar! Nasıl çıkmayabilirler ki? Biz onların canlarında canız; biz onlara aitiz, onlar da bize. Yaşasın, işte geliyorlar!”</p>

  <p class="normal">“Bu Martin Bernard’ın birliği,” diye karamsar bir şekilde cevap verdi “Mevsimler Birliği” komitesine bugün üye olmuş olan Schapper. “Bizim Almanlar geliyor onunla. Bak işte, kenar mahalleler insan göndermiyorlar. Göndereceklerini de sanmıyorum. Hayır Stock. İşçi tam olarak bilmek istiyor, kellesini niçin tehlikeye attığını. Onu kim yönetecek, bilmek istiyor. Zaten böyle bir şeyin zamanı da geldi mi ki?”</p>

  <p class="normal">“İleri!” diye haykırıyor cevap yerine Stock.</p>

  <p class="normal">İsyancıların birliğine doğru atlı polisler uçuyordu. Schapper, hemen tüfeğini kaldırdı. Nişan aldı. Bir polis yere düştü. Bu kurşuna başka bir kurşun cevap verdi.</p>

  <p class="normal">“Zafer!”</p>

  <p class="normal">“İleri!”</p>

  <p class="normal">Şarkılarla sessiz şehre doğru yürüyorlardı. Binlerce kahramanı güneş selamlıyordu. Şehir, bayram yeri gibi süslüydü.</p>

  <p class="normal">“Valilik bizim elimizde, karakolu da ele geçirince...” Stock heyecandan sustu. “Sonra Kraliyet Sarayı. Monarşinin alaşağı edildiği ilan edildi. Blanqui’nin bildirgesinde cumhuriyet ilan edildi. İşçiler kardeşlerine yardıma gelecekler. Onların kanı, zaferi perçinleyecek.”</p>

  <p class="normal">“Georg Büchner her zaman bu günleri hayal ediyordu. Barikatta ölmek istiyordu,” dedi birden Schapper.</p>

  <p class="normal">Stock bu adı Schapper’in ağzından ilk defa duyuyordu.</p>

  <p class="normal">“Onun anısı bizimle olsun!” diye konuştu heyecanla terzi.</p>

  <p class="normal">Johann, Schapper’e “İnsan Hakları Komitesi”nin liderini nerede ve ne zaman gördüğünü sormak istedi ama bir kurşun vızıldadı o anda. Yolunu mu şaşırmış? Hayır. İhanet! Schapper başını kaldırdı. Tecrübeli savaşçı sokağı yoklayıp inceledi. Bir zengin evinin penceresinden bir dantel, masum bir şekilde savruldu. Kalın bir fiküs çiçeğinin arkasından sanki ormanın içindeymişçesine bir namlu çıkmıştı.</p>

  <p class="normal">“Heinrich, sen gel,” dedi sessiz ve emredici bir şekilde Schapper, “sen benden daha iyi nişancısın.”</p>

  <p class="normal">Kısa bacaklı, atletik yapılı, Heinrich Bauer ikinci çağrıyı beklemedi. Hızla dönüp, omuzundaki tüfekle geldi. Hazırdı. Perde titriyordu. Fiküs düşüyordu.</p>

  <p class="normal">Blanqui’ciler, mahkemenin yanındaki yarı boş, korkunç polis binasına yaklaşıyorlardı. Tüfekler ağır ağır namlularını doğrulttular. Şaşkına dönen Teğmen Druino, elini gözlerinin üstüne kaldırıp yaklaşanlara baktı. Olup bitenleri anlayınca da polislere yaklaşmaları için işaret etti ve ellerini ovuşturdu.</p>

  <p class="normal">“Alçaklar!” diye bağırdı ve kılıcını çıkarıp ileriye, işçi liderine doğru koştu.</p>

  <p class="normal">Tehlike, isyancıların daha sık sıralar oluşturmasını sağlıyordu. Blanqui’cilerden gelen bir kurşun, teğmeni yere düşürdü. Kuduran polisler devrimcilere saldırdılar. Çatışma, kesik kesik bağırışlar, kargaşa, savaş. Geneviève’in Dual’in güzel tabancasını ateşleme çabaları boşunaydı. Kılıç ise onun için çok ağırdı. Ama Stock’un karısı bunu kabullenmek istemiyor ve yere sarkmış mecalsiz eliyle kılıcı peşinden sürüklüyordu. Israrla tetiği çekiyordu. Tutukluk yapıyordu. Birileri Geneviève’i bir evin duvarına doğru itti. Her tarafta silahlı çatışma vardı. Yaralılar düşüyor, polis birlikleri ise giderek seyreliyordu.</p>

  <p class="normal">Valilikte Blanqui ve Barbés bildirgeyi yazıyorlardı. Bu arada, yakındaki askeri birliklerden yığınla asker geliyordu. Kenar mahalleler ve gecekondular hayretler içerisinde susuyorlar ve isyanın kaçınılmaz trajedisini izliyorlardı. İşçiler, isyancıları tanımıyor, niçin savaştıklarını bilmiyorlardı.</p>

  <p class="normal">Schapper haklıydı, Stock da bunu hissediyordu. Paris umursamaz bir halde duruyordu.</p>

  <p class="normal">Mars Meydanında eğlence doruk noktasındaydı. Atlar birincilik için kıyasıya savaşıyorlardı. Kalabalık, birinci olanları çığlıklarla karşılıyordu. Henriette Dual, şimdi dantel şemsiyesinin üçüncü şeridini hırsla parçalıyordu. Onun atı geride kalmıştı.</p>

  <p class="normal">Valiliğin etrafı ıssızdı. Hiç mukavemet görmeden, arkadan, yan sokaklardan hükümet askerleri yaklaşıyordu. Blanqui, isyancılara ya zafer ya ölüm çağrısı yapıyordu. Ama güçler öyle eşitsizdi ki. Kahramanlıklar sonuçsuzdu, boş yere kurban veriliyordu. Kraliyet askerleri Valiliğe doğru ilerlediler.</p>

  <p class="normal">“Yaşasın Devrim!” İsyancılar, bu sloganla çatışmaya atılıyordu.</p>

  <p class="normal">Barbés, Auguste’ü kuşatılmış olan Valilikten kurtardı.</p>

  <p class="normal">“Kaç ve emin bir yere saklanmaya çalış. Sen hâlâ gereklisin. Gelecek bizim,” dedi ve Blanqui’ye sarıldı.</p>

  <p class="normal">Valilik düştü.</p>

  <p class="normal">Hava kararmak üzereydi. St. Martin sokağında birkaç kişi hâlâ isyancıları dize getirmek için gönderilen askerlere karşı barikatları savunuyordu. Johann Stock da onların arasındaydı. Ama onun kahramanlığı da tıpkı binlerce insanın cesareti gibi isyanın sonucunu etkilemeyecekti. Johann hiç olmazsa bayrağı korumak istiyordu. Bağlantısız, paramparça düşünceler geçiyordu kendini savunan devrimcinin kafasından.</p>

  <p class="normal">“İngiltere’deki işçiler de belki şu anda bizim gibi barikatlarda ölüyor. Esir, hapis olmaktansa ölüm daha iyi. Hayır, yaşamak! Hayır, zafer! Bugün değilse yarın...”</p>

  <p class="normal">Bugün Geneviève’i hiçbir şey şaşırtmıyordu. Her şey olması gerektiği gibi oluyordu. Stock’la karşılaşması da öyleydi. Böyle günlerde imkân ve imkânsızlık arasındaki sınır silinir. Stock, Geneviève’in gözleri önünde yaralanarak düştü. İkisi iki yan barikatta savaşıyordu.</p>

  <p class="normal">“Johann!” diye bağırdı Geneviève, ama çatışmanın içerisinde insan sesleri duyulmuyordu.</p>

  <p class="normal">Fleri’nin yardımıyla kocasını kurşunların altından çekti ve yaralarını tedavi etmek için güvenilir bir cumhuriyetçinin küçük meyhanesine götürdü.</p>

  <p class="normal">Ama Stock halisülasyon gördüğünü sanıyordu.</p>

  <p class="normal">“Ne kadar ilginç,” diyordu gülümseyerek, “sürekli bu kadının benim ölen karım olduğunu düşünüyorum. Off, Fleri, ölüm herhalde yakınlaşıyor.”</p>

  <p class="normal">Geneviève ne konuşabiliyor ne de ağlayabiliyordu. Eski heyecanının yerini güçsüzlük almıştı. Kocasının elini okşadı. Saatler geçiyordu. St. Marie sokağındaki son barikat da düştü. Silahlar sustu. Yenilgi, derin bir ölüm sessizliği gibiydi.</p>

  <p class="normal">“Niye top pareleri duyulmuyor? Niye bu kadar sessiz?” Heyecanla soruyordu Johann.</p>

  <p class="normal">Sessizlik cenaze marşı gibi korkunçtu. Yarasından akan kan gözlerini kapatıyordu. Kendini kaybediyordu. Evin duvarları arkasından nal sesleri duyuluyordu. Askerler muzaffer bir edayla birliklerine dönüyordu. Kraliyet marşını söylüyorlardı. Her şey bitti! Blanqui’cilerin isyanı bastırıldı.</p>

  <p class="normal">Gece, Geneviève ve Fleri, yaralı Stock’u eski cumhuriyetçinin meyhanesinden daha emin, belki de polisin kendisini bulamayacağı bir yere götürdüler. Belki çok küçük bir umut. Barbés ve Martin Bernard tutuklanmıştı. Blanqui ise saklanıyordu. “Mevsimler Birliği Komitesi” diye bir şey yoktu artık.</p>

  <p class="normal">Kuru bir kış gününde Johann ve Geneviève, Paris’in dışına çıktılar. 12 Mayıs davasının ikinci grubunun mahkemesinin üzerinden birkaç hafta geçmişti. Blanqui ile birlikte 300’ün üzerinde insan mahkeme önüne çıkarıldı. Bunlar arasında terzi Stock da vardı. Sanıklar savunma yapmayı reddettiler. Stock’a yöneltilmiş herhangi bir suçlama yoktu. Stock mahkeme karşısında gayet sert ve ciddiydi. Delil yetersizliğinden beraat etmişti. Ama Blanqui, sonradan hayat boyu sürgüne çevrilen ölüm cezasına çarptırılmıştı. Martin Bernard sınırdışı edildi, Barbés sürgüne gönderildi. Komitenin yöneticilerini tutsak etmek üzere St. Michel Hapishanesi belirlendi. Bu hapishane denizin içine girmiş, surlarla çevrili korkunç bir kayaydı. Parmaklıklar, demir kirişler, kalın duvarlar, kilitlenmiş kapı, deniz ve gökyüzü. Mahkûmları çevreleyecek olan her şey bundan ibaretti.</p>

  <p class="normal">“Devrim adına amaçsız kurbanlar ve yenilgiler yoktur. Biz devrimin askerleriyiz. Savaşta ise, savaş kuralları işler. Bugün yenildik, yarın biz yeneceğiz.” Stock’un düşünceleri bunlardı. Geneviève, bir sohbet başlatarak kocasını neşelendirmeye çalışıyordu ama Johann ısrarla susuyordu. Sadece bir yıl önce yine böyle bir günde, Johann, Blanqui’ye Oise kıyısındaki köy evinde ziyarete gitmişti. Ne kadar sakin akıyordu hayat o zaman Jansi’de. Ne kadar çok plan ve umut doğmuştu orada! İşte şimdi yine yenilgi. Cumhuriyet ve eşitlik hayali, yine tozların içinde yatıyordu.</p>

  <p class="normal">Medon’a giden yol yukarıya tırmanıyordu. Bir avuç cesur, kahraman insana karşı umursamaz olan şehrin bacaları arkada sakin sakin tütüyordu.</p>

  <p class="normal">“Tanrı Tepesine nasıl tırmandığımızı, ıslak yaprakların üzerinde hava aydınlanana kadar nasıl uyuduğumuzu hatırlıyor musun?”</p>

  <p class="normal">Geneviève sevgi arıyor ve bunu hisseden Stock onu öyle narin okşuyordu ki sadece onun kaba, sert elleri böyle narin okşayabilirdi.</p>

  <p class="normal">“Tabii ki unutmadım kadınım.”</p>

  <p class="normal">Johann, tekrar kavuştuğu eşine ilk defa böyle sesleniyordu. Bu ikisine de komik ve neşeli geliyordu. Çünkü bu hitap Geneviève’e pek az uyuyordu! Hâlâ ortak bir evleri yoktu ve ayrı yaşıyorlardı.</p>

  <p class="normal">“Sen benim kadınımsın,” diye tekrarlıyordu Johann.</p>

  <p class="normal">Hafifçe topallayarak karısıyla kol kola yürüyordu. Yol kolay değildi. İki yolcu bazen durup taşların üzerinde dinleniyordu.</p>

  <p class="normal">“Geneviève ne kadar yaşlanmış!” diye birden fark etti Johann. Kalıcı hüzne gömülü, acı tarafından cömertçe buruşturulmuş yüze bakarken, Johann kendini düşündü. Ama içinde hüzün ve acıma uyanmadı. Gücüne eskisi kadar inanıyor, yarını ve onunla birlikte sevinçleri ve zaferi bekliyordu. Onlarsız yaşayamazdı.</p>

  <p class="normal">“Eminim ki,” dedi birden Johann, “Blanqui hapishanede de olsa, düşünceleriyle bizimle birlikte Paris’te. Bu da onun en büyük avuntusu. Ömür boyu hapis, bizim zamanımızda küçük iş. Biz onu oradan kurtaracağız.”</p>

  <p class="normal">Görüştükleri andan beri ilk kez uzun uzun ve ayrıntılı olarak hapishanedeki hayatını karısına anlattı. Sopalarla dövülüşünü anlatmadı sadece. Bunu hiçbir zaman hiç kimseye anlatmamıştı.</p>

  <p class="normal">Ancak hava aydınlanmaya başladıktan sonradır ki, karşılarına bir tepenin üzerindeki yeşil, güzel Medon çıktı. Geneviève canlandı. Hediyelerin sepette olup olmadığını kontrol etti. Merak etmeye başladı: Baba-oğul nasıl karşılaşacaklardı.</p>

  <p class="normal">Büyük köy sokağı sessizdi. Oradan geçen keçi sürüsünün çanları ninni gibi bir melodi çalıyordu. Ormanın yanındaki meyhanede bulunan şömine, davetkâr bir şekilde yanıyordu. Pencerenin yanında meyhaneci ve yardımcısı domino oynuyorlardı.</p>

  <p class="normal">Enlemesine yerleşmiş bir sokağın ucu, çıplak çam ormanına kadar uzanıyordu. Avlunun yanında köylü çocuklar oynuyordu.</p>

  <p class="normal">“İşte bizim Johann,” dedi gururla Geneviève, bir grup bacaksızın arasından oğlunu göstererek. Stock durdu ve karısını eliyle tuttu.</p>

  <p class="normal">“Bekle... İlginç,” dedi düşünerek. “Oğlumu bu çocukların arasında hayatta tanıyamazdım. Bu demek değil midir ki biz duygularımızı çok fazla abartıyoruz. Hayır, kan konuşmuyor. Gelecekte bizim çocuklarımız herkesin çocukları olacak ve biz de herkesin anne babası olacağız. Geleceğin çocukları da eşsiz bir mutluluk içinde yaşayacaklar. Onların bizim fedakârlıklarımıza ihtiyaçları olmayacak.”</p>

  <p class="normal">Johann, karısına birçok şeyi; kitaplardan okuduklarını ve yalnızlık içinde geçen yıllarını anlatmak istiyordu, ama Geneviève’in yüzü öyle bir acıyla burkulmuştu ki, Johann susmayı tercih etti. Sokağın sonunda birbirine yabancı, birbirini anlamayan iki insan gibi oturuyorlardı.</p>

  <p class="normal">“Stock acımasızlaşmış. O artık hiç kimseyi; ne oğlumu, ne beni seviyor,” diye düşündü kırılmış kadın. Eski Johann yoktu. Her şey değişmişti, kendisi de değişmişti. İlk görüşmede, Geneviève, o düşünceli, sabırlı, cılızlaşmış erkekteki eski neşeli dokumacı ve terzi kalfasını zor tanıdı. İhtiyar Catherine, o eski Johann’la dalga geçiyor, o zamanlar Geneviève ona “kütük” diyordu. Yeni Stock, Geneviève’i korkutuyordu. Geneviève onu çözemiyordu.</p>

  <p class="normal">Geneviève’in gözleri doldu. Daha yeni bitmiş olan açlık ve aşağılanma yıllarını, oğlu için yaptığı korkunç fedakârlığı hatırladı. Şimdi ise Johann, oğlunu istemiyormuş gibi geldi ona. Johann’a bu yıllar boyunca çektiklerini, oğlu için gerekli olan altı frank için gece kaldığı o iğrenç restoranı anlatmak istedi. Gereksiz itiraflarda bulunmamak ve içine gömdüğü sırrı dışarı vurmamak için ellerini hırsla sıktı.</p>

  <p class="normal">Terzi, karısının yüzündeki ifadeyi fark etmiyordu. Birden çocuklardan birisi döndü ve annesini tanıyarak ona doğru koştu. Bu, çizik suratlı, sağlıklı bir çocuktu.</p>

  <p class="normal">“Dünyada ne kadar çok çocuk olsa da şimdilik herkes kendi çocuğunu istiyor,” diye geniş ve beceriksiz bir şekilde gülümseyen Johann eskisi gibi karısını neşelendirmeye çalıştı. Bunu da hemen başardı. İri bahçıvan kadın, merdivende misafirleri bekliyordu. Geneviève sıcak bir şekilde ona sarıldı. Tesadüflerin Geneviève’e gönderdiği bu şişko kadın –cimri de olsa– küçük Johann için harika bir vasi olmuştu. Yıllar geçtikçe küçüğü öyle sevmeye başladı ki, sık sık annesinden bir sonraki ücretini ertelemesini istiyor ve çocuğu imkânı elverdiği ölçüde şımartıyordu.</p>

  <p class="normal">Hava hızla karardı. Tavuklarla aynı saatte yatmaya alışmış olan küçük Johann eve gitti. Bahçıvan kadın sobayı yakıyordu. Karısının elinden tutmuş olan Stock bahçeye çıktı. Avlunun yanında durdular. Berrak, soğuk ve sessiz bir gece geliyordu. Uzaklarda başkentin ışıkları yanıyordu. Johann, yıldızla dolu gökyüzü gibi uzak ve parlak olan Paris’e bakıyordu.</p>

  <p class="normal">“Ne kadar çok şey yaşadık bu on yıl içinde!” diye fısıldadı Johann.</p>

  <p class="normal">“Ne kadar çok kan döküldü!..”</p>

  <p class="normal">“Hayat bu,” diye cevap verdi, ona katılmayan Johann.</p>

  <p class="normal">“Fourvier Tepesi’nden bakıldığında Lyon da, tıpkı Paris’in buradan göründüğü gibi uzak ve aşağılardaydı.”</p>

  <p class="normal">Geneviève’in sözleri ikisini de anında Rhône’un kıyılarına götürdü.</p>

  <p class="normal">“Lyon’da,” diye heyecanlı bir şekilde konuşmaya başladı Stock, “ücret baremi için savaşıyorduk. Çoktuk, yüz binlerceydik. Yenik düştük, 12 Mayıs’ta Paris’te bir avuç insandık. Ama ne insanlar vardı! Aynıydı hepimizin hedefi. İktidar için, cumhuriyet için, işçilerin Fransası için savaşıyorduk. Ve yine yenik çıktık.”</p>

  <p class="normal">“Demek kader değil,” dedi Geneviève.</p>

  <p class="normal">“Kader mi? Nineden kalma masallar! Kader mi?!”</p>

  <p class="normal">Stock kaba bir şekilde güldü ve karısı yine acıyla onun kendisinden ne kadar uzak olduğunu hissetti.</p>

  <p class="normal">“Kader, aptalların avuntusu. İşçi, kaderini kendi belirler.” Sustu. “Bak, mesela Schapper. Görünüşe göre benden daha ileri görüşlüydü. Çünkü doğru yapıp yapmadığımız konusunda kaygılanıyordu. Eğer Paris’te yüz bin olsaydık ne olacaktı? Eğer Lyon’da sadece ücret baremi için değil de iktidar için savaşsaydık ne olacaktı? Zafer! İşte o zaman zafer bizim olacaktı!”</p>

  <p class="normal">“Ne zaman gelecek o zafer?” diye sabırsızlık ve aceleyle sordu Geneviève.</p>

  <p class="normal">Stock kollarını açtı.</p>

  <p class="normal">“Bilmiyorum,” diye dürüstçe itiraf etti, “ama geleceğini biliyorum. Onu biliyorum.”</p>

  <p class="normal">Johann, Fleri’den, Schapper’den duyduklarını anlatmaya koyuldu. İngiltere’de her gün “Ferman” için kan dökülüyordu, Almanya’da artık hapishaneler devrimcileri almıyordu. Rusya’da, bu korkunç ülkede, isyan eden işçileri, parçalasınlar diye ayıların önüne atıyorlardı, köylüler ölesiye dövülüyor ama yine de boyun eğmiyorlardı. Geneviève’e, dünya, kocaman, kanlarla sulanmış bir savaş alanı gibi geldi. İki ordu savaşıyordu. Ordunun birisinde Stocklar, arkasında da markitan kadını gibi sırtına torbalar yüklenmiş olan Genevièveler. Diğer ordunun başındaysa narin, tok suratlı korkunç yaratıklar. Dualler, Brochéler, Bay V. D.’ler.</p>

  <p class="normal">“Biz onları yeneceğiz, başka yolu yok!”</p>
</body>
</html>
