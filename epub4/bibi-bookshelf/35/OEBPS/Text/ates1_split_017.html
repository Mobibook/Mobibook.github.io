<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_14">YEDİNCİ BÖLÜM<br class="chapter"/>
  ÖNGÜN</h2>

  <p class="normal">1</p>

  <p class="normal">İnsan, bifteği İngiltere’de yemeli, makarnayı İtalya’da, birayı Almanya’da içmeli. Vodvilleri de sadece Fransa’da izlemeli; onu da Fransızlar sahnelerse tabii. Herwegh, dürbünü tembel bir şekilde gözlerine koydu ve muhteşem Rosa Chery’nin yarı çıplak bacağını seyretmeye koyuldu. Rosa Chery, çift anlamlı bir şarkının bir dörtlüğünü yırtınırcasına söylüyordu.</p>

  <p class="normal">Yarı dönmüş pozisyondaki Emma, ünlü tiyatro “Gymnase”nin sahnesini değil, kocasının profilini izliyordu. Herwegh yakışıklıydı. Böyle düşünen sadece Emma değildi. Kadınlar; siyah bukleli, kaprisli bir sakinliğe sahip ve kolayca parıldayan gözleri olan bu şairi beğeniyorlardı. Şairin saçları, yumuşak bukleler halindeydi. Emma, kıskanç bir şekilde koltukların arasından geçen, elbisesi tavuskuşu tüyleriyle süslü sarışın kadının bakışlarını yakaladı.</p>

  <p class="normal">“Hiçbiri, ona gülümsemeden, onu davet etmeden geçmiyor,” diye düşünüyordu, genç bayan Herwegh. “Ahlâksız yaratıklar! Yüce bir insanın eşi olmak çok zor. Ama bu, tatlı bir yük. Başkasını da sevemem. Yapamam...”</p>

  <p class="normal">Arada, Herweghler’in yanına tanınmış bir edebiyatçı yaklaştı. Tiyatro ve kafelerin müdavimi. Akşam gazetesi gibi haberlerle dolu, ‘yararlı’ bir insan. Her şeyden haberdar ve herkesi tanır.</p>

  <p class="normal">“Balzac, Paris’e dönmüş,” diye hızlı hızlı anlatıyordu. “Hanska, Rusya’da habire tıkınmış. Artık vişne yemiyor ama tüm yemeklerine soğan katıyor... Evini, Moskova stiline göre düzenlemiş. Şöminelerin yerine Rus sobaları yaptırmış. Az kapı, pencerelerden daha az kapı yaptırmış evine. Bahçeye baraka yaptırmaya karar vermiş. Bu baraka, gizemli, içine bir zerre güneş ışığının bile girmediği bir yer olacakmış. Bu yer, onun Sibirya’sı olacakmış. Oraya kendi düşmanlarını sürmeyi hayal ediyormuş; bunlar da onun kitaplarını yayınlamayan yayıncılar, tiyatroların müdürleri, oyunlarını reddedenler, romanlarını aşağılamış olan eleştirmenlermiş. Balzac, bir Rusya anısı olarak, bundan böyle, sadece kızaklara binecekmiş ama bu kızaklara, Petersburg’da olduğu gibi geyikler değil atlar koşulacakmış.”</p>

  <p class="normal">“Orada kızaklara gerçekten geyikler mi koşuluyor?” diye güldü Emma.</p>

  <p class="normal">“Ruslar, yamyamlar gibi bir şey,” diye ısrar etti saygın gazeteci.</p>

  <p class="normal">Herwegh, Balzac’a karşı umursamazdı.</p>

  <p class="normal">“Şiir yazmıyor,” dedi Herwegh, yarı kızgın bir ifadeyle. “Kilometrelerce düz yazı yazabilir. Ama gerçek sanat, şiirdir. Şiirler tehlike çanı kadar güçlü ve vals kadar etkileyicidir.”</p>

  <p class="normal">“İngiliz Staunton, satranç yarışmalarında birinci oldu,” diye acele acele haber verdi hızlı gazeteci.</p>

  <p class="normal">“Fransa aşağılanmış bir durumda!”</p>

  <p class="normal">“Ama tiyatro alanında durum böyle değil. Bu konuda biz erişilmeziz. Son fıkramda, bu yıl Paris’te sahnelenmiş olan tüm oyunları saydım. İki yüz altmış! Hepsinin arasında en verimlisi Bay Scribe çıktı. Bir sezonda beş oyun.”</p>

  <p class="normal">“Onun dürüst yollardan zengin olduğu doğru mu?” diye sordu Herwegh.</p>

  <p class="normal">“Evet ve her zaman olduğu gibi, bayanların yardımıyla. Çünkü ‘piyes’, dişil bir sözcük.”</p>

  <p class="normal">Emma somurttu. Fransızlar, patavatsızdı. Bu gazeteci, şimdi, Herwegh ve kendisine taş atmıyor muydu? Ama Herwegh’le yaptıkları evlilik, çıkarcı bir evlilik değildi ki. Şair, karısının drahomasıyla hiç ilgilenmiyordu ki...</p>

  <p class="normal">“Scribe, ressam değil, zanaatkâr,” diye cevap verdi Herwegh ve yüzsüz gazeteciden kurtulmak için uzaklaştı.</p>

  <p class="normal">Oyun bitti. “Zavallı Jakob” vodvili oyuncular tarafından kusursuz oynandı ve seyirciler tarafından da hemen unutuldu. Emma, tiyatrodan sonra Marxlar’a gitmeyi teklif etti. Herwegh neşesizdi. Ruh hali kolayca değişebiliyordu. Uzun, soluk, İspanyol soylularını andıran bir yüze sahip olan genç şair, kaprisliydi.</p>

  <p class="normal">“Fransız vodvilleri kaba; ve benim, Elise Doche’dan midem bulanıyor. Rosa Chery ise şişman bir tüccar kadın.” Herwegh üşüyüp büzülerek boynunu kapattı. Emma, hemen, onun paltosunun geniş, yuvarlak yakasını kaldırdı.</p>

  <p class="normal">“Tanrı aşkına, boğazcağızını koru.”</p>

  <p class="normal">Yüksek sesle bir fayton çağırdı ve hiçbir şeyden memnun olmayan şairi içine yerleştirdi.</p>

  <p class="normal">“Vanneu sokağı, 38. Acele et, çünkü hava bozmaya başladı.”</p>

  <p class="normal">Jenny ve Karl, uzun süreden beri omuz omuza, el ele, pencerede duruyorlardı. Vanneu sokağı sessiz ve ıssızdı. Küf rengi yapraklar dökülüyordu. Nemli ve sisli bir tül, şehri örtmüştü. Marxlar’ın St. Germain’deki kocaman, neşesiz zengin evleri henüz boştu. Pencerelerin jaluzileri ve güneşlikleri kapalıydı. Ama sosyete sezonu, Paris kışıyla birlikte, cıvık ve karamsar bir tekdüzelikle geliyordu. Mobilya mağazalarına ait furgonlar, sivri uçlu armaların süslediği demir kapıların arkasında kayboluyordu. Kapalı evlerden sesler yükselmeye başlamıştı. Çiviler çakılıyor, kilimler silkiliyordu. Boyacıların, mobilyacıların söylediği şarkıları, modacı dekoratörlerin yüksek sesle verdiği emirler bölüyordu. Hizmetçiler telaş içindeydi.</p>

  <p class="normal">Paris aristokrasisinin gözbebeği şu sıralar Londra’daydı. Üç yüzün üzerinde prens, marki, vikont ve baron; karıları ve çocuklarıyla birlikte, ülkesinden kaçmış olan Prens Bordoski’ye kendilerini takdim edip sadık ve minnettar olduklarını bildirmek için yola koyuldular. St. Germain’deki salonlar, işte bu yüzden cansızdı. Ama lejitimistler<sup class="calibre5"><a href="../Text/ates1_split_076.html#footnote-647-59" id="footnote-647-59-backlink">[59]</a></sup> Mars Meydanındaki at yarışları ve operanın açılışı için yakında geleceklerdi.</p>

  <p class="normal">Paris, Jenny ve Karl’ın karşısındaydı. Ren, belleklerinde ne kadar uzakta kalmış, yurtları uzaklaşmıştı! Evleneli sadece birkaç ay olmuştu, ama ikisine de sanki yıllar geçmiş gibi geliyordu. Birbirlerini öyle çok beklemişlerdi ki. Bitmek bilmeyen yedi yıl!</p>

  <p class="normal">“Sanki uzun süre önce değil de, dün karşılaşmışız gibi birbirimize söyleyecek öyle çok şeyimiz var ki,” diye fısıldıyordu Jenny.</p>

  <p class="normal">Ayrılmayacaklarını, sonsuza dek birbirlerini seveceklerini bilmek, Jenny’nin duygularına sınırsız bir yoğunluk kazandırıyordu. Geçmişi düşünmüyor, mücevher kutusunun içine bakar gibi geçmiş mutlu ayların içine bakıyordu. Bu mücevher kutusu, ağzına kadar sevgi sözcükleri, en tatlı itiraflar ve düşlerle doluydu.</p>

  <p class="ortayazi">***</p>

  <p class="normal">Kreuznach. Tepenin eteklerinde bir çiçek bahçesini andıran, bağlarla kaplı küçük bir kasaba. Yalnız kalmak, sevgi ve mutluluğu paylaşmak için daha iyi bir yer bulunamaz.</p>

  <p class="normal">Karolina von Westphalen, kızının aşkına karışmıyordu. Asil ama zengin olmayan bu bayan, kocasının ölümünden sonra kendisini katı bir yalnızlığa bırakmıştı. Dul bayanın evinin arkasındaki küçük bahçede, Trier’de Roma sokağındaki evin bahçesinde olduğu gibi, bir dinlenme bankı vardı. Bankın ve onu örten çatının her tarafını parlak yeşil renkte asma yaprakları sarmıştı. Gündüzleri, Karolina, yarı kapalı gözlerle ahşap banka yaslanıp örgü örüyordu. Kadife kaplı sepetinde, yumuşacık civcivler gibi yün yumakları vardı. Tıpkı eskiden olduğu gibi, güzel elbisesinin yanında, ciltli ve üzerinde baron arması olan bir kitap duruyordu. Shelley, Keats veya Byron’un şiir kitaplarından biri olurdu bu genellikle. Karolina dul kaldıktan sonra, piyanoyu kilitlemiş ve üzerine siyah, kadife bir örtü örtmüştü. Piyanonun üzerinde, Prusya hükümeti danışmanının portresi, meşe dallarıyla sarılmış, matem havasını yansıtan kocaman siyah bir çerçevenin içinde duruyordu. Yaşama sevinciyle dolu, son derece sağlıklı görünen Ludwig von Westphalen, dünyaya kışkırtıcı bir şekilde bakıyordu. Babasını düşündüğünde gözleri doluyordu Jenny’nin. Karl, duyduğu derin acıyı gizlemekte zorlanıyordu. Karl’ın ikinci babası, iyi dostu; Heinrich Marx’tan sonra çok fazla yaşamadı. Westphalenler’in evleri ıssızlaşmıştı. Ferdinand, Prusya sarayında, mevki ve unvanlara doğru kuduz gibi koşuyordu. Edgar büyük hüznünü yok etmek için dünyayı dolaşıyordu; kendisine hayatta oynayabileceği bir rol bulamamıştı daha. Sevgili yararsız Edgar, Karl’ın çocukluk arkadaşı...</p>

  <p class="normal">Annesini en son terk eden Jenny oldu. Artık yirmi dokuz yaşını doldurmuştu. Karolina, kızına gitmesi için ısrar etti.</p>

  <p class="normal">Karl ve Jenny, artık ayrılmamaya yemin ettiler. Çocukluklarının şehrini büyük bir zevkle terk ettiler. Karl, biraz üzülse de memleketini terk ettiği için pişman değildi. Sansürün türlü engelleriyle yıpratıcı ve verimsiz bir savaş yürütmekten yorulmuştu. Geçici olarak geri çekildi.</p>

  <p class="normal">Onun çocuğu olan “Ren Gazetesi” artık yoktu. Prusya ordusunun ruhu, onu boğuyordu.</p>

  <p class="normal">Paris. Fransa. Marx, yabancı bir ülkede basımevi kurmayı umut ediyordu. Buradan, dışarıdan, güvenilir yardımcılarla birlikte, keyfi yönetime, esnaflara ve toprak ağalarına karşı savaş açmayı başarabilirdi. Karl, diviti bırakmıyordu. Felsefenin karanlık, geçit vermez ormanlarının içine bakarak, aynı zamanda yazıştığı Feuerbach’ın çok beğendiği bir düşüncesini tekrarlıyordu:</p>

  <p class="normal">“Madem ki bilim, hayatın bilmecelerini çözmüyor, o halde biz ne yapalım? Dine mi dönelim? Ama bu, yağmurdan kaçarken doluya tutulmak anlamına gelir. Hayır. Yaşamın gerçekleriyle, pratikle iç içe olmamız gerekiyor. Teorinin çözemediği kaygıyı, güncel pratik çözecek.”</p>

  <p class="normal">Almanya, geride kaldı.</p>

  <p class="normal">Ve işte Karl, sevdiği kadınla birlikte, devrim ve isyanların şanlı kentindeydi.</p>

  <p class="normal">Her yeni şehir, her yeni ülke, bir okuldur. Marx, hiç kimsede bulunmayan bir gözlem yeteneğine sahipti. Onun inceleyici bakışı, buradaki çelişkilerin, uykulu Alman devletindekilerle kıyaslanınca, çok daha büyük olduklarını kolaylıkla saptadı. Toklar ve açlar arasındaki kör dövüşünü görüyordu. Her yerde hep aynı...</p>

  <p class="normal">Başkentte, bayram eden burjuvalara karşı acı bir kin vardı. Her şeylerini yitirmiş olan köylüler, sokakları dolduruyorlar, dileniyorlar, yeni aristokrasinin görkemli evlerinin eşiğinde sessizce ölüyorlardı.</p>

  <p class="normal">Dişlerini gösteren yırtıcı bir hayvan. İşte burjuva devleti buydu.</p>

  <p class="normal">Marx, Paris burjuvazisinin çehresi karşısında saf ve yalancı kalan Hegel’in formülünü, nefretle bir yana fırlattı. Formül, “Ahlâk kurumu, sosyal sınıfların savaşından daha üstündür” şeklinde buyuruyordu.</p>

  <p class="normal">“Hegel hatalı mı düşünüyor, yoksa hainlik mi ediyor?” diye soruyordu Karl, Hegel’in gölgesine. “İhtiyar, kendisini bu şekilde kandıramayacak kadar dahiymiş.”</p>

  <p class="normal">Karısının yanında durmuş, onun muhteşem elinin şefkatini hissediyor ve dünyanın en büyük sorunları üzerine düşünüyordu. Vanneu sokağındaki evin penceresinden bakarken, Paris ona sınırsız görünüyordu. Görünüşe göre hareketsiz duran sokaklarda, günden güne, her saat, her dakika büyüyen, korkunç bir savaş sürüyordu. Açlar ve toklar. Zenginler ve yoksullar. Plebler ve patrisyenler. Proletarya ve burjuvazi...</p>

  <p class="normal">Jenny, kendi düşünceleriyle meşguldü. O, Fransa’dan uzaklardaydı. Sevgi dolu bir minnettarlıkla, Ren ülkesini, Kreuznach’taki sessiz yaz akşamlarını, tuzlu göllerin etrafındaki yürüyüşleri, gelecek hakkındaki konuşmaları hatırlıyordu. Karl’la birlikte, kaplıcanın kenarında Montesquieu’nün, Machiavelli’nin ve Rousseau’nun kitaplarını karıştırıyorlardı. Kitaplar Karl ve Jenny’nin yoldaşlarıydı.</p>

  <p class="normal">“Hatırlıyor musun?” dedi Jenny, kocasına dönerek. “Hatırlıyor musun sevgilim, gizli hükümet müfettişi Esser’in, Berlin’den bizim yanımıza gelişini? ‘Bay Marx –Jenny yanaklarını şişirip, gözlerini belertti– vefat eden babanızın eski dostu olmam, beni, sizin geleceğinizi düşünmeye zorluyor. Okumuşluğunuz ve çalışkanlığınız hakkında oldukça iyi şeyler duydum. Aferin genç adam. Bu, yurdumuz için çok yararlı.’”</p>

  <p class="normal">Tam bu anda yan odadan, heyecanlı bir kadın sesi geldi. Bayan Ruge, bozuk Fransızcasıyla hizmetçiye bağırıyordu.</p>

  <p class="normal">“Esnaflarla çok iyi alay edebiliyoruz ama biz kendimiz de mükemmellikten, ideallerimizden öyle uzağız ki...” diyerek somurttu Jenny.</p>

  <p class="normal">“Biz!” diye karşı çıktı Marx, suçlayıcı bir şekilde. “Ben seni ev kazlarıyla kıyaslamak istemiyorum,” dedi, “kaz” sözcüğünü söylerken Ruge’nin odasını göstererek.</p>

  <p class="normal">“Bayan Ruge gibi saygın bayanlar benden nefret ediyorlar. Çünkü beni kötü bir ev hanımı olarak görüyorlar. İtiraf etmem gerekiyor ki, kaymaklı börekler pişirmeyi ve usta bir şekilde erkek çorapları yamamayı öğrenebileceğimi hiç sanmıyorum,” dedi Jenny, hüzünlü bir yüz ifadesiyle.</p>

  <p class="normal">Bayan Ruge’nin sesi, duvarların taşlarını deldi.</p>

  <p class="normal">“On su!” diye çığlık atıyordu. “Bu çöplük şeyler için on su?! Siz delirmişsiniz veya kocamın sahte para bastığını sanıyorsunuz!”</p>

  <p class="normal">“Öf,” dedi Jenny. “Bizim falansterin<sup class="calibre5"><a href="../Text/ates1_split_077.html#footnote-647-60" id="footnote-647-60-backlink">[60]</a></sup> Trierli herhangi bir Bayan Schlag’ın mutfağından hiçbir farkı yok. ‘Fransa Tarihi’ kitabını bitirmek için bulvara gitmem gerekecek, ama değerli sevgilim, bu gürültüden kurtulmak için sen nereye gideceksin? Sinirlenmemek için her zaman şaka yapamazsın ya.”</p>

  <p class="normal">“Alman-Fransız Yıllıkları’nın redaktörü de artık karısını zapt etsin.”</p>

  <p class="normal">Jenny’nin yüzü ciddileşti. Gece, artık alacakaranlığı kovmuştu. Vanneu sokağının gaz lambaları yakıldı. Sokaktan geçen, gömleğini pantolonunun üzerine bırakmış yamuk kasketli satıcı, yüksek sesle malını övüyordu.</p>

  <p class="normal">Jenny, odanın diğer ucuna gidip, küçük masanın üzerindeki kitapları toplamaya koyuldu. Karl, pencerenin camından, onun hareketlerini izliyordu. En sonunda masa, akşam yemeği için hazırdı.</p>

  <p class="normal">Herwegh, Marxlar’ın odasına genellikle kapıyı çalmadan ve haber vermeden dalardı.</p>

  <p class="normal">Jenny, bu defa da her zamanki gibi onu affetti.</p>

  <p class="normal">“Şairlerden başka ne bekleyebilirsin ki? Onlar, bulutların üzerinde uçuyorlar, orada ise ne kapı var, ne de anahtar,” diye açıkladı af dilercesine, kocasının arkasından gelen Emma ve şakacı bir şekilde devam etti:</p>

  <p class="normal">“Bize aldırmayın. İçeri girdiğimizde, sizin deliler gibi öpüştüğünüzü gerçekten görmedik.”</p>

  <p class="normal">Dördü de, öyle yüksek bir sesle güldüler ki dağınık saçlı ve pörsümüş Ruge, kapıya geldi.</p>

  <p class="normal">“Kahkahayı kıskandığım kadar hiçbir şeyi kıskanmıyorum,” dedi tiksindirici bir şekilde. “Kahkaha, tasasızlığın, memmuniyetin, sağlık ve gençliğin kesin belirtisidir.”</p>

  <p class="normal">Arnold, sabahlığının eteklerini toplayıp divanın üzerine oturdu ve sessizce sigarasını içti. Akşam, şakalar ve tartışmalar içerisinde çabuk geçti. Planlar, sonsuz planlar. Karl, Ruge’nin yanına oturdu ve ciddileşti.</p>

  <p class="normal">“İhtiyar, sen anlaşmaya uymuyorsun. Sana, yazılı isteğimi hatırlatıyorum. ‘Alman-Fransız Yıllıkları’, hükümetle arayı bozmaya aldırmadan var olan her şeye cesurca saldırmalı. Sen, eylemden çok sözde cesursun. Redaksiyonunu yapmam için verdiğin yazılar gereğinden fazla ‘dikkatli!’”</p>

  <p class="normal">“Özel mülkiyetin yok edilmesi konusunda mı?” diye sordu Herwegh.</p>

  <p class="normal">“Ohoo, siz kılıç arkadaşı olmakta ısrarlısınız!” diye kurtulmaya çalıştı Ruge şakayla.</p>

  <p class="normal">“Kalem arkadaşı,” diye düzeltti Marx. “Arnold Ruge, sen bir dogmatiksin. Dogma ise, çıkışı olmayan bir kör sokak.”</p>

  <p class="normal">“Sadece mezardan çıkış yoktur. Bizim dergimiz ise, henüz ana rahminde.”</p>

  <p class="normal">“İşte şimdi çatışma başlayacak,” diye hayal kırıklığına uğradı Emma. “Hiç kimse birbiriyle, bu iki fikirdaş kadar acımasızca dövüşemez.”</p>

  <p class="normal">“Sözde fikirdaşlar,” diye atıldı Karl.</p>

  <p class="normal">Ruge, yerinden fırladı.</p>

  <p class="normal">“Karl, sen en hafif deyimle, sürekli sataşan, gürültücü bir kargasın! Eğer bu da gençliğinden dolayı değilse... Siz, beklendiğinden de daha çabuk, uçlara eğimli, kaygan bir yüzey olan komünizm bataklığına doğru kayacaksınız.”</p>

  <p class="normal">Tam o anda, yan odadan Bayan Ruge’nin kızgın sesi geldi:</p>

  <p class="normal">“Arnold, Arnold, hemen gel! Bu misafir akınından kaçılacak bir delik yok kesinlikle. Birileri yine giriş kapısını çalıyor.”</p>

  <p class="normal">“İşte görüyor musun dostum,” diyor Emma, divanın kenarından uzun ayaklarını gererek, “aynı evde yaşamayı reddederken haklıydım. Bunun sebebi de bir bireycinin alışkanlıklarına sahip oluşum değil. Kocalarımız yoldaş diye biz kadınlar aynı ateşte börek pişirmeye hiç de zorunlu değiliz. Söyleyin Jenny, bu çabuk parlayan şişman Sakson kadınıyla sizin aranızda ortak bir şeyler var mı? Siz Bayan Ruge’den zekâ yönünden öyle çok üstünsünüz ki...”</p>

  <p class="normal">“Yemek pişirme sanatında da ondan bir o kadar geriyim...”</p>

  <p class="normal">Kapının çalınışı konuşmayı kesti. Ruge, yine kapıdaydı. Yanında büyük şapkasını sallayan, üzeri karlanmış şık paltosuyla, ihtiyar sayılmayacak bir bay duruyordu. Soğuk, biraz kendini beğenmiş bir gülümseme, nezaket kurallarına uygun bir reveransla içeri girdi.</p>

  <p class="normal">“İşte size, ünlü isyancı, heretik ve dinsiz Heinrich Heine’nin ta kendisi,” dedi “Alman-Fransız Yıllıkları”nın redaktörü biraz canlanarak.</p>

  <p class="normal">Heinrich Heine, sık sık Marxlar’a gelmeye başlamıştı. Engebeli Vanneu sokağını, pencerelerini sık dallı kestane ağaçlarının kararttığı küçük odayı ve nazik, şişmanlamış Jenny’yi sevmişti. Jenny çekingen bir şekilde kareli şalına sarınarak yavaş yavaş minnacık bebek gömlekleri dikiyordu.</p>

  <p class="normal">Marxlar’ın evindeki her şey, yeni “konuğun” sabırsızlıkla beklendiğini gösteriyordu: Antredeki küçük küvet, üzeri tülle örtülmüş salıncak, dolabın üzerinde unutulmuş bebek bezleri, Karl’ın karısına karşı gösterdiği garip, heyecanlı ilgi. Jenny’ye bakmak için aldığı kesin bir emirle, Helene Demuth Kreuznach’tan gelmişti. Helene, Westphalenler’in hizmetçi odasında büyümüştü. Marxlar’a gelir gelmez, küçük ailenin işlerini sakin ve ustaca üstüne aldı. Ve birden etraf sanki daha sevimli, daha bir güzel oldu. Bardaklar ve tepsiler göründü. Marmelatlı çörekler pişirilmeye başlandı. Helenhen, sadece ısrarcı ve kavgacı Bayan Ruge ile anlaşamadı. Ama Heinrich Heine, her zaman onun misafirperverliğine, bir fincan sıcak kahve veya bir bardak soğutulmuş biranın kendisini beklediğine güvenebilirdi. Heinrich, bu evde her zaman istenilen bir misafir ve herkesin şımarttığı biriydi. Kitap yığınının arkasında saçı başı dağınık halde çalışan Karl, içeri giren şairi her zaman sevinçle selamlıyordu. Jenny, kitabını ve dikişini bir tarafa bırakırken, Helene ona bir şeyler ikram etme telaşındaydı. Kış akşamlarını sık sık, hep birlikte, heyecanla, güçlü alevlerle yanan şöminenin çevresinde geçiriyorlardı.</p>

  <p class="normal">Heinrich şiirler getiriyordu. Onları kısık bir sesle okuyordu. Boğuk sesi etkileyiciydi. Şair, gözlerini defterinin üzerinden kaldırıyor, telaşla Karl’ın yüzünde övgü, suçlama veya umursamazlık arıyordu. Bu sonuncusu, Heine için en korkuncuydu. Ama Marx, uzun süreden beri sevdiği bu şairin lirine karşı hiçbir zaman umursamaz olmadı. Heine’nin şiirleri arzusuz ve amaçsız değildi. “Aydınlanma”, yazılmıştı artık.</p>

  <p class="normal">Karl, yeni arkadaşının şiirini ezbere okuyordu:</p>

  <p class="indentmetin">Narin melodiler yayma,</p>

  <p class="indentmetin">Barış flütü olma!</p>

  <p class="indentmetin">Sen, isyan borusu ol,</p>

  <p class="indentmetin">Kılıç şakırtısı, top gürlemesi,</p>

  <p class="indentmetin">Vur, şakla, gürle, öldür!</p>

  <div class="clrb"/>

  <p class="normal">Jenny, Karl ve Heinrich, sessiz gecelerde neler konuşmuyorlardı ki! Uzaklardaki Almanya’yı, kâh fırtınalı, kâh kendinden memnun Paris’i, yeni fikirleri, kitapları ve insanları. Ve yurtları.</p>

  <p class="normal">“Ben devrime inanıyorum ve onu bekliyorum. Bugün değilse bile yarın. Siyaset bir bilimdir. Takvimde onun tarihini bulacağız ve bizi hazırlıksız yakalamaması için tam donanımlı bir şekilde hazır olmak zorundayız. Amacımıza layık olmalıyız. Bu sosyal bir devrim olacak, yeryüzündeki son devrim.”</p>

  <p class="normal">Heine de aynı şeyleri düşünüyordu.</p>

  <p class="normal">“Paris’in kenar mahallelerinde,” dedi Heine, “elbiseleri lime lime, açlıktan bir deri bir kemik kalmış insanlar gördüm. Onlar Marat’nın yazılarını ve Buonarotti’nin karamsar kehanetlerini okuyorlardı. Bir İkaros ülkesi<sup class="calibre5"><a href="../Text/ates1_split_078.html#footnote-647-61" id="footnote-647-61-backlink">[61]</a></sup> yaratmak istiyorlar. Benim gibi şüpheci beyinliler için bu hem harika, hem de sıkıcı bir ülke olurdu. Onlar kan kokuyor, ama yine de komünistler saygın bir ilgiyi hak eden tek parti. Ama beynim onları selamlasa da, ben bu yıkıcı güçten korkuyorum. Onlar Hunlar gibi, benim taptığım şeyleri yok edecekler. Kaba, nasırlı elleriyle, intikam arzularıyla, en ince sanat eserlerini kıracaklar, çıplak ayaklarıyla benim hayal gücüyle yetiştirdiğim çiçekleri çiğneyecekler. Şarkılar Kitabıma ne olacak? Bir şairin narin hayalleri kime gerek? Kraliçeler ve paj’lar<sup class="calibre5"><a href="../Text/ates1_split_079.html#footnote-647-62" id="footnote-647-62-backlink">[62]</a></sup> sonsuza dek yok olacak. Hayır, ben karamsar fanatiklerden ve onların kininden korkuyorum. Ama yine de onlar gelecek ve kazanacaklar... Sadece Alman milliyetçiliğini savunanlara karşı duyduğum tiksintiden dolayı olsa bile, ben, komünistleri sevmeye hazırım. İkiyüzlülük ve sahte tanrıseverlik, komünistlere yabancı bir şey. Onlar, sınırsız kozmopolitizmi, tüm halklara karşı sevgiyi, yeryüzündeki tüm özgür insanlar arasındaki kardeşliği, temel dogmaları olarak ilan ettiler. Yüce duygular! Ben onlardan yanayım.”</p>

  <p class="normal">Karl, Heine’yi dinlerken iyimser bir şekilde gülümsüyordu. Kararsız şairin, er veya geç kendi çelişkilerini tek başına halledeceğine inanmak istiyordu.</p>

  <p class="normal">“Ben kendim de arayış içinde değil miyim ki?” düşünüyordu Marx. “Düşünce kasırgası beni de sürüklüyor. Bu bir büyüme, bu bir hareket; bu, kendimizi ve yolumuzu bulacağımıza dair bir güvence.”</p>

  <p class="normal">Bazen Heinrich, Marxlar’a, korkunç derecede solgun bir halde geliyordu. Jenny, sinirli yürüyüşünden, dudaklarının aldığı şekilden, ellerinin titremesinden onun ruh halini hemen anlıyordu.</p>

  <p class="normal">“Size hakaret mi ettiler?” diye soruyordu acısını paylaşarak, eğer Heine karamsar bir şekilde gelip, insanların kusurlarından, alçaklığından ve Paris ikliminin berbatlığından yakınırsa.</p>

  <p class="normal">Şair, şık frakının arka cebini sessizce karıştırıyor ve oradan, kırışık dergi sayfaları çıkarıyordu.</p>

  <p class="normal">Büyük dudakları titriyor, alnı ise, acı çektiğini belli eder bir şekilde kırışıyordu. Kırılmış, küsmüş bir çocuk gibi iki duyguyla savaşıyordu: Ağlama ve dövüşme isteği.</p>

  <p class="normal">“Bir hiç olan ‘küçük’ adamların, kıskanç ve kindar ürümelerine bu kadar içerlememelisiniz. Böceklere acımalısınız. Onlar da yaşamak istemiyorlar mı?” diyordu Jenny ve vurgulanmış bir tiksintiyle dergideki yazıyı bir kenara bırakıyordu.</p>

  <p class="normal">“Ama bu böcekler zehirli! Bunlar çeçesineği. Onların çığlıklarını bir duysanız; bunlar beni gömüyorlar. Bunlar, ateşin üzerinde pişen insan etinin çevresinde dans eden yamyamlar.”</p>

  <p class="normal">“Sizin diliniz ve olgun görünüşünüz onlar için top atışından daha korkunç olacak,” diye gülüyordu Jenny. “Bu kaynayan bataklığa, insan sadece gülebilir.”</p>

  <p class="normal">“Leş gibi kokuyor,” diye somurtuyordu Heine. Ama kızgınlığı geçiyordu. Bayan Marx’ın, yaraları tedavi etme ve isyan eden gururları yatıştırma konusunda özel bir becerisi vardı.</p>

  <p class="normal">“Ama,” diye düşünüyordu Jenny, şairin moralinin düzeldiğini görünce, “o ne kadar savunmasız ve ne kadar kolay yaralanıyor oysa... Dış görünüşündeki kararlılık ve cesaretinin sebebi sadece kendini koruma güdüsü. Zavallı, tatmin olmayan kararsız kalbi, lirin aldatıcı sesleriyle avunamayacak kadar komik ve mutlu olamayacak kadar titiz!”</p>

  <p class="normal">Şair, çektiği acı ve kızgınlıktan kurtulunca, yeni bir şiirin tasarısını veya bir şiirin elyazma taslağını genç çiftle paylaşmak için acele ediyordu. Karl’ın ince bir duyum yeteneği vardı ve yapmacık, başarısız olan düşünceyi, süslü bir sözü asla kaçırmazdı. Mükemmel formu ararken, affetmiyor ve asla yorulmuyordu. Jenny, gömüldüğü koltuktan, kâğıdın üzerine eğilmiş olan iki başın hareketlerini izliyordu.</p>

  <p class="normal">Tavandan sarkan ve yeterince aydınlatmayan lambanın altında, Karl’ın saçları siyah ve gürdü. Heine’nin, koyu kestane, yumuşak saçlarının arasında beyaz tutamlar seçiliyordu. Heinrich, Marx’tan yirmi yaş daha büyüktü. Ama bu yaş farkı olgunluk bakımından bir şey değiştirmiyordu. Şair, divitini, Karl’ın alaycı ve sınırsız zekâsının taşında bileyliyordu.</p>

  <p class="normal">Şiir tekrar tekrar sesli bir şekilde okunuyordu. En sonunda şiir üzerindeki çalışma bitiyordu. Karl memmun bir şekilde ellerini ovuşturuyor ve puroya saldırıyordu. Helene, mutfaktan yemeği getiriyordu. Heinrich, gece yarısı, memnun, minnettar ve sakin bir şekilde gidiyordu. Jenny ve Karl, o gittikten sonra da uzun süre onun hakkında konuşuyorlardı. Onlara göre, şairler, kendi yollarında yürüyen tuhaf insanlardı; şairleri yönlendirmek için gösterilen çabalar boşunaydı.</p>

  <p class="normal">Jenny: “Bunlar, aldıkları ilhamla şarkı söyleyen kuşlar.”</p>

  <p class="normal">Karl: “Ama şairler, muhafazakârlığın granit taşını kılıçlarıyla parçaladıklarında veya mezbahanın tepesinden, tüm dünyaya marşlar söylediklerinde, milyonlarca insan onların çağrılarına koşacak. Şair, devrim hatibi olabilir.”</p>

  <p class="normal">Jenny: “Çalıkuşu, bülbül veya kartal.”</p>

  <p class="normal">Karl: “Ne olacak, bunlar tuhaf kuşlar.”</p>

  <p class="normal">Kocasını sinirlendirmek isteyen Jenny, içinde kızlığından kalan anıların, genç Karl Marx’ın yazdığı, kırışmış bir deste şiirin bulunduğu tahta kutuyu açtı.</p>

  <p class="normal">Jenny gözlerini kısarak, şarkı söyler gibi okuyordu şiirleri. Başını geriye dayamış olan Karl gülüyor; Jenny de katılıyordu bu gülüşe elinde olmadan. Neşeli kahkahaları okumasını engelliyordu.</p>

  <p class="normal">“Yine de,” dedi Karl, gülmeyi bırakarak, “bunları yazan, senin hoşgörünü hak ediyor. Bu beceriksiz, son derece duygusal dizeler, sana karşı duyulan aşkın ve özlemin meyvesi.”</p>

  <p class="normal">“Ben zaten, onları bu yüzden muhteşem buluyorum.”</p>

  <p class="normal">“Dünya ne kadar uzaktı benden, yaşamı ve insanları ne kadar az tanıyordum! Ve sadece ben değil. Bizim kuşağımız, ne kadar taklitçi bir bakış açısı taşıyordu!..”</p>

  <p class="normal">İki genç sabaha kadar konuştular. Geceler, öyle haince kısaydı ki, âşıklar, sohbete ‘daha yeni’ başlamışken aydınlanan hava, jaluzilerin arasından onlara bakmaya başladı. Gri, küçük bir gökyüzü lekesi onları seyrediyordu.</p>

  <p class="normal">Karl, yazısını bitirir bitirmez, onu hemen karısının yargısına sundu. Karl’ın düşüncelerini hiç kimse daha iyi anlayamazdı. Jenny, bazen kocasının dikte ettiği şeyleri yazıyor, bazen de, sabırla onun elyazması notlarını çözüyordu. Bunlar, mükemmel bir uyumun mutlu dakikalarıydı.</p>

  <p class="normal">Jenny, bir anne şefkatiyle onu sarıyordu. Karl ise, bir oğul gibi güvenerek ona düşüncelerini açıyordu.</p>

  <p class="normal">Bazen hava aydınlanana kadar birlikte çalışırlardı. Helene, duvarın arkasında mırıldanır ve sabrı taşarak Jenny’ye, kendisini düşünmüyorsa, bari karnındaki çocuğu düşünmesi için ısrar ederdi. Karl, şakayla karışık bir şekilde başını tutuyor, karısını yatağa kovuyor, lambayı söndürüyor ve kendisini dikkatsizlik ve dalgınlıkla suçluyordu. Ama ertesi gece, aynı şey yine tekrarlanıyordu; ta ki Helene’in kızgın bağırışı; konuşmaları ve kırılgan divitlerin gıcırtısını durdurana dek.</p>

  <p class="normal">Karl, yazısını gece yarısı bitirince her zaman olduğu gibi Jenny’ye koştu.</p>

  <p class="normal">Ev uzun süre önce uykuya dalmıştı. Düşünmek için en iyi zamandı. Jenny, sabahı beklemek istemiyordu. Marx da yalvartmıyordu. Son günlerde, yaptığı çalışmanın sonuçlarını hemen göstermekten zevk alıyordu.</p>

  <p class="normal">“Hegel’in Hukuk Felsefesinin Eleştirisi” adını taşıyan bu yazıda, Karl ilk defa, yeni sözcük olan “proletarya”yı kullanmıştı. Jenny’nin dikkatli kulağı, onu hemen yakaladı.</p>

  <p class="normal">“Şimdiye kadar,” dedi Jenny okumayı keserek, “sen, genellikle, ‘yoksul sınıflar, düşünen, acı çeken insanlık ve ezilen düşünce insanları’ diye yazıyordun. Öyle değil mi? ‘Proletarya’yı ilk defa doğrudan kullanıyorsun.”</p>

  <p class="normal">“Ben proletarya hakkında sadece yazmakla kalmıyorum. Proletaryanın, yüce tarihi misyonunu gerçekleştirmesini, köklü bir sosyal darbe vurmasını da bekliyorum. Geleceğin temel sorunu, sanayinin ve tüm zenginler dünyasının, politik dünyaya karşı göstereceği tutumdur.”</p>

  <p class="normal">“Oku,” dedi Jenny yeniden.</p>

  <p class="normal">“Eleştiri silahı,” diye devam etti Karl, “silahların eleştirisinin yerini tutamaz; maddi iktidar, yine maddi bir güçle devrilebilir; teori ise, ancak kitleleri kapsadığı zaman, maddi bir güce dönüşebilir.”</p>

  <p class="normal">“Harika sözler. Bu sözler uzun süre yaşayacak. Bu bir program. Oku, bir kez daha baştan oku,” diye yine onun sözünü kesti Jenny.</p>

  <p class="normal">Jenny yastığa dayanmış oturuyordu. Gözlerinde, gurur ve hayranlığın kıvılcımları yanıyordu. Bir zamanlar Heinrich Marx, oğlunun “isyankâr” mektubunu, Jenny’ye okuması için verdiğinde, Jenny’nin gözleri, tıpkı şu an olduğu gibi kıvılcımlanmıştı.</p>

  <p class="normal">“Devrimlerin, pasif maddeye, nesnel bir temele ihtiyaçları var. Her teori, kitleleri kapsadığı ölçüde, kitleler içinde maddi bir güce dönüşecektir... Sadece düşüncenin, cisimleşme yönünde gelişmesi yeterli değil, gerçeğin kendisinin de bu düşünceye yükselmesi gerekir.”</p>

  <p class="normal">“Her hikmet gibi, bu da öyle basit ki!”</p>

  <p class="normal">Karl, sözcükleri yutarak, hızlı hızlı okumaya devam ediyordu. Jenny sık sık, onu daha sakin ve daha anlaşılır okumaya davet ediyordu.</p>

  <p class="normal">Marx, proletaryanın yüce görevini, eşi bulunmaz bir şekilde çiziyordu.</p>

  <p class="normal">“Felsefe, kendi maddi silahını proletaryada bulduğu gibi, proletarya da manevi silahını felsefede bulur. Ve düşüncenin şimşekleri, bu saf halk toprağına ciddi bir şekilde çarpınca, Almanların ve bütün insanlığın kurtuluşu gerçekleşecektir.”</p>

  <p class="normal">“Bravo Karl! Bu, senin bulduğun en güzel gerçek. Devam et.” Ama bir kulağının üzerine kaykılmış gece şapkasıyla, düğmeleri kapatılmış sabahlığıyla ve tehdit edici jestlerle odanın kapısında, uykudan şişmiş gözlerle Helenhen göründü.</p>

  <p class="normal">“Cinler!” diye bağırıyordu. “Hemen yatın ve uyuyun! Sizi Bayan Westphalen’e şikâyet edeceğim... Size gelince Bay Marx, siz bir şeytansınız. Eğer Jenny, ciyak ciyak bağıran bir cırlak doğurursa, o sizden annesinin intikamını alacak ve gece gündüz ağlayacaktır. Sizin gibi rahat durmayan birinin de, mutlaka isyankâr bir çocuğu olur.”</p>

  <p class="normal">Jenny, Helenhen’in konuşmasına fırsat vermedi. Suçlamalarını, onu öperek engelledi ve lambayı söndürdü. Karl, moda olan “Hugenoti” operasındaki bekçinin şarkısını söylemeye başladı. Melodiyi, korkunç bir şekilde bozuyordu.</p>

  <p class="indentmetin">Akşam karanlığı basıyor</p>

  <p class="indentmetin">Gideceğiz evimize</p>

  <p class="indentmetin">Suskun gece</p>

  <p class="indentmetin">her şeyi örtüyor,</p>

  <p class="indentmetin">her şey uyuyor</p>

  <p class="indentmetin">bu karanlıkta...</p>

  <div class="clrb"/>

  <p class="normal">Buna cevap olarak, komşular duvara hırsla vurdular. Ruge’ler uyanmıştı. Bu iş kavgasız bitmeyecekti. Karl, panikle yakasını indirdi.</p>

  <p class="normal">Helene bayram ediyordu. Jenny ise çaresizdi.</p>

  <p class="normal">Fısıldaşarak konuşup parmaklarının üzerinde yürüyerek uyumaya gittiler. Ama yine de aydınlanan hava onları yakaladı.</p>

  <p class="normal">Uzun süredir beklenen “Alman–Fransız Yıllıkları”nın ilk sayısı, Şubat 1844 yılında çıktı. Yazarları arasında kimler yoktu ki! İfşa konusunda müthiş bir usta olan Heine, ezgili Herwegh, her şeyi yıkan Bakunin, cesur Jacobi, ahlâk kuramcısı Hess, güzel konuşmacı Feuerbach, büyük ve güçlü Engels ve en sonunda Renli Prometheus’un ta kendisi Karl Marx.</p>

  <p class="normal">Ruge, “Büyük Bulvarlar”da bulunan bir restoranda parti verdi. Redaktörler, derginin Fransa ve Almanya devrimcilerinin birliğini gerçekleştireceğini umuyorlardı. Elinde bir şampanya kadehiyle Arnold, ileride Leroux, Proudhon ve hatta Louis Blanc’ı da dergiye çekeceğine dair yemin etti.</p>

  <p class="normal">“Yaşasın enternasyonal radikalizm!” diye kadeh kaldırdı Ruge.</p>

  <p class="normal">“Sosyalizm,” diye düzeltti onu Marx.</p>

  <p class="normal">“Bunun için içmem.” Arnold bir anda ayılmıştı.</p>

  <p class="normal">Karl, tartışmaya hazırlanarak dolu bardağını bıraktı. Ama Ruge tartışmak istemiyordu. Ortalığı yatıştırmak isteyen Heine, şiir okumayı önerdi. Ama onu ciddiye alan olmadı. Birden Jenny’nin başı ağrımaya başladı. Marxlar, eğlencenin sonunu beklemeden eve doğru yola koyuldular. Herwegh, kargaşayı fırsat bilip randevusuna gitmek için sıvıştı. Emma, şişman Bayan Ruge’nin omuzuna yaslanmış kıskançlık gözyaşları döküyordu.</p>

  <p class="normal">Akşam neşesiz geçti. Sabah, Rugeler, Marxlar’ın odasının önünde korumalık yapan Helene Demuth’u itip odaya daldılar. Arnold’un yüzünde her zamanki iğrenç, memnuniyetsiz ve umursamaz ifade vardı. Ama karısının yüzü birçok şeytani arzuyu yansıtıyordu. Bu şişman, kırmızı yanaklı ve kızgın kadın, görünüşe göre hiddetini sadece sözcüklerle değil, kaş göz hareketleriyle, küçük dolgun ellerini birleştirip açarak da ifade etmek istiyordu.</p>

  <p class="normal">“Olağandışı, duyulmadık, korkunç!” diye tekrarlıyordu Bayan Ruge, zor nefes alarak.</p>

  <p class="normal">“Sizin bu konuda nasıl tepki göstereceğinizi bilmiyorum ama insanlar buna karşı tepkisiz kalamıyorlar,” diye karısının sözünü kesti Arnold.</p>

  <p class="normal">“Sakin olun arkadaşlar. Ne var? Ne oldu? Tuileries’ye karşı darbe mi yapıldı?” diye Ruge çiftini sakinleştirmeye çalıştı Karl.</p>

  <p class="normal">Ama Helene Demuth karmaşaya dönüşen konuşmaya katıldı ve onu bir düzene soktu.</p>

  <p class="normal">“Darbe olduğu doğru ama bizde değil, Herweghler’de. Ama Bayan Ruge, sizin endişelenmenize gerek yok. Başka bir kadınla giden, sizin kocanız değil ya.”</p>

  <p class="normal">Heyecanlı Ruge çifti susmuyordu.</p>

  <p class="normal">“Karl, bu konuda sen ne düşünüyorsun?”</p>

  <p class="normal">“Bayan Marx, siz çileden çıkmıyorsunuz, sakinsiniz. Siz bir anne ve eşsiniz! Biliyorsunuz ki,” neredeyse fısıldayarak söylüyordu bunları Bayan Ruge, “Herwegh, karısının gözü önünde, besteci Liszt’in haklı olarak bıktığı şu kokana prenses d’Agoult’yu öpücüklerle avutuyordu.”</p>

  <p class="normal">“Şimdi oturup, evliliğin birtakım sorumluluklar yüklediği konusunu tartışmayacaksınız, değil mi? Herwegh, hemfikir olduğu insanları lekeliyor, kendi karısını, zavallı Emma’yı ise küçük düşürüyor. Ki ona her şeyi Emma vermişken... Herwegh, banker kızıyla evlenip onun paralarını yiyen aç bir serseri, maceraperest, aristokrat kadınlarla kırıştıran biri, o bir...”</p>

  <p class="normal">“Yeter! Utanın, Arnold! Sizin bu konuşmanız bir esnafı bile kıskandırabilir. Evlilik değil; aşk sorumluluklar yükler. Bizim ne hakkımız var, Herweghler’in gönül işlerine karışmaya? Herwegh ideale ihanet etmedi ve lirini de satmadı. Bu gürültü niye?.. Herwegh, büyük bir şair. Onu, şanlı bir gelecek bekliyor. Ona serseri demeni protesto ediyorum. O, tüm kavşaklarda, göğsüne vurup radikal bir sosyalist olduğunu söyleyen bir ikiyüzlü, yalancı değil. O, cesur bir kavgacı. Biz, onu barikatlarda da göreceğiz. Orada, onun yanında kimin durabileceğini bilmiyorum. Ama beni ve Jenny’yi, arkadaşımıza yapılan bu iftiradan kurtarın. Biz, Herweghler’e karşı tutumumuzu değiştirmeyeceğiz. Biz, onları yargılayabilecek hâkimler değiliz.”</p>

  <p class="normal">Karl’ın, düzgün olmayan alnında derin bir kırışıklık belirdi. Alt çenesi titriyordu. Jenny, biriken bu kızgınlık belirtisini tanıyordu. Bayan Ruge, karşılaştığı tepkiden dolayı deli olmuş, dili tutulmuştu ve odadan hemen toz oldu.</p>

  <p class="normal">“Kimi kastettiğini anlıyorum,” dedi Arnold, “ben, seni güvenilir, değerli bir demokrat olarak görüyordum ve hatam da buradaydı. Sen bir bölücü, bir kaçaksın. Bruno, seni daha iyi tanıyordu. Daha önce de söylediğim gibi, sen komünizmin uçurumuna doğru kayıyorsun, yazıların ve düşüncelerin, ağzına kadar barutla dolu. Bu barut patlayacak ve patlayınca, onu henüz düşmanlarına doğrultmadan önce seni yok etmeyeceğini garanti edemem. Kendine gel, Karl!”</p>

  <p class="normal">“Oho, vaiz! Gerek var mı buna!” dedi Jenny, Karl’ın nasıl sinirlendiğini görünce.</p>

  <p class="normal">“Bayan Marx, konuşmamı engellemeyin, sizi ona karşı duyduğunuz aşk kör etmiş ve doğallıkla da tehlikeyi görmüyorsunuz. Dur, Karl! Kendine gel! Sen iyi bir gazeteci olabilmek için profesör kürsüsünü bıraktın; şimdi de önder olmak istiyorsun. Seni tebrik ediyorum. Ama peşinden kimi sürüklemek istiyorsun? Kimi? Zanaatkârları ve proletaryayı. Uyandığı zaman korkunçlaşan o cahil kitleyi. Yüce demokrasinin berrak fikirlerinin yerine komünizmin kargaşalı fikirlerini mi tercih ediyorsun?”</p>

  <p class="normal">Ruge, ilhamla elini kaldırdı ve bir kâhin edasıyla sustu. O konuşurken, Karl sakin bir şekilde paltosunu giyiyor ve genellikle sabahları çalıştığı kütüphaneye gitmek için hazırlanıyordu. Odanın kapısından, kesik ve kuru bir şekilde Ruge’ye seslendi:</p>

  <p class="normal">“Ağzındaki baklayı çıkardığına sevindim. Böyle bir konuşma kaçınılmazdı. Derin bir incelemeye layık gördüğüm bir dünya görüşüne karşı senin değişken tutumun, bölük pörçük olarak söylemeye cesaret ettiğin şeyler, karşımıza birçok problem çıkarıyor. Üzgünüm ihtiyar, ama görünüşe bakılırsa, seninle olan arkadaşlığımızı gömeceğiz. Çok yazık!”</p>

  <p class="normal">Ruge’yle yapılan bu kısa atışma, Karl’ı heyecanlandırmıştı. Normalden daha hızlı yürüyordu. Kaç kez, arkadaşlarını tümden kaybetmişti?! Bauerler, Rutenberg... Kim suçlu? Suçlu yok. Kim haklı? Zaman gösterecek...</p>

  <p class="normal">“Kalbini kurutmandan korkarım,” diye hatırlıyordu Marx, kısa süre önce kendisine söyleneni. Mücadelecinin, devrimcinin kalbi çeliktendir. Acıyabilir ama asla affetmez.</p>

  <p class="normal">“Arkadaşlık nedir?” diye soruyordu Karl kendisine. “Arkadaşlık, aynı barikatta savaşmaktır, yekpare bir sütundur. Kılıcı döven, bildirileri yazan ellerdir. Arkadaşlık, derin bir inanç ve ortak kaygıdır. Arkadaşlık, ortak bir eylemdir, ortak bir yaşamdır ve ortak bir ölümdür.” Karl sıkıldığında, düşüncesi genellikle küçük özel işlerden, büyük dünya sorunlarına yöneliyordu. “Yürek... Yürek... Özgür insanlığın kalbi proletarya, beyni ise felsefe olacak.”</p>

  <p class="normal">Marx, nefret dolu bir yüz ifadesiyle dişlerini sıktı. Gözlerinde, soğuk ve ısrarlı bir alay ifadesi belirdi. Garip bir hafiflik ve özgürlük duygusu kabardı içinde.</p>

  <p class="normal">“Bu insanlarla hiçbir yere gidemem!” Bu kararı kaç kez almış ve sonra da kendi yoluna devam etmişti! Ruge, onun arkasında bir yerlerde, pis kokulu, ıssız bir girişte kaldı.</p>

  <p class="normal">Kütüphanenin resmi ve sakin salonunda mumlar ve lambalar yanıyordu. Sessizdi ve törensel bir havası vardı. Düşünce tapınağı. Katalogların ve sayfaların sesi vardı. Bu sesler, tıpkı iç çekişler gibiydi. Karl, derin bir nefes aldı ve gözlerini bir süre yumdu. Bu sessizliği ve eskimiş kâğıt kokusunu seviyordu. Çevresinde öyle çok tanıdık vardı ki. Raflardan ona bakmaktaydı bu tanıdıklar.</p>

  <p class="normal">Louis Blanc’ın yeni çıkan “On Yılın Tarihi”nin dördüncü cildi, onu dünden beri bekliyordu. Malahit kabın içerisinde, geçmiş birkaç yıl yatıyordu. Kâğıda sarılmış bir zaman. Karl, olağanüstü bir hızla okuyordu. Geçmişin, önemli, ona gerekli olan ayrıntıları belleğinde kalıyordu. Bazen, getirdiği deftere not alıyordu, kitap sayfalarına yazıyordu, okuduklarına “anlaşılmıştır” işareti koyuyordu.</p>

  <p class="normal">Doymak bilmeyen bilme arzusu hâlâ beynine hâkimdi. Yaşamın tüm politik, sosyal ve kültürel çeşitliliğini genelleştirmek için duyduğu o yüce ihtiyaç, bu genelleştirmeyi, her şeyi kapsayan bir bakış açısına bağlama isteği, onu fikirden fikire, senteze doğru koşmaya itiyordu. Bu dönemde, Lavoisier’in anılarını da okuyordu.</p>

  <p class="normal">Kitaplar, onu çevreleyen koşullar ve insanlar, Marx için sadece uslu yardımcılardı. İnşaatçı, yapıyı kurmaya çalışıyordu, onlar ise ona gerekli malzemeyi sağlıyorlardı. Karl, okuma salonunun derin suskunluğu içerisinde sayısız saatler geçirebilirdi. Bilimsel araştırmalar sırasında zorluklardan kaçmıyordu, kesin soyutlamalardan korkmuyordu.</p>

  <p class="normal">Karl, Milli Kütüphane’de, tüm tasaları unutup kitap üzerine eğilmişken, Jenny ve Helene, ev işleriyle ilgileniyorlardı. Doğum yaklaşıyordu. Jenny, sakin ve mutluydu. Tıpkı Marx gibi, o da çocukları şefkat ve sabırla seviyordu. Şimdilik, gri, kızılımsı bir kedi, onun birikmiş anne şefkatinden kocaman bir porsiyon alıyordu. Kedi, şımarık ve kurnazdı. Mırıldıyor ve sanki şefkate zor tahammül ediyormuşçasına davranıyordu.</p>

  <p class="normal">Öğleye doğru, Jenny’nin yanına Emma Herwegh geldi. Her zaman olduğundan daha az güzeldi. Gözleri ağlamaktan kızarmış, yanakları ve dudakları şişmişti. Eşit yayılmamış pudra tabakasının altındaki yüzü, soluk ve sivilceliydi. Üzerindeki atkıyı çıkarır çıkarmaz şikayet edip yine ağlamaya başladı. Herwegh’i ne kadar çok sevdiğini ve onun için her şeyini verebileceğini anlatıyordu.</p>

  <p class="normal">Dahiler zor insanlardı, keyfi ve despotik değiller miydi?</p>

  <p class="normal">“Siz Karl’ın sevgilisisiniz ve işiniz kolay. Karl çok yetenekli ama tabii ki Herwegh gibi değil,” diye vurguladı bu arada Emma.</p>

  <p class="normal">Jenny hafifçe gülümsedi ve karşı çıkmadı. Marx, şair değildi.</p>

  <p class="normal">“Herwegh’in, benim aşkıma ihtiyacı var,” diye fısıldıyordu Emma. “Benim hayranlığım olmadan, yapamaz. Tıpkı aynasız yapamadığı gibi. Ben onun yankısıyım. Prenses d’Agoult, onu benim gibi sevemez. Ben onu şımarttım. Onun rahatını kim sağlayacak, onu kim canlandırabilecek, büyük bir misyonu olduğu konusundaki inancını kim pekiştirebilecek? Şairler çocuk gibi. Bazen cesur, bazen da ağlamaklı olurlar. Değişikliğe, duygu oyununa, maceralara tabii ki ihtiyaçları var. Ama, ah, benim için hiç de kolay değil... Ödün vermek kolay değil.”</p>

  <p class="normal">Ağır bir suskunluk.</p>

  <p class="normal">“O kadar çok mu çirkinim?”</p>

  <p class="normal">Emma zıplayıp aynanın önüne gitti ve orada dönmeye başladı. Dar, amazon elbisesi, düzgün vücudunun üzerinde çok iyi duruyordu. Yüzü, üzerindeki tülün altından hiç de itici değildi. Yüz hatları kadınsı ve yumuşaktı. Jenny, ilgiyle onu izliyordu.</p>

  <p class="normal">“Ne olacak, beklerim. Bana dönecek o. Yeter ki prenses onu çalmasın, tamamen sihri altında bırakmasın. Prenses çok keyfi davranıyor. Ama aramızda kalsın, o bir ikiyüzlü. Herwegh’e, bazen soğukluğuyla acı çektiriyor, bazen de ona karşı aşırı titiz davranıyor. Eğer Herwegh hastalanırsa, tarih, prensesi affetmeyecek...”</p>

  <p class="normal">Emma, yüzündeki tülü kaldırdı.</p>

  <p class="normal">“Söyleyin Jenny, sevdiğiniz insan size ihanet ederse, nasıl davranırsınız?”</p>

  <p class="normal">(Bayan Herwegh, “koca” sözcüğünü kullanmaktan kaçınıyordu. Çünkü bu sözcüğün, Herwegh’le olan, yüce-çok yönlü ilişkilerine layık olmadığını, basit bir sözcük olduğunu düşünüyordu.)</p>

  <p class="normal">“Ben mi?” Jenny’nin şaşkınlığı sınırsızdı. Helene Demuth güldü. “Karl’ın ihanetine karşı mı?.. İhanet...” dedi Jenny yavaş yavaş, “her zaman, bir saygısızlıktır veya çok karışık bir şeylerdir. İhanet, aşktaki bir çatlaktır, kalpte bir kırışıktır. Bunu düşünmek istemiyorum. Ben edebilir miyim? Hayır. Demek ki, o da yapamaz. Biz, birbirimize karşı duygularımızda eşitiz.”</p>

  <p class="normal">Jenny kalktı. Kendini beğenmiş bir yarı gülümseme vardı yüzünde, başı dikti.</p>

  <p class="normal">Emma, acele acele gitmeye koyuldu. O çıktıktan sonra, Jenny uzun süre düşünceli bir şekilde oturdu. Gözleri alabildiğine açılmıştı. Helene’nin onu, ciddi gergin düşüncelerden koparma çabaları boşa gitti.</p>

  <p class="normal">Bazı nadir anlar vardır ki, insan, olası geleceğinin içerisine bakabilir. Jenny, Karl ve kendisini, olgun, neredeyse ihtiyar insanlar olarak görüyordu. Çocukları vardı. Ama yine de el ele, omuz omuza duruyorlardı. Önemli olan her zaman birlikle, yan yana olmalarıydı. Hangi koşullarda olurlarsa olsunlar, Jenny için hiç fark etmiyordu. Kendilerini bekleyen fedakârlıkları, zorlukları hissetti. Önemli değildi! Karl’ın kaderi, onun kaderiydi. Bu tahmin edilen gelecekte, birçok tasa, yoksulluk, mücadele, yenilgiler ve zaferler vardı, ama hayal kırıklığının ve kaybedilmiş yılların acısı yoktu.</p>

  <p class="normal">Ve karısıyla düşüncelerini paylaşmak için acele eden neşeli Marx, eve dönünce, Jenny ona doğru koştu ve uzun uzun, şefkatle ona sarıldı. Susuyor, hiçbir şey sormuyordu.</p>

  <p class="normal">2</p>

  <p class="normal">Jenny, 1 Mayıs’ta doğurdu. Karl, mutfağın yanında, Helenhen’in odasında bekliyordu. Durmadan puro içiyordu. Vücudu ve elbiseleri dumana boğulmuştu. Heyecan onu, bir koridora, bir merdivene koşturuyordu. Şaşkındı. Duvarın arkasındaki inlemeler hızlanıyor, çığlığa dönüşüyordu. Beyazlar içerisindeki Helenhen, elinde kova ve leğenlerle görünüyor, sonra yine kayboluyordu. Karl’ın sorularına cevap vermiyordu.</p>

  <p class="normal">Harika bir bahardı. Vanneu sokağında, tıpkı Trier’de olduğu gibi, kestane ağaçları çiçek açıyordu. Onların, beyazlı, pembemsi ağır çiçekleri pencereden bakıyor ve Karl’ı sinir ediyordu. Jenny öyle acı çekiyordu ki. Şimdi çiçeklerin sırası değildi.</p>

  <p class="normal">En sonunda, dünyaya küçük bir kız geldi. Acı çekmiş ama artık mutlu olan Karl, kızının bir dilber olduğunu keşfetti ve havalı bir şekilde, “İsmi, Jenny olacak. İnsanlık bundan daha güzel bir isim düşünememiştir,” dedi.</p>

  <p class="normal">Akşam, Heine geldi. Pelerininin altında ezilmiş olan çiçekleri, beceriksizce Bayan Marx’a verdi. Kısa bir süre sonra, Herweghler de uğradı. Emma titreyerek, yeni doğan bebeğin küçücük ellerini ve ayaklarını öpüyordu. Karl, bir şişe Ren şarabı açtı ve iki Jenny’nin şerefine kadeh kaldırdı.</p>

  <p class="normal">Tebrik etmek için gelmiş olan işçileri görünce, bir dakika için giriş kapısının önünde durmuş olan Ruge, kekeleyerek,</p>

  <p class="normal">“Karl’ı sadece kızı için değil, yandaşlar kalabalığı için de kutluyorum. Bir buçuk proletarya –ve tabii ki başlarında sen olunca– gericiliği yok edecek ve komünizmi getirecek. Dilerim bunu yakında başaramazsınız,” dedi.</p>

  <p class="normal">Karl, yakın zamana kadar müttefiği olan bu adamı, cevap vermeye değer görmedi. Vanneu sokağı, St. Germain’e kadar uzanan mütevazı bir sokaktı. Bu sokağın, 38 No.’lu evinin sakinleri arasında yıpratıcı bir düşmanlık başladı.</p>

  <p class="normal">Jenny’nin doğumundan sonraki günler Helenhen, Karl’ı daha sabahtan evden kovuyordu.</p>

  <p class="normal">“Arkadaşlarınızla kahvede buluşun. Burası zaten dar. Jenny’nin huzura ihtiyacı var,” diyordu emredici bir şekilde.</p>

  <p class="normal">Karl, karşı çıkmanın hiçbir şeye yaramayacağını biliyor ve büyük bir isteksizlikle, şapkasını alıyordu. Onun için zor olan sadece çalışmasından kopmak değildi, örgülü beşikten kopmak da zordu. Orada, tüm insani işaretleri taşıyan, hüzün verici sesler çıkaran, küçücük, kırmızımsı bir şey yatıyordu. Bu varlık, iki insanın büyük sevgisini üzerine çekmeyi başarmıştı.</p>

  <p class="normal">Çok iş vardı. Mektupları cevaplaması gerekiyordu. Bu yüzden, en iyisi postanenin yanındaki küçük kafeye uğramaktı. Mermer masanın üzerinde yazmak rahat oluyordu. Jung, ülkeye kaçak olarak sokulan “Alman-Fransız Yıllıkları”nın Köln’de dağıtımıyla meşguldü. İşler nasıl gidiyordu? Kurşunkalem bulmak için ceplerini karıştıran Karl, ailesinin daha ilk günlerden itibaren içine düştüğü maddi sıkıntıları ve parasızlığı hatırladı. Acaba Jung, paraları yakında gönderir miydi?</p>

  <p class="normal">Marx somurtuyordu. Bu geçim kaynağı arayışları çok ağırdı. Zavallı Jenny, idare etmeye nasıl da çabalıyordu. Karl’ın canını sıkmamaya çalışıyordu! Karl, ona ve çocuğa karşı sorumlulukları olduğunun farkındaydı. Onların en zorunlu ihtiyaçlarını bile karşılayamadığı için acı çekiyordu.</p>

  <p class="normal">Israrlı ve kararlı bir “Kurtaracağız!” koptu dudaklarından.</p>

  <p class="normal">Haydi işbaşına!.. Koblenz Eyalet Başkanlığı, sınır görevlilerine, Marx’ı tutuklama emri vermişti. Ve böylece, Paris’te geçirilen bir yıl, dergideki yazılar ve kulüpteki konuşmalar boşa gitmiş olmadı. Alman hükümetinin tehditlerini okuyunca Karl, içinde bir memnuniyet, yeni bir güç akımı hissetti. Demek ki yaptığı şeyler önemli, gerekli, anlamlıydı. Demek ki, attığı mermiler hedefini bulmuştu. Karl’ın kaleminin, Prusya monarşisinin karamsar dev heykeli üzerinde henüz sadece belirgin bir çatlak yaratmış olması önemli değildi. Uçurum da, küçük bir çatlaktan başlayarak oluşmuyor muydu!</p>

  <p class="normal">“Pes etmeyeceğiz!”</p>

  <p class="normal">Karl, Briard de Tron yakınlarındaki Vincennes sokağında, Alman zanaatkârlarının bir gündüz toplantısı yaptıklarını ve oraya gitmeye karar verdiğini anımsadı.</p>

  <p class="normal">Yapılan fırtınalı tartışmaların ateşi hâlâ içinde canlıyken oradan, Milli Kütüphane’ye gitti. Kitaplar, orada onu bekliyordu. Kambur, çökmüş kütüphane görevlisi, Marx’ı saygılı bir şekilde karşıladı. Bu Alman, olağan bir okuyucu değildi. Kütüphaneci, hayranlıkla ona kitapları getirdi. Kitapları önünde tutarak getiriyordu. Sanki kamburu yer değiştirmişti. Adam Smith, Ricardo, James Mill, Say, Schulze... Fransız, kitapları mümkün olduğu kadar dikkatli bir şekilde masanın üzerine bıraktı ve ikinci postayı getirmek için hemen gitti. İkinci postada başka isimler vardı. İhtiyar, Marat’nın yazılarını, Robepierre’in, Mirabeau’nun ve Brissot’nun konuşmalarını, konvansiyon raporlarını, Desmoulins’in gazetesinin birkaç sayısını, Madam Rolland ve Lavoisier’in anılarını göğsüne bastırarak getirdi.</p>

  <p class="normal">“Ne insanlar varmış ve ne devirler! Biz, böyle kahramanlar görecek miyiz; böyle erişilmez, güzel konuşmalar duyacak mıyız?” diye fısıldadı kambur.</p>

  <p class="normal">Marx, divitlerini sildi ve not almaya hazırlandı.</p>

  <p class="normal">Dünya, daha büyük kahramanlar görecek, daha güzel konuşmalar dinleyecekti!</p>

  <p class="normal">Kütüphaneci ihtiyardı; Marx ise genç. Önünde daha onlarca yıl, koca bir hayat vardı.</p>

  <p class="normal">Onu, Fransız Devrimi’nden, şunun şurasında elli yıldan biraz daha fazla bir zaman ayırıyordu. O zamandan beri, Avrupa durulmamıştı. Uslanmaz Avrupa!</p>

  <p class="normal">Her şey olabilir ve çok şey olacak. Krizler, savaşlar, devrimler.</p>

  <p class="normal">Kütüphaneci inanmıyordu. Şu anki durum ona kalıcı gibi geliyordu...</p>

  <p class="normal">Karl kitapları karıştırıyordu. Jakoben stratejistlerin hatalarını not ediyordu. Ama Karl’a göre, devrimin şu veya bu yola girişini belirleyen bu hatalar değildi. Neydi peki? Ricardo da, Adam Smith de, Robespierre’den sonra geliyorlardı. Ama ekonomi bilimi de bu sorunu tam olarak çözmüyordu. Karl okuyor, taslaklar hazırlıyor, nedenler arıyordu. Tarih, bir önderin masasındaki askeri bir harita gibiydi. Zaman ise savaş alanı.</p>

  <p class="normal">Yüce devrimin gölgesi, Marx’ın etrafında dolaşıyordu. Karl, adım adım devrimin izini sürüyordu. Madam Rolland’la tartışıyor, onu, körlük ve darkafalılıkla suçluyordu. Jirondenler, Konvansiyon’un kürsüsünden konuşuyorlardı.</p>

  <p class="normal">“Kimin çıkarlarını savunuyorsunuz?” diye sorguluyordu Karl, onları: “Siz, bugün iktidarda olan burjuvaların ısrarcı atalarısınız...”</p>

  <p class="normal">Hasta ve dargın Marat, Marx’ı, küçük odasına kabul ediyordu. Marat, bir küvette üzeri çarşafla örtülü yatıyordu. Halkın düşmanlarını mahvediyordu. Devrim tehlikede; gericilik, cumhuriyetin tüm çatlaklarından saldırıyor. Sağdan ve soldan.</p>

  <p class="normal">“Soldan mı?” diye soruyordu Marx tekrar. “Jacques Roux, Leclerc, Rosa Lacombe, bunların hepsi kenar mahallelerden insanlar. Küçük burjuvaların saldırgan önderi onları da takip ediyor. Ama yarın monarşist kraliçe, bu önderi de bıçaklatacak...”</p>

  <p class="normal">Karl, Marat’nın Cordelier sokağında bulunan evinin yanından geçti. Konvansiyon’a gitmek için acele ediyordu. Ama onu, orada ilgilendiren şey, konuşmacıların süslü sözleri değildi. Salonun yakınında bir odada, devrimin en üst organının listeleri duruyordu.</p>

  <p class="normal">“Bana onları gösterin,” dedi Karl.</p>

  <p class="normal">Mavi kaftanlı, ince bacaklı bir yazıcı, ona bir defter uzattı. Marx, meslek bölümüne baktı. Hukukçular, tüccarlar, askerler. Listeleri bırakmaya hazırlandı.</p>

  <p class="normal">“Bir tane bile yok mu?”</p>

  <p class="normal">“Vatandaş ne arıyor?”</p>

  <p class="normal">“İşçi.”</p>

  <p class="normal">Yazıcı zor durumda kaldı.</p>

  <p class="normal">“Var,” dedi alnına vurarak, “Konvansiyon üyesi olan, Reims’den bir işçi var. Bir tane daha var. Al, işte bu da zanaatkâr...”</p>

  <p class="normal">Karl, listeleri daha yeni eline almışken, bırakarak teşekkür edip çıktı.</p>

  <p class="normal">Karl, Valilik’teki 9 Thermidor’u gözünün önünde canlandırdı. Sanki kendisi de şimdi oradaydı. Philippe Leba’yla birlikte meydana bakıyordu. Onu, Robespierre’in kararsızlığı, seksiyon temsilcilerinin saçmalıkları, jakobenlerin ölümü ilgilendirmiyordu. Issız meydan, ona mahkeme kararı gibi geliyordu. Kenar mahallelerin umursamazlığı, giyotin kadar korkunçtu. Karl, derin bir düşünceyle başını eğdi. Divit, dar sayfalar üzerinde hızlı hızlı koşuyordu. Günler boyu. Defter arkasına defter bitiriyordu.</p>

  <p class="normal">Marx, en sonunda kitaplar ve notlardan koptuğunda, artık hava kararıyordu. Kütüphanenin etrafındaki sokaklar, tıpkı cesur cellat Samson’un, Grev Meydanı’na, “halk usturası” giyotine “vergi” taşıdığı günlerde olduğu gibi, karanlık, dar ve neşesizdi. Napoléon’u hatırlatan bir ihtiyar, köşede gazete satıyordu. Son sayfada, kıskançlık yüzünden işlenen bir cinayetin ayrıntılı haberi ve ev hanımlarına verilen tavsiyelerden sonra, Silezya’daki dokuma işçilerinin ayaklanmaları hakkında kısa bir haber vardı. Avrupa’nın güçlü ve sarsılmaz toprağı, yine sallanmaya başlamıştı. Karl, şapkasını çıkarıp havada salladı. Bu, sessiz bir çağrıydı, heyecan dolu bir selamlamaydı. İsyanlar ve ayaklanmalar, Breslau’dan Mainz’a, Regensburg’dan Stetien’e kadar tüm Almanya üzerinde bir kasırga gibi esiyordu.</p>

  <p class="normal">Silezyalılar yalnız değildiler.</p>

  <p class="normal">Vanneu sokağında Marxlar, Heine’nin şiirlerini okuyorlardı.</p>

  <p class="indentmetin">Gözler kupkuru, yaş yok gözlerde bir damla.</p>

  <p class="indentmetin">Oturmuşlar tezgâhları başına, diş bilerler.</p>

  <p class="indentmetin">Dokuruz kefenini senin, hey Almanya, Almanya,</p>

  <p class="indentmetin">dokuruz sana bir yuf, bir yuf daha, bir yuf daha,</p>

  <p class="indentmetin">dokuruz ha dokuruz, dokuruz ha dokuruz, dokuruz ha!</p>

  <p><br class="chapter"/></p>

  <p class="indentmetin">Yuf o tanrıya, tapındığımız tanrıya,</p>

  <p class="indentmetin">soğuk kış gecelerinde biz, aç çıplak,</p>

  <p class="indentmetin">yalvardık yakardık, umutlandık, bekledik boşuna,</p>

  <p class="indentmetin">komadı bizi insan yerine, aldattı bizi, alay etti acımızla.</p>

  <p class="indentmetin">Dokuruz ha dokuruz, dokuruz ha dokuruz, dokuruz ha!</p>

  <p><br class="chapter"/></p>

  <p class="indentmetin">Yuf o krala, zenginlerin adamına,</p>

  <p class="indentmetin">halkın yoksulluğuna hiç aldırmayan o krala,</p>

  <p class="indentmetin">bir de soyar bizi varana dek son kuruşumuza,</p>

  <p class="indentmetin">kurşunlatır köpekler gibi sokak ortasında bizi.</p>

  <p class="indentmetin">Dokuruz ha dokuruz, dokuruz ha dokuruz, dokuruz ha!</p>

  <p><br class="chapter"/></p>

  <p class="indentmetin">Yuf o anayurda, bağrımıza bastığımız anayurda,</p>

  <p class="indentmetin">yalnız alçaklığın, utancın çiçeği yetişir üzerinde,</p>

  <p class="indentmetin">ve çiçekler soluverir, çiçekler açar açmaz, âniden,</p>

  <p class="indentmetin">solucanlar büyür ve kurtlar, kokuşmuşluğun kucağında.</p>

  <p class="indentmetin">Dokuruz ha dokuruz, dokuruz ha dokuruz, dokuruz ha!</p>

  <p><br class="chapter"/></p>

  <p class="indentmetin">Dokuruz ha dokuruz, senin sonunu dokuruz, gece gündüz,</p>

  <p class="indentmetin">inleyen tezgâhlarda mekiklerimiz savrula savrula,</p>

  <p class="indentmetin">sana kefen dokuruz, ey koca Almanya, sana kefen dokuruz,</p>

  <p class="indentmetin">dokuruz sana bir yuf, bir yuf daha, bir yuf daha,</p>

  <p class="indentmetin">dokuruz ha dokuruz, dokuruz ha dokuruz, dokuruz ha!<sup class="calibre5"><a href="../Text/ates1_split_080.html#footnote-647-63" id="footnote-647-63-backlink">[63]</a></sup></p>

  <div class="clrb"/>

  <p class="normal">Arkadaşları, tutuklanma tehlikesini göz önüne alarak, Karl’ın Almanya’ya gitmesini yasakladılar. Marx düzen için tehlikeli biri haline gelmekteydi. Sadece ismi bile tahtın dayanıklılığını tehdit ediyor, ikiyüzlü burjuvaların yediklerini rahatça hazmetmelerini engelliyordu. Geçici yol arkadaşları, kaçık Marx’ın Paris’te Alman işçi komünistlerle ilişkiye geçtiğini Ruge’den öğrendiklerinde kinle üzerine atladılar. Politik düşmanlığın kudurgan nefreti sonsuzdu. Kaçkınların ve döneklerin nefreti zehirli ve pis kokuluydu.</p>

  <p class="normal">Jenny, bu kara çalmalara karşı her zaman sakin olamıyordu ama Karl, bu kinle karışık umutsuz yalanları tekrar tekrar okuyup için için eğleniyordu.</p>

  <p class="normal">“Savaş, savaş kurallarına göre yürütülür,” diyordu Karl. “Sınıf savaşı acımasızdır. Bu, yaşamına değil, ölümüne bir savaştır.”</p>

  <p class="normal">“Marx’ın taranmamış saçları, kömür karası. Buğday tenli,” diye yazıyordu iftiracı yazar. “Yarı kapalı alnı olağanüstü bir şekilde çıkıntılarla kaplı. Bunlar arasında en belirgin olanı kaşlarındaki çıkıntılar. Onları dengeleyen şey ise, geniş kepçe kulakların arkasındaki yok ediciliğin organları.”</p>

  <p class="normal">Bu satırlarla, Jenny’nin kızgınlığı geçiyor, tersine kahkahalara boğuluyordu. Jenny ısrarla Karl’a sarılıyor ve “yok ediciliğin organları”nı bulmak için harcadığı çabalar boşa gidince onun şakaklarını öpüyordu.</p>

  <p class="normal">“Tüm alnında, yüz hatlarındaki asalet ve mükemmellikten eser yok. Küçük, koyu renk miyop gözlerinde küçük bir alev oynuyor. Bu alev, zekâ ve kinin bileşimi...”</p>

  <p class="normal">“Bu ne tür güce sahip bir insandır ki, kimisinde gemlenemez bir düşmanlık ve kimisinde sınırsız bir aşk uyandırıyor!” diyordu Jenny gururla.</p>

  <p class="normal">3</p>

  <p class="normal">Johann Stock, Vaugirard sokağında, surun yakınlarında oturuyordu. Bu sokağı Geneviève seçmişti. Onu çeken, sokağın köylü mütevazılığıydı ve daha önemlisi, kenar mahallenin ev kiraları uygundu. Uzun Vaugirard sokağı, kenar mahallenin önündeki nemli bir çayıra kadar uzanıyordu. Çayırın hiç kurumayan su birikintilerinde, kazlar ve ördekler oynaşıyordu. Küçük Johann’a hâlâ Medon’da oturuyorlarmış gibi geliyordu. Johann, sıkı fıkı ilişkilerin sık sık kavgalar doğurduğu Alman mahallesinden uzakta yaşamayı tercih ediyordu. On binlerce sürgün, günübirlik, zor koşullarda yaşıyordu ve yoksulluktan, çaresizlikten bitap düşerek birbirlerine saldırıyorlardı. Johann, insanlara güvenmiyor, onlardan uzak duruyordu. Kendisiyle aynı barikatlarda omuz omuza savaşmamış olan ve davaya karşı sadakatini, cesaretini bizzat gözlemediği insanları yabancı kabul ediyordu.</p>

  <p class="normal">“İnsanlar, zafer saatinde değil, yenilgi anında sınanır,” diyordu Johann.</p>

  <p class="normal">Gözaltına alınışının ve Blanqui’cilerin yargılanmasının ardından, Johann’ı, Barış sokağındaki atölyeden kovdular.</p>

  <p class="normal">Bir zamanlar Darmstadt’ta yaptığı gibi, sarı ahşap direğe, elde yapılma bir tabela astı ve pencere kenarına oturup, etrafta oturan zanaatkârların yırtık elbiselerini yamamaya başladı. Etraf, katran ve gübre kokuyordu. Kuyunun çıkrığı gıcırdıyordu, bir zamanlar Kilise sokağında olduğu gibi, ağır arabalar geçiyordu sokaktan. Stock, artık pencerenin kenarında Hessen türküleri söylemiyordu. “Marseillaise”i söylemeye başladığında ise, Geneviève sararıp soluyor ve susması için ona yalvarıyordu. Günler, sakin bir tempoda akıp geçiyordu. Gereğinden fazla sakindi. Johann acı çekiyordu. Bekliyordu. Neyi? Yoldaşları sürgündeydi. Blanqui, Barbés ve Fleri sonsuza dek yaşamdan koparılmışlardı. “Ömür boyu hapis.” Korkunç sözcükler; mezar taşı gibi. Ama Stock, bu sözcüklerden korkmuyordu. Zincirlerin ne gün kırılacağı belli olmazdı. Sadece son on yıl içinde o kadar çok ayaklanma olmuştu ki. Yenilgi her zaman kaçınılmaz değildi! Ama şimdilik sabırlı olmamız gerekiyor, sinir ve irademizi kuvvetlendirmek için, yumruklarımızı sıkıp beklememiz gerekiyor.”</p>

  <p class="normal">Her zaman güçlü ve sakin olmak kolay değildi. Stock, memleketini özlüyor ve hapislik günlerinde olduğu gibi, zayıflık ve çaresizlik onu teslim alıyordu. Böyle zamanlarda, Alman halkının boyun eğmişliğine lanetler yağdırıyordu. Böyle zamanlarda, eğer, Geneviève’in küçük sert eli ve ayıltıcı sesi olmasaydı, Johann’ın kendini tekrar içkiye vurması işten değildi. Geneviève onun vicdanıydı. İrade zayıflığı krizi, kin duygusuyla sona eriyordu. Nefretin olduğu yerde, zayıflık barınamazdı.</p>

  <p class="normal">“Sürü!” diye bağırıyordu Johann. “Koyun gibi boyun eğmişlik, tatlı hayaller! İnsanları tanıyıp hayal kırıklığına uğrayan insan zehirlidir. Alman halkının geleceği yok, o kendisine kefen dokuyor!”</p>

  <p class="normal">Geneviève çocuğunu komşu kadına bırakıyor, sonra ısrarla Johann’ın kendisiyle şehre gelmesini istiyordu. Zor anlarda, ona nasıl yardım edeceğini biliyordu. Kavşakta, büyük tombul bacaklarını germiş, havasından geçilmeyen bir polis duruyordu. Onu görünce terzinin ruhsal dengesi yine bozuluyordu. ‘39 yılının Mayıs günlerinden beri, monarşinin sadık muhafızlarını her görüşünde kuduruyordu.</p>

  <p class="normal">Stock, polis kasketinin altında, hep aynı yüzü görüyordu: Stering, Georg, Valiliğin yakınında kendisine kurşun sıkan Teğmen Druino.</p>

  <p class="normal">“Sırtlanlar, insan tortuları, hainler!” diye fısıldıyordu Johann. Ona göre, polis, oturmuş olan rejimin alçaklığını, insan kalbinin satılmışlığını, küçüklüğünü ifade ediyordu. “Paris’in bütçesi 60 milyon. Bunun 12 milyondan fazlası polise harcanıyor. O da başarı üstüne başarı kazanıyor!” diyordu Stock.</p>

  <p class="normal">Uyum Meydanı’nın yakınlarında, bir kalabalık, terzi ve karısını ittirerek ilerledi. Kral, Meclis’in açılışını yapmaya gidiyordu.</p>

  <p class="normal">“Kral! Yaşasın Kral!” diye bağırıyordu, trampet eşliğinde, dizilmiş olan Ulusal Muhafızlar.</p>

  <p class="normal">Özürlüler Evi’nin bataryaları, Kral’ın saraydan çıktığını bildirdi. Prens Neumeyer, Prens Joinville ve Herzog Monpansier onunla birlikteydiler. Kraliyet faytonlarının etrafında, at üzerinde generaller ve yardımcıları gidiyordu. Süvariler, araba konvoyunu kordona almışlardı. Önlerde ölen taht varisinin karısı ve oğlu derin bir yas içerisinde yürüyorlardı.</p>

  <p class="normal">“Yaşasın hanedanlık!” diye bağırıyordu polisler ve sırtlarıyla ‘tehlikeli’ kalabalığı zapt ediyorlardı.</p>

  <p class="normal">Meclis’in açılışıyla, başkentte kış hayatı başlayacaktı. Bakanlık salonlarının kapıları açılacaktı. Aristokratların misafir odaları canlanacaktı. Modern ressamlar, resimlerini sergileyeceklerdi. Modern aktristler zengin sevgililerini değiştireceklerdi. Lejitimistler İngiltere’den döneceklerdi. Sansasyon yaratan düellolar yapılacaktı. Koridor ve tavan aralarında yaşayanlar arasında ölüm oranı yükselecekti. Pahalılık artacak, işçiler arasında açlık başlayacaktı.</p>

  <p class="normal">Stock ve Geneviève kararlaştırdıkları yere kadar daha gitmemişlerdi ki, hızlı gazete satıcıları, sokağa “Monitör”ün yarı kurumuş sayfalarını çıkardılar. Gazetede Meclis’in açılışı anlatılıyordu ve Kral’ın konuşması verilmişti. Başkanlığa, kurnaz Sose seçilmiş; Kral, halkın dış tahriklerden korunmasından ve tahtın etrafında kenetlenmek gerektiğinden söz etmişti. Her şey eskisi gibiydi.</p>

  <p class="normal">Paris, eskiden yüksek evleriyle ve dar, bakımsız sokaklarıyla anılırdı. Yağmur yağıyordu. Sokaklar yapışkan çamurla kaplıydı. Ne yürümek kolaydı; ne de leş ve pislik kokuları çekilir gibiydi. Girişlerden ve evlerden, sokaklara her türlü pislik dökülüyordu. Topal Johann zor adımlıyor, ama Geneviève, eşi bulunmaz bir Fransız zerafetiyle, su birikintilerinin etrafından ustaca geçiyor ve terliklerini kirletmemeyi başarıyordu.</p>

  <p class="normal">Çekilmez neme rağmen, sokaklar insan doluydu; satıcılar, mallarını tezgahların üzerine dizmişlerdi.</p>

  <p class="normal">“Mutlu fırsatı kaçırmayın; sadece bugün, yarın bulamazsınız! Baylar, bayanlar, buyurun! Bardak, sandık, broş!..”</p>

  <p class="normal">Alıcılar seçilebiliyordu. Birisi bir deste kitap sürüklüyordu; diğeri iki elindeki ceviz dolu paketlerle meşguldü ve arada bir, arka cebindeki cüzdanı birilerinin çekiştirip çekiştirmediğini anlamak için etrafına bakınıyordu.</p>

  <p class="normal">Yarı aydınlanmış bir dükkânın kapısından, keskin bakışlı bir kadın satıcı, geçenleri içeri davet ediyordu. Güzel laflarla peruklarını, ipek mendillerini, yaka düğmelerini övüyordu. Ama hiçbir şey, cenaze malzemeleri satan mağazanın kocaman vitrinleriyle kıyaslanamazdı. Zengin ölüleri, ne kadar muhteşem tabutlar, ne kadar pahalı harika çelenkler bekliyordu! Hiçbir şey unutulmamıştı. Burada, acıyla alışveriş yapılıyordu. Vitrinler dulları, öksüzleri ve merhumların arkadaşlarını yarışırcasına davet ediyordu. Onlara krepler, yas şapkaları, eldivenler, çoraplar, jartiyerler, yelpazeler ve koyu renk penye pantolonlar teklif ediliyordu.</p>

  <p class="normal">Cenaze levazımatı satan mağazaların tabelaları üzerinde, gümüş harflerle yazılmış matem havasını yansıtan isimler vardı: “Ölümsüzlük Yoluna Doğru”, “Tabutun Yanı Başında”, “Sonsuz Huzur”.</p>

  <p class="normal">Stock ve Geneviève, St. Honore sokağına gidip orada büyük, mütevazı bir restorana girdiler. Restoran, aslında, artık birkaç yıldır, Alman mülteciler tarafından kulüp olarak kullanılıyordu. Onlar burada, siyah Bavyera birası ve yurtlarından gelen gazeteler bulabiliyor, destek arıyor, fikir alışverişinde bulunuyor, günün olaylarını tartışıyor, tesadüfi konuşmacıların nutuklarını dinliyor, toplantılar düzenliyorlardı. Geneviève, bir masada kız arkadaşını görünce yanına oturdu. İkisi, birbirlerinin sözünü keserek, çocuklarını anlattılar. Her biri de kendi çocuğunun en iyi, en yetenekli ve en güzel olduğunu düşünüyordu.</p>

  <p class="normal">Stock konuşmaları dinliyordu. İki Berlinli perdahçı ve bir genç üniversiteli, zor sözcükler olan “sosyalizm” ve “komünizm”in ne anlama geldiğini tartışıyorlardı.</p>

  <p class="normal">“Tartışmaya gerek yok,” diyordu perdahçılardan biri, “Cabet burada olduğu zaman gel. Ben onun öğretisine inanıyorum ve para biriktirdiğimiz zaman, yeni dünya ülkesine gideceğim. Orada, komünist rejimi kuracağız.”</p>

  <p class="normal">Stock, nefret dolu bir ifadeyle konuşmaya katıldı:</p>

  <p class="normal">“Fransa yeterince mutsuz iken, onun için bir şeyler yapmayıp var olmayan bir İkaros ülkesine niçin gidelim? Senin Cabet, öğretmen değil, hayalperest.”</p>

  <p class="normal">“Ben, İkarya’ya gidebilmek için gerekirse aya çıkmaya hazırım. Bu işin şakası mı var? Orada, ticaret, sanayi, hatta şenliklerin düzenlenmesi bile hükümetin elinde olacak!..”</p>

  <p class="normal">“Ben ise,” diye kızgın bir şekilde onun sözünü kesti Stock, “böyle bir ülke için burada savaşacağım.” Johann, birasını bir dikişte içti ve Geneviève’le, daha sonra görüşmek üzere sözleşip sokağa çıktı.</p>

  <p class="normal">Halk baloları ve toplantıları için kiraya verilen, Valentino Salonu uzak değildi. Stock, oraya doğru yürüdü. Bu akşam orada, Louis Blanc’ın ders vermesi gerekiyordu. Girişteki polis devriyeleri, toplantının yapılacağına dair kesin bir işaretti. Gaz lambalarıyla aydınlatılan kare şeklindeki salonda fazla insan yoktu. Küçük, cılız, kamburluk derecesinde eğilmiş ama oldukça züppece ve rengarenk giyinmiş bir adamcağız, büyük sahnede konuşuyordu.</p>

  <p class="normal">“Hak,” diyordu konuşmacı, “uçuk bir kavram. Onun, ‘güç’ anlamına gelmesi gerekiyor. Oysa, güçzsüzlüğe mahkûm edilmiş olanları nasıl güçlü yapacağız ki? Uğruna mücadele etmemiz gereken ilk şey, seçim hakkına koyulan, özel mülkiyete sahip olma şartının kaldırılması. Mirasa konan bir geri zekâlı, seçim hakkı kazanıyor, yüzlerce aileyi soymuş olan bir üçkâğıtçı, yaptıkları için seçim hakkını bir ödül olarak kazanabiliyor.”</p>

  <p class="normal">“Eski hikâye,” diye mırıldandı Stock. Louis Blanc’ın konuşmasını artık dinlemiyordu.</p>

  <p class="normal">“Beni yanıltmaya çalışmadan ve görevlerimizi boş laflara dökmeden, bana, ne için ve nasıl mücadele etmemiz gerektiğini ve gerçeğe nasıl ulaşıldığını açıklayabilecek insan nerede? Geneviève, alınyazısına inanıyor. Kader, onun en çok sevdiği sözcük. Ben ise buna inanmıyorum. Ama işte, yaşam ve yoksulluk beni mücadele etmeye itiyor, sanki benim kaderim de ayyaş olup avlunun dibinde veya hapiste gebermek...”</p>

  <p class="normal">Louis Blanc, konuşmasını alkışlar altında bitirdi. Kürsüye genç bir adam çıktı.</p>

  <p class="normal">“Hemşerilerim, Almanlar, siz çoğunluktasınız ve siz de Fransızlar, bakın!” diye başladı genç adam, titrek bir sesle. “İşte, pelerinime bakın, parçalanmış ve kanlanmış. İngiliz jandarmalarının kurşunları onu deldi. İngiltere’deki kardeşlerinizin kanı onu boyadı. Kan, her yerde zavallıların kanı! Ben, bir Alman fabrikatörünün oğluyum. Sizinle birlikte, zenginliğin, sömürünün ve haksızlığın dünyasına, patrisyenlerin saraylarına karşı yürümek için evimi terk ettim...”</p>

  <p class="normal">“Bak sen!” diye bağırdı Stock. “Bu, Paul!”</p>

  <p class="normal">Birden, ileriye doğru koştu ama aynı şekilde, yine birden durdu.</p>

  <p class="normal">İçinde, Paul’le konuşma, ona sorular sorma, cevaplar verme isteği uyandı. O kadar çok yıl geçmişti ki. Uzun süre önce, birlikte Büchner’i gömmüşlerdi... Geçmişi kurcalayıp, artık yok olmuş olan gölgeleri çağırmak istemiyordu. Stock, çok ilerlemişti. Ya Paul... Paul, sanki zamanı dondurarak muhafaza ediyordu, hep aynı sözleri tekrarlıyordu... Öyle olmamalıydı. Stock, eğik bir başla, yerine döndü. Paul’ün, onu fark etmemiş, kalabalığın içerisinde görememiş olmasını umdu. İstediği gibi eğlensin. Belki de içtenlikle konuşuyor. Ama bu neyi değiştirir!</p>

  <p class="normal">Kürsüdeki konuşmacı devam ediyordu:</p>

  <p class="normal">“Alman proleterleri, sizi Tanrı gönderdi! Siz, şu yüce sloganı, ‘özgürlük, eşitlik, kardeşlik’i gerçekleştireceksiniz. Gelin! Biz, iyiniyetle sizi düşünen Alman aydınları, sosyalist fikirleri taşıyanlar, biz sizi zafere götüreceğiz!”</p>

  <p class="normal">Terzinin yanı başında, güçlü bir kahkaha koptu. Ahenkli, olgun bir gülüştü bu. Johann, kesik kesik, pürüzlü kahkahasıyla ona katıldı. İkisi de, eski dostlar gibi birbirlerine bakarak gülüyorlardı. Stock susup, yanındaki insana dikkatlice baktı. Aslanı andıran bir kafa, zayıf esmer bir yüz, güçlü çıkık bir alın ve unutulmaz gözler: Bu gözlerde binlerce ifade, binlerce düşünce vardı. Johann, daha kendine gelemeden, siyah saçlı, kısa bacaklı dev, Louis Blanc’ın yanındaydı. Kısa bir süre sonra sözü ona verdiler.</p>

  <p class="normal">“Proleterler Tanrı değiller. Onlar sıradan insanlar, ama içinde bulundukları toplumsal koşullardan dolayı, belirli bir süre sonra, insanlığın kurtuluşuyla ilgilenmek zorundalar. Proletaryanın, kendisinin dışında, güvenebileceği birileri yok. Onun kurtuluşu, içinde yaşadığı koşulları yok etmekle mümkün. Ama işçinin, çağdaş toplumun tüm insanlık dışı koşullarını yok etmeksizin içinde bulunduğu koşulları değiştirmesi mümkün değil...”</p>

  <p class="normal">Marx uzun süre konuştu. Hiçbir ses, konuşmasını kesmedi.</p>

  <p class="normal">“Kim bu? Kim?” diye soruyordu Stock, konuşmacıyı parmağıyla göstererek.</p>

  <p class="normal">Ona hemen cevap veremediler.</p>

  <p class="normal">“Sanırım, bir Alman bilimadamı ya da bir gazetenin redaktörü. Senin gibi Alman.”</p>

  <p class="normal">“Marx, Trierli Karl Marx.”</p>

  <p class="normal">Johann, tribüne doğru ilerledi. Marx konuşmasını bitirdi. Johann, onun güçlü, kısa parmaklı, etkileyici, sert elini kaptı.</p>

  <p class="normal">“Karl Marx, ben sizi uzun süre aradım, sizin yazılarınızı okudum. Siz lafebesi değil, işçilerin uzun süredir beklediği adamsınız. Ben, Darmstadt’tan terzi Johann Stock... Doktor Marx, niye şaşkınsınız?”</p>

  <p class="normal">“Güzel bir pleb ismi,” dedi Marx, ama gözleri parlamaya başladı. “Siz Almanya’dan kaçıp Büchner’in yanına gittiniz, değil mi?”</p>

  <p class="normal">Şimdi şaşkınlık sırası Stock’taydı. Birbirlerinin karşısında duruyor ve dostça gülümsüyorlardı. Stock, otuzunu bitirmişti, Karl ise yirmi altıyı doldurmuştu. Terzi çökmüş ve zayıftı. Marx, geniş omuzlu ve güçlüydü.</p>

  <p class="normal">İkisi de henüz gençti. Gençlikleri, ait oldukları sınıfın gençliğiyle, bu sınıfın masum ilk görüşleriyle, ilk isyanların tecrübesizliğiyle birlikte geçmişti. Proletarya devrimlerinin gençlik dönemi kapanmak üzereydi. Bu, ikisinin de gençliğiydi. Şimdi onlar, kendilerini olgun hissediyorlardı.</p>

  <p class="normal">Valentino Salonu’ndaki toplantı bitti. Hayal kırıklığına uğrayan polisler gittiler.</p>

  <p class="normal">Girişin önündeki fenerler söndü.</p>

  <p class="normal">Karl, hemşerisinden ayrılmak istemiyordu.</p>

  <p class="normal">Kararlaştırılan yerde, kocasını sabırla bekleyen Geneviève, Stock ve Karl, canlı bir sokak olan St. Honore’de yürüyorlardı.</p>

  <p class="normal">“Uğrayalım,” diye yalvardı Geneviève çekingen bir şekilde, halk balosunun yapıldığı büyük, gürültülü binanın yanına geldiklerinde.</p>

  <p class="normal">Müzik, kahkahalar ve dans eden yüzlerce ayak sesi, sokağa taşıyordu.</p>

  <p class="normal">Stock, kızarak karısının elini çekti. Karısından dolayı, bu akıllı, hayret verici insanın karşısında utanmıştı. Bu adam, onu, kimseye güvenmeyen, kin dolu Johann’ı, hiç zorlanmadan etkisi altına almış, berrak sözleriyle onu etkilemişti.</p>

  <p class="normal">Ama Karl, Geneviève’in isteğine katılarak, Johann’ı şaşırttı. Karl, boş dakikalarında, kalabalığın içerisinde itişmeyi, bakmayı ve takılmayı seviyordu.</p>

  <p class="normal">“Ne yazık ki Jenny evde kaldı. Dans edip, harika bir şekilde eğlenebilirdik,” dedi Karl, küçük satıcıların, zanaatkârların ve üniversitelilerin eğlendikleri sıcak salona girdiklerinde.</p>

  <p class="normal">Çiftler, çılgın bir kadrille, salonun bir ucundan, diğer ucuna kadar koşuyorlardı. Arada bir kadril, gürültülü bir galop dansıyla, akıcı bir valsle ve yeni moda zarif bir polkayla değiştiriliyordu.</p>

  <p class="normal">Pamuk ve ucuz muslinden yapılma elbiseler giymiş olan mutlu dansçılar, terlemiş, üstleri başları dağılmış olmasına rağmen yorulmak bilmiyorlardı. Kahkahalar, şakalar ve ıslıklar dinmiyordu. Birçoğunun yüzü boyanmıştı: Birisinin gözü darbe yemiş gibi mordu, bir diğeri evinin numarasını yanaklarına yazmıştı. Ama en zapt edilmez olanları, üniversitelilerdi. Onlar Karl’ın etrafını sarıyor, ona ve Geneviève’e takılıyorlardı. Topal Stock, duvara yapışmıştı. Gençlerin arasından sıvışmayı başaran Marx, çıkışa doğru gitti.</p>

  <p class="normal">“Tüm ülkelerde, insanlar aynı şekilde eğleniyorlar.”</p>

  <p class="normal">Karl; Bonn, Berlin ve Köln’ü hatırlamıştı...</p>

  <p class="normal">Karl, Stock’la görüşmelerinden memnundu, tanıştıkları için sevinçliydi.</p>

  <p class="normal">“Proletarya,” diye düşünüyordu, “proletarya öyle bir sınıf ki, gelecek ona ait. Ben, bu insanları çok az tanıyorum. Onları tanımam gerekiyor. Teorik sonuçlar yeterli değil. İnsan bir şema değil... Çocuk, insan olduğunun bilincinde değil. Ama o insan olacak. Her işçi, tarihin, onun önüne koyduğu yüce görevleri göremez ama, onun sınıfının yolu berrak... Ama insan insandır, onları göz önünde bulundurmadan yapamazsın... Stock iyi bir delikanlı, güvenilir bir savaşçı, sağlam iradeli... Kafasında netleşmeyen şeyler olsa da, akıllı biri... Biz onunla farklı uçlardan gidiyoruz. Ama aynı yere varıyoruz.”</p>

  <p class="normal">Terzinin elini bir kez daha tutup güçlü bir şekilde sıkmak istedi.</p>

  <p class="normal">Stock, Marx’ın davetini kaçırmayıp onu ziyaret etti. Karl, terziyi sıkı bir sınava çekti. Ortalama insanları sevmiyordu. Ama Stock onlardan değildi.</p>

  <p class="normal">Çocukla ilgilenen Jenny’ye engel olmak istemediği için Marx, Stock’u, yakınlardaki bir kahveye götürdü. İki bardaklık güçlü bir aperitif ve zengin bir kahvaltı ısmarladı. Uzun kil pipolar, konuşmaya yardımcı oldu. Stock, geçmişten bahsetmeyi seviyordu.</p>

  <p class="normal">Marx, fikir bakımından yetersiz kalan insanlara, daha ilk sözleriyle güven veriyordu. Terzi, okumuş çevrelerdeki lafebelerinden ve işçiler arasındaki hainlerden nefret ediyordu. Ama Marx... Marx bambaşkaydı, Johann’ın şimdiye dek gördüklerinin hiçbirine benzemiyordu. O, öyle çok biliyor, öyle anlamlı konuşuyordu ki, onu anlamak zordu ama düşüncesini bir kez anlayınca da unutamıyordu insan. Mantığının büyük gücüne boyun eğmeden yapamıyordu. Johann karşı çıkmaya, isyan etmeye çalıştığı zaman, Karl somurtuyordu. Kendini beğenmişlikten değil, doğruluğundan kesin bir şekilde emin olduğu için somurtuyordu.</p>

  <p class="normal">Ve Stock, hayretle fark etti ki, karşı çıkmaya çalıştığı şeyin doğru olduğu kanısına varıyordu eninde sonunda.</p>

  <p class="normal">Bayan Marx da, Stock’ta aynı derecede hayret ve saygıyla karışık bir korku uyandırıyordu. Jenny, Laura Gruvel gibi azametli, güzel ve zarifti. Stock, bulanıklaşmış gözlerle, zincire vurulmuş olan Laura Gruvel’in yanından geçtiğini yeniden görür gibi oluyordu. Laura da Stock gibi, Louis Philippe ve bankerlerin iktidarını devirmek istemişti. Silahları barutla doldurmuştu, bildiriler basmıştı. Toprak ağasının kızı, hapiste, devrimci bir isyancı gibi öldü. Stock, Jenny’nin karşısında duruyor ve onun samimi sorularına nasıl cevap vereceğini bilmiyordu. Terzi anlıyordu ki, Jenny Westphalen ve Karl Marx, bu olağanüstü insanlar, onun sınıfının insanlarıydı.</p>

  <p class="normal">Karl, bir an için piposunun dumanları içinde kayboluyor ve durmadan soru soruyordu. Lyon Ayaklanması, “İnsan Hakları Komitesi”, Blanqui’nin faaliyeti hakkındaki ayrıntıları öğrenmek istiyordu.</p>

  <p class="normal">“Cesur bir hayalci,” dedi Blanqui için bu arada, “ama proleter olmanın güçlü sezgisi, size böyle devrim yapılmayacağına dair nasıl bir işaret vermedi?”</p>

  <p class="normal">Stock kollarını açtı ve güldü.</p>

  <p class="normal">“Nasıl yapıldığını bilseydim!”</p>

  <p class="normal">Marx, terzinin, Almanlara has kendini bırakmışlığa sahip ve demokratlara meyilli olduğundan şüphelendi. Stock doğruldu.</p>

  <p class="normal">“Ben, Babeuf’un öğrencisiyim,” dedi gururla.</p>

  <p class="normal">Sınav iyi geçti ve Karl, yoldaşıyla, büyük bir zevkle kadeh tokuşturdu.</p>

  <p class="normal">“Dostluğa.”</p>

  <p class="normal">“Dostluğa ve mücadeleye.”</p>

  <p class="normal">Konuşmanın konusu, sürekli genişliyordu.</p>

  <p class="normal">Karl, Stock’a inandı ve ona, içini açtı, heyecanla, peşinden politik devrimi getirecek olan sosyal devrimin kaçınılmaz olduğunu anlatıyordu.</p>

  <p class="normal">“Çağımızda,” diye cevap veriyordu Johann’ın sorusuna, “iki sınıf, iki barikat karşı karşıya duruyor. Birinde burjuvazi, diğerinde proletarya. Daha on yıl önce, Croix-Rousse’da bunu sen kendi gözlerinle de görmemiş miydin ki?”</p>

  <p class="normal">Görmüş müydü Stock? Piponun dumanları arasında, Johann, Broché’nin sahtekâr suratını görür gibi oldu. Ya Bouvier-Dumolard?..</p>

  <p class="normal">Marx onu da tanıyordu.</p>

  <p class="normal">“Bouvier-Dumolard, isteyerek veya istemeyerek, işçileri ele verdi. Demokratlar ve radikaller, aynı şeyi, her gün isteyerek veya istemeyerek yapıyorlar...”</p>

  <p class="normal">Geçmişin ve bugünün muazzamlığından gittikçe daha çok etkilenmeye başlayan Karl, doğa bilimine ve teknolojiye de değindi.</p>

  <p class="normal">“Geçen yüzyıl Avrupa’yı altüst eden buhar hazretleri, yerini, oldukça güçlü olan rakibine, elektrik kıvılcımına bırakacak. Bu, aynı zamanda devrimin kıvılcımı; o, binlerce yeni motoru çalıştıracak, proletaryanın silahı olacak. Umarım, müthiş zaferi, hayat veren o muazzam sarsıntıları görecek kadar yaşarız... Her devrim, eski toplumsal ilişkileri ortadan kaldırır ve bu anlamda sosyal bir harekettir. Her devrim, eski iktidarı alaşağı eder ve bu da onun politik karakteridir.”</p>

  <p class="normal">Stock, şimdi Marx’a bakarken, tıpkı bir zamanlar Darmstadt’ta olduğu gibi, yine düşünüyordu: “Onu bizim yanımıza getiren ne, onu devrimci yapan, benim gibi mücadeleci yapan ne?”</p>

  <p class="normal">Stock, Büchner’i hatırladı. Genç toprak ağasını, dünyanın haksızlıklarına karşı ayaklanma yapılması gerektiği düşüncesine, acıma duygusu ve sosyal duyarlılığı itmişti. Adaleti, eşitliği ve mutlu bir insanlığı, aklıyla değil, yüreğiyle özlüyordu.</p>

  <p class="normal">Johann, kendisini düşünmüyordu. Karl, ona, doğru bir şekilde, proletaryanın “kaderini” açıklamıştı. “Proletaryanın kaderi, bütün halkın kaderidir. Onu belirleyen, olayların akışıdır.”</p>

  <p class="normal">Terzi şaşırarak, “Ama Marx, nasıl benim yoldaşım olmuş?” diye sordu kendi kendine.</p>

  <p class="normal">“Mantık, geleceğe bakabilen gözler, onu proletaryanın saflarına getirdi. Ama sadece beyniyle mi bizim yanımızda? Hayır, sadece beyniyle değil, kalbiyle de bizimle birlikte.”</p>

  <p class="normal">O akşam Johann, eve dönmedi. Vaugirard sokağına, güneş şehrin üzerinde yükseldikten çok sonra vardı. Yürüyor ve şarkı söylüyordu; gençliğinin en güzel günlerindeki gibi mutluydu. Neredeyse kararmış olan yarınlar yeniden aydınlanmıştı. Stock, önderini ve dostunu bulmuştu. Dostluk, eşitler arasında kurulan bir birlikti. Cömertçe verirsen karşılığını da aynı ölçüde alırsın.</p>

  <p class="normal">Ve hayat, kendi sürekliliği içerisinde, Stock için bir başlangıç yaratmıştı.</p>

  <p class="indentmetin">1934-1935</p>

  <div class="clrb"/>

  <p class="ortaitalik">BİRİNCİ CİLDİN SONU</p>

  <div class="calibre1" id="calibre_pb_18"/>
</body>
</html>
