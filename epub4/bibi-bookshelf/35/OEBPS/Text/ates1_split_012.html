<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_9">İKİNCİ BÖLÜM<br class="chapter"/>
  SINIRDA</h2>

  <p class="normal">1</p>

  <p class="normal">Fayton, eski Leipzig sokağını tırmanarak son evin önünde durdu. Avukatın evinde genç üniversitelinin Berlin’de hangi pansiyonda kalacağı birkaç gündür tartışılıyordu. Heinrich Marx, karar vermeden önce tavsiye edilen adresler üzerinde uzun süre düşündü. Kolay iş değildi. Oğlu, ilk defa Ren ülkesinin sınırlarını terk edecek, evinden uzak bir yere gidecekti. Sonunda eski Leipzig sokağındaki pansiyonda karar kılındı. Neden olmasındı ki? Lessing’in, Prusya başkentine yaptığı ziyaretlerde bu pansiyonda kaldığı biliniyordu. İhtiyar bilim adamının Marx ailesi nazarındaki saygınlığı yüksekti. İnsanları anlıyordu; fakir olmasına rağmen de yemekte seçiciydi. Gerçi Lessing’in yüce Friedrich’in şehrini son ziyaretinden bugüne yarım yüzyıl geçmişti ama pansiyon sahipleri, bir zamanlar ona ev sahipliği yapmış olan insanların torunlarıydılar. Karl, arabacıya 1 No.’lu eve çekmesini söyledi. Yeni kiracısını yapmacık bir reveransla karşılayan uzun boylu, kırmızı şapkalı Alman kadın, pansiyonun kurallarını bir bir sıraladıktan sonra;</p>

  <p class="normal">“Genç adam, beni hoş olmayan şeyler yapmaya zorlamayacaktır umarım...” diye tamamladı konuşmasını kavgaya hazır şekilde.</p>

  <p class="normal">Karl, koridorda gürültü çıkarmamaya, eve en geç saat on’da dönmeye; sıcak su, gazyağı ve odasına getirilen kahve için ek ücret ödemeye uzatmadan söz verdikten sonra rahat bırakıldı. Bavulunu dolaba tıkıştırdı; hurçtan çıkardığı kitapları, koltukların ve masanın üzerine dağıttı. Yol yorgunluğuyla yatağın üzerine uzandı. Bu davranışıyla, daha şimdiden, uzun boylu, boynuzlu şapkalı Alman bayanın kurallarından birini çiğnemiş oldu. Ailesinden ayrılan genç üniversitelinin ikinci kez kendine ait bir odası oluyordu. Karl, bunu özgürlüğünün zevkli bir kanıtı olarak görmekteydi.</p>

  <p class="normal">Berlin, Karl’ı yağmurla karşıladı. Tok, emici bir ekim yağmuruydu bu, Prusya başkentinin üzerine kurulmuş olduğu kumları yıkıyordu. Kral, Potsdam’daydı. Genç Marx az miktardaki eşyasını yüklediği kiralık faytonla sarayların çevresini dolaşmıştı. Saraylar, şu anda iyice ıssızdı. Unter der Linden’de inşaat işçileri çamurun içerisinde dolanıp duruyorlardı. Boş arazide kare biçimli evler yapılmaktaydı.</p>

  <p class="normal">Valiliğin önüne gelince, arabacı yağmurdan ıslanmış atını durdurup kamçısının ucuyla yolcusuna şehrin en gözde yerini gösterdi. Bu, asfalt bir kaldırımdı. Karl baktı; düzgün, siyah ve parlak yüzeyde ilginç hiçbir şey göremedi. Asfalta alışık olmayan insanlar ayaklarına bakarak dikkatlice yürüyorlardı. Sanki kaymaktan korkuyorlardı. Birden Marx, Trier Lisesi’ndeyken gördüğü bir coğrafya dersini hatırladı. Grach, doğal asfalt zenginlikleri olan Trinidad Adası’nın sınırlarını tebeşirle çizmişti.</p>

  <p class="normal">Yolcunun, başkentin yeni asfalt yoluna karşı umursamazlığı arabacıyı kızdırdı. Bu sinirle, hiçbir suçu olmayan atı hışımla kamçıladı. Araba inişli çıkışlı taş döşeli yolun üzerinde hızla ilerledi. Friedrich’in güzel şehrini bakımsız bir taşraya, memur kasabasına dönüştüren Napoléon fırtınasından sonra Berlin, tekrar eski dış güzelliğini kazanmaya çalışıyordu. Bu da çok kolay değildi. Tasasız Trier’in, tepelerin üzerine yerleşmiş hayalperest Bonn’un yanında, bu Prusya şehri, üniforma giydirilmiş bir kaya gibi görünüyordu. Memurlar ve ordu mensupları sanki bir kalıptan çıkmış gibi; aynı geleneksel yüz ifadesiyle kaldırımların üzerinden geçiyorlardı. Yüzlerinde özenli ve gergin bir kendini beğenmişlik vardı.</p>

  <p class="normal">Üniformalar... Karl, bu kadar çok sayıda ve böylesine çeşitlilikte üniformanın tasarlanabileceğini hiç tahmin etmemişti. Yakalar, apoletler, düğmeler; altın, mavi, kırmızı, farklı büyüklükte ince kılıçlar.</p>

  <p class="normal">Memurlar, subaylar, hatta üniversite öğrencileri bile, üniformalar, altınımsı ceketler ve kumaşlar içinde kaybolmuşlardı. Bu süslü püslü, havalı, başkentli memurların yanında Trier sakinleri, mütevazı ve iflah olmaz taşralılardı.</p>

  <p class="normal">Karl, bu üniforma geçidini bezginlikle izledi. Evler ve sokaklar; sadece kat sayısına, firma reklamlarına ve sayısız yönetim bürolarına göre ayırt edilebiliyordu birbirinden. Filozof Hegel ve teolog Schleiermacher ile bütün Almanya’ya ününü duyuran üniversite; tıpkı saraylar, evler ve kışlalar gibi gri ve hiçbir özelliği olmayan bir yapıydı. Eski duvarları, düzgün ve iyimser bir can sıkıntısı kaplamıştı. Tıpkı kurum gibi.</p>

  <p class="normal">Karl, on dakika yattıktan ve yatağın üzerindeki bir yığın yastık ve çamaşırı tanınmayacak hale getirene kadar kırıştırdıktan sonra, zıpladı ve iki sıçrayışta pencereye ulaştı. Işık yetmiyordu ona. Yıpranmış, solmuş perdeleri sabırsızca çekti, pencereyi açtı ve baktı. Aşağıda, oldukça geniş ve görünüşüne bakılırsa her zaman sessiz bir sokak vardı. Pencerenin hizasındaki çatıları inceledi. Onlarca çatının üzerinde yükselen bacalar, yaşlı ağaç dalları, yanmış kütükler gibi kararmıştı. Dümdüz sokaklar Karl’ı çok etkilemişti. Kaldırımlar boyunca ağaçlar yerine fenerli yeşil direkler sıralanıyordu. Çatıların arkasında üzeri tuğlalı ve tepesindeki saati kararmış zavallı bir kule vardı. Saatin vuruşları bir ihtiyarın öksürüğünü andırıyordu. Başka zaman olsa pencereden görünen çirkin kargaşa ve bezginlik manzarası Karl’ı hüzünlendirirdi. Ama şimdi Karl, dünyadaki hiçbir şeyin onu, düşüncesinden, arzusundan, sevdiği isimden, Jenny’den uzaklaştırmamasını istiyordu.</p>

  <p class="normal">“Bu karanlık evlerin çizgileri, içimde hissettiğim duygulardan daha keskin değil. Bu kocaman şehir, benim kanımdan daha fazla kaynamıyor. Şimdi hiçbir şey bana Jenny’m kadar muhteşem görünemez. Beni yutan arzularla tek başıma bir kayanın üstünde bile kalmaya razıyım,” diye düşünüyordu tahrik olmuş hisleriyle. Berlin’in görünüşü ile Karl’ın morali arasında zıtlık vardı. Ama Karl yine de şehri beğenmişti. Anılar, güneşte ısıtılmıştı. Karl mutluydu ve yalnız kalmak istiyordu. Yabancı insanlar, kayanın cephesine kazılmış olan taş mağara –Berlin– onun, egoist hayalleriyle tek başına kalmasını engellemiyordu. Geleceği ve gelecekte yapmayı tasarladığı savaş planlarını gözden geçiriyordu.</p>

  <p class="normal">Karl, duygunun yarım yamalak olanını tanımıyordu. Aşkta da kendisine sadıktı. Bu olağanüstü duygu yoğunluğu da onu aşk arayışlarından, yıpratıcı “denemelerden”, kendini birilerine kaptırmaktan kurtarıyordu. Eğer kadınlara bakıyorsa, bu, sadece Jenny’nin muhteşemliğini tekrar görmek içindi. Berlin’de, aslında tüm evrende, onun için daha çekici ve daha fazla arzu ettiği bir kadın yoktu. Karl, güvenli içgüdüsüyle Jenny’de ideal kadını bulmuştu. Dünyanın en güzel ve en akıllı kadınları onun yanında sönük kalıyordu. En sevdiği kitapların kadın kahramanları bile Jenny’nin eline su dökemezdi. Tüm bu kadın kahramanlar Jenny ile kıyaslanamaz, ancak onun üstünlüğünü vurgulayabilirlerdi. Çünkü Jenny, Karl’ın sevgilisiydi. Karl’ı seçmişti. Bu duyguların karşısında, geçecek olan yıllar ve ayrılık güçsüz kalırdı; bu duyguyu ancak derinleştirirdi.</p>

  <p class="normal">Marx, olgunluğun tüm gücü, berraklığı ve doluluğu ile sevmişti. Bu, onun bir başarısıydı. Aşk, Karl için her türlü “yasak elmalar” ve başka arzulara karşı bir zırh olmuştu. Bu zırh ise, saygıdan, düşünce eşitliğinden doğan gururdan, Jenny von Westphalen’e karşı hissettiği tertemiz duygulardan örülüydü. Jenny’ye sadık kalmasının nedeni, aşk ahlâkının gerekleri değildi. Bunu, ayrılırken babası böyle istedi diye de yapmıyordu. Aralarındaki yeminlerden dolayı da değildi. Bu, Jenny’den başka biriyle yapamadığı içindi, onu sevdiği içindi. Başkent evleri ve sokaklarının neşesiz çizgilerine alışmak, bu şehrin iklimine, büründüğü nemli taşa alışmak daha zordu. Güneşten şımarmış genç Trierli, taş evlerin arasında büyük bir istekle yeşil lekeler arıyordu. Berlin’de hemen hemen hiç ağaç ve çiçek yoktu. Karl, tüm mevsimleri seviyordu. Bahar, onun için, açan çiçekleri ve koyu renkli sarmaşığı ifade ediyordu. Sarmaşık ise lise binasının çevresini, Westphalenler’in evindeki terası kaplıyordu. Roma sokağının köşesi bir çiçek cennetiydi. Jenny, Karl’ın onu bu köşeye kadar geçirmesine izin vermişti. Kavşakta bir süre durup konuşmuşlardı. Karl, nişanlısını sevgiyle izleyerek ağır çiçek dallarından, damarcıklı, kocaman yumuşak yapraklar koparıyordu. Bu yapraklar, tozu yenerek sokağı kaplıyordu.</p>

  <p class="normal">Karl, yeşilliği ve çimleri seviyordu. Yazın sıcak, hareketsiz günlerinde Mosel nehrinde yıkanıyordu. Nehir kıyısı mentol çiçekleri ve papatyalarla dolu yemyeşil bir kıyıydı. Kuşlar sanki havada asılıydı. Ağustosböcekleri şarkı söylüyordu. Karl suda yüzüyor, dalıyor, oynuyor veya hareketsizce yatıp güneşleniyordu. Oğlunun nehre girmesine izin veren anne, ona gölgede kalıp güneşten korunmasını öğütlüyordu. Ama Karl ağaç altının serinliği ve gölgesi yerine çimlerin sıcaklığını ve güneşi tercih ediyordu. Çimlerin üzerine yatarak kolayca heyecanlanan kalbinin düzgün vuruşlarını duyuyordu. O anda sanki toprağın nabzını dinliyordu. Hayat ileride, uzaktaydı, manzarayı kesen Aziz Marco Tepesi’nin arkasındaydı. Karl hayal kuruyordu. Dünyayı kitaplardan tanıyordu. İsyancılar, adalet için savaşanlar onu aralarına çağırıyorlardı. Mosel kıyısına gittiğinde, bazen Cervantes’in “Don Kişot” adlı kitabını yanına alıyor; onunla birlikte acı çekiyor ve gülüyordu.</p>

  <p class="normal">Çiçekler ve çimler, küçüklüğünden beri Marx’a, geçmişinden hatlar, siluetler, konuşmalardan kesitler ve sözcükler çağrıştırırdı. Geçmişten gelen harika hayaller. Karl, bazen Jenny’ye çiçek getirirdi; o da buketin içerisinden en güzelini seçip elbisesine iliştirirdi. Onların aşkını çiçekler ve otlar süslüyordu.</p>

  <p class="normal">Sonbahar, Westphalenler’in bağlarının gökkuşağı renklerini taşıyan üzüm salkımlarına gizleniyor, Fransız üzümü asmalarına özenle örgeşiyordu. Bağlar, meyve bahçeleri... Karl’ın çocukluğu, bağlar ve meyve bahçelerinin sarı, sıcak toprağı üzerinde geçmişti. Sıcak akşamlarda avukatın bütün ailesi, olgun meyveler arasında birkaç neşeli saat geçirerek dinleniyordu. Ferah avlunun yanına kareli büyük bezler seriyorlardı. Anne, sepetten şeker, kurabiye ve ahududu şurubuyla tatlandırılmış bir şişe su çıkarıyordu.</p>

  <p class="normal">“Sevgili Handzi,” diyordu avukat sessizce karısına. “Mutlu musun? Çocuklar; hayat, bizim Trier’imiz gibi, özgürlük gibi, sadık olmak gibi, anne ve babanızın aşk ile geçmiş yılları gibi harika...”</p>

  <p class="normal">Çiçekli Ren ülkesi vatandaşının yaşamını, çiçek açmaya başlayan ağaçlar, olgunlaşan meyveler süsler. Bu, günümüzde bile geçerlidir. Karl’ın Brückengasse’deki odasının penceresinden Aziz Marco Tepesi’nin kıvırcık saçlı ormanı ve uzak bağlar görünüyordu. Bonn’daki odasının pencereleri ise eski bir bahçeye açılıyordu. Bahçe gereğinden sık dikilmiş ağaçların gün ışığını kapatmasından dolayı nemliydi. Evin önünden bir ırmak geçiyordu. Söğüt ağaçlarının dalları ırmağın üzerine bezgince eğilmişti.</p>

  <p class="normal">Karl, Ren kıyısında dolaşmayı çok seviyordu. Bonn’un yakınlarında nehrin kıyısında bir çıkıntı vardı. Yüzyılın başında suskun, güvensiz Beethoven sık sık bu çıkıntının üzerinde otururmuş. Besteci, ağaçların hışırtısını ve suyun şırıltısını dinlermiş. Marx, onun bir ölüm yıldönümünde bestecinin ölümsüz “9. Senfoni”sini dinlemişti. Sarhoş olmuştu. Eski Bonn’un, bu yüce müzisyeniyle niye bu kadar gurur duyduğunu anlamıştı.</p>

  <p class="normal">Berlin’in bulanık Spree nehri, şehrin kirli kıyı sokağı, melankolik kayıkların gıcırtısı, Ren kıyılarına pek benzemiyordu.</p>

  <p class="normal">Karl, Berlin’e geldikten sonra onu ilk ziyaret eden Fritz Schlag oldu.</p>

  <p class="normal">“Baban bana gönderdiği son mesajda seni delikten ışığa çıkarmamı istedi,” diye başladı daha kapının eşiğinde. “Köstebek gibi ders kitaplarının arasına kapanarak kariyer yapacağını mı sanıyorsun?”</p>

  <p class="normal">Fritz, tozlu köşelere baktı, kitapları karıştırdı ve yüzünde tam bir hayal kırıklığı ifadesi belirdi.</p>

  <p class="normal">“Bu dört duvar arasına kapanarak bir mumya gibi kuruyacaksın. Burada tek bir şişe şarap ve gül ve tek bir kırık kadeh bile görmüyorum. Sen Renlilerin yüz karasısın. Ruhunu hadım ediyorsun... Aaa, şiir mi yazıyorsun? Hukuk... Çok iyi! Ama şiirin ve bilimin ilham perileri sıkılmanı engelleyemez. Sendeki akıl ve bilgiyle zamanını çok iyi geçirebilirsin.”</p>

  <p class="normal">Karl cevap olarak gülümsüyordu. Ama Schlag susmak bilmiyordu.</p>

  <p class="normal">“Sahip olduğun yeteneklerle sen, Warmhagen von Endze’nin salonuna bile girebilirsin. Bay Enigen sana yardımcı olabilir.”</p>

  <p class="normal">“Ne halt arayacağım Trier hayvanlarının ve kargalarının benzeri olan salon dedikoducuları ve maceracıları arasında? Hayat kısa sürede halledilmesi gereken o kadar çok problemle dolu ki. Kalsın, ben almayayım!”</p>

  <p class="normal">Fritz sıçradı.</p>

  <p class="normal">“Bu yaşam içerisinde, insanların değil de problemlerin üzerine binerek mi kendine bir yol açıp lâyık olduğun konuma gelmeyi düşünüyorsun?”</p>

  <p class="normal">“Bu daha ilginç.”</p>

  <p class="normal">“Von Endze’nin salonundan daha mı ilginç? Aforoz! İsyankâr! Ben iki aydır kendini beğenmiş, tam bir prenses edasına sahip olan Warmhagen’in yeğeni Bayan Ludmilla Asing’i ziyaret etmeye çalışıyorum. 5-8 saatleri arasında. Toplumun kaymak tabakası oraya gidiyor! Orada bir düzine ilginç insan var. Humbold, Graf York, Pügler Muskau, Bentham, Graf Linar...”</p>

  <p class="normal">Aristokrat salonlarından bahsederken Fritz elinde olmadan havaya giriyordu.</p>

  <p class="normal">“Benim ne ilgim var onlarla! Ama eğer Rachel yaşıyor olsaydı, onunla tanışmaya değerdi. Sanırım Heine de onun yanına gitmiş.”</p>

  <p class="normal">“Bir şair ne ifade edebilir ki, üstüne üstlük gözden düşmüş. Şimdi oraya, bakanlar, saraylı kadınlar ve yabancı diplomatlar gidiyor. Sence bu da mı az? Mauerstrasse’de edebiyat ve bilimadamlarıyla da karşılaşabilirsin. Örneğin Ritter’le.”</p>

  <p class="normal">“Bu arada bana Prenses Kurlands’ın salonuna gitmeyi de teklif etmeyecek misin? Söylediklerine göre, oraya sezon sonuna kadar prensler gidiyormuş,” diyerek Karl, Berlin yüksek sosyetesi hakkındaki bilgileriyle Schlag’ı şaşırttı.</p>

  <p class="normal">“Eee, ama onlar da bizim için fazla. Her insan haddini bilmeli. Şimdilik bizim unvan ve paramız yok. Biz hâlâ ana kuzularıyız...”</p>

  <p class="normal">“Ben değilim!”</p>

  <p class="normal">“Yaa! Ama bunu tartışmayacağız. Yarın Bay Schwarz’ın cenazesi var. Sana büyük bir sır vereceğim: Bu pintinin yeğeniyle evlenmeyi düşünüyorum. Eveet, aileni kırma. Kabul et. Bu asil insanların evi bizim için bir hazine. Henüz varlıkları olmayan üniversite öğrencileri için orada çok yararlı insanlar olacak. Oraya babalarımızın arkadaşı olan Bay Esser de gelecek.”</p>

  <p class="normal">“Evet, ama niye cenazelere gidelim ki, gönüllü ağıtçılar gibi! Cenazeler hukukçuların ilgi alanına girmiyor.”</p>

  <p class="normal">“Berlin’de cenazeler balolardan daha neşeli. Bürgerler doğmayı, evlenmeyi hatta ölmeyi bile seviyorlar. Yeter ki kendilerini ön plana çıkaracak bir şeyler olsun.”</p>

  <p class="normal">“Hayır, meşgulüm. Daha Trier’deyken esnaf eğlencelerinden bıkmıştım.”</p>

  <p class="normal">“Karl, yemin ederim ki, sen Trier morguna doğru gidiyorsun. Ben sana şapkana takman için siyah krep getireceğim. Dalgınlıkla yine açık renk bir ceket giyme, kendine koyu renk bir eldiven hazırla. Bunu da hiç olmazsa Bay Heinrich Marx için yap.”</p>

  <p class="normal">Ertesi sabah Schlag hemşerisini uyandırdı ve karşı çıkmasına aldırmadan onu merdivenden aşağıya indirip kiraladığı arabaya bindirdi. Aceleyle bağlanmış siyah krep, şapkanın kenarından sarkıyordu. Marx hüzünle esnedi; Bay Schwarz ve ailesine gösterdiği ilginin babasını memnun edeceği düşüncesiyle avunuyordu.</p>

  <p class="normal">“Cenazeye gitmekle bizimkilerin bana verdiği onlarca adrese de selam götürmekten kurtulacağım,” dedi Marx, melankolik bir sesle.</p>

  <p class="normal">Fritz ise bu konuda farklı düşünüyordu.</p>

  <p class="normal">“Böyle hareket etmen, sana hayatta pek ciddi çıkarlar sağlamaz,” diyerek faytonun büyük fenerinin camından bakındı. “Gerekli insanlar tıpkı dünyanın melekleri gibidirler. Bizim gibi hayatta iyi bir yere gelmeye çalışan genç insanlar için onlar birer mutlu rastlantı. Mesela bana bak. Berlin’e geldiğimde cebimde bir tek kuruş yoktu. Tek zenginliğim bana yardımı dokunacak adama yazılmış bir mektuptu. Mektubu ise ben söyledim, babam yazdı. ‘İçinde bulunduğumuz maddi sıkıntılardan dolayı oğlum Fritz hem okuyup hem çalışmak zorunda. Tanrı bize on iki kız verdi. Üzerine bir şeyler vermeden bu malı bir yerlere yerleştirmek çok zor. Mutlu hataları ve ümitleri birlikte paylaştığımız benim değerli gençlik dostum; senden...’ vesaire vesaire. Ne düşünüyorsun Marx? Trier bürgerlerinin aylak dediği adam, altın bir yumurta yumurtlayacak!”</p>

  <p class="normal">Fritz havalara girmişti.</p>

  <p class="normal">“Artık ‘Klotz ve Co’ firmasının genel sekreteriyim. Yakında üniversite üniformasını atmayı düşünüyorum. Fräulein Truda Schwarz bana sırılsıklam âşık. İrikıyım bir kız. Bana 20 bin kreutzer getirecek. Buna taşınmaz mallar dahil değil. Taşınmaz malların birçoğu noter büroları. O yüzden ben çeyiz olarak 20 altın dişini de kabul edebilirim. Kızamık çıkarırken cildini mahvetmiş olması da o kadar kötü bir şey değil. Dostum, para maymunu bile güzelleştirebilir. Hem ben zaten şişman kadınları severim... Annesi ölmeden önce evlenmeyi düşünmüyorum. Bu da Profesör Kraus’a göre 3-4 yıl sonra olacak. Eee, biz de bu arada zamanımızı iyice değerlendirmeliyiz. Çünkü hayatta bir daha genç olma şansımız yok.”</p>

  <p class="normal">Fritz bir işadamı gibi öksürüp, boyun bağını düzeltti; bıyıklarını sıvazladı. Fräulein Truda’nın hediye ettiği küçük pırlanta nal, siyah muarenin<sup class="calibre5"><a href="../Text/ates1_split_046.html#footnote-647-29" id="footnote-647-29-backlink">[29]</a></sup> üzerinde mat bir ışıkla parlamaktaydı. Karl, okul arkadaşına merakla baktı. Fritz’in küfürbazlığı onu güldürüyordu. Tanıyordu bu insanları Karl. “Ne numune ama!” diye geçirdi içinden. Fritz’i sanki yeni ve çok küçük bir şeymişçesine kısık gözlerle inceliyordu; sivri burunlu, kötü kalpli bir sivrisinek gibiydi. Küçük olduğu kadar kurnazdı da.</p>

  <p class="normal">“Ne numune ama!” dedi sesli olarak Karl.</p>

  <p class="normal">Schlag yeterince parlamayan ayakkabılarıyla meşguldü. Siyah, büyük bir bezin kenarıyla gizlice sildi onları.</p>

  <p class="normal">Araba, iki katlı bir evin önünde durdu.</p>

  <p class="normal">“Karl, sen benim için ‘becerikli bir üçkâğıtçı bu Schlag. Yeri kazan bir solucan,’ diye düşünüyorsun. Sadece altın buzağıya taptığımı inkâr etmek istemiyorum.”</p>

  <p class="normal">“Sen düşüncelerimi bile okuyabiliyorsun,” diyen Karl, yüksek sesle güldü.</p>

  <p class="normal">Schwarz’ın Karlstrasse’deki evinin önünde kocaman bir cenaze arabası duruyordu. Dört at ağır ağır kafalarını sallıyordu. Atların üzerinde, ucunda ağır toplar olan, yerlere kadar sürünen siyah saçaklar vardı. Cenaze alayının yöneticisi dizlerine kadar gelen ceketi ve siyah silindir şapkasıyla havalı havalı dolaşıyordu. İyi görünüşlü, sakallı, ellerinde fenerler bulunan on iki cenaze taşıyıcısına emirler yağdırıyordu. Kiralanan faytonlar birbiri ardı sıra dizilmişti. Fritz, Karl’a, “Kendisine az çok saygısı olan hiçbir bürger, cenazesinde 40-50 faytondan daha az kiralatmaz, bu faytonların birçoğu boş kalsa bile. Aksi takdirde prestiji sarsılır,” diye açıkladı.</p>

  <p class="normal">Schwarz’ın evi hiçbir zaman bu kadar kalabalık olmamıştı. Metal taçlar parlıyor, çam ağaçlarının dallarından kozalaklar düşüyordu. Siyah şeritlerle bağlanmış çiçekler atılıyordu. Yoldan geçen seyirci kalabalığı, boş boş dolaşan insanlar evin avlusuna toplanmıştı. Bu kalabalık iğrenç leş kokusunu almış bir saksağan sürüsü gibi heyecanla gürültü ediyordu. Karl ve Fritz merdivenden çıkıp açık kapıdan girdiler. Antrede, hizmetçi şapkalarını aldı. Bürger cenazesi Karl’ı eğlendirmeye başlamıştı. Fısıldayarak Fritz’e,</p>

  <p class="normal">“Aslında bu ünlü adamın kim olduğunu pek bilmiyorum. Babam onun zenginliği hakkında bir şeyler anlatmıştı,” dedi.</p>

  <p class="normal">“Bay Schwarz kendi çağının adamıydı. Mutfak aletleri üreten bir fabrika kurmuştu. Tencere, tava ve tepsileriyle ün yapmıştı.”</p>

  <p class="normal">Öğrenciler tabutun olduğu odaya girdiler. Tabutun çevresinde çelenkler diziliydi.</p>

  <p class="normal">Çevrede matem şapkaları takmış ve resmi elbiseleri içinde süslü baylar vardı. Karl, bu insanları daha önce görmüş gibiydi. Başkent burjuvaları, taşra burjuvalarından sadece daha havalı ve daha süslü giyimleriyle ayrılıyordu. Kollarında siyah şeritler olan hizmetçiler şarap kadehleri, bira bardakları, salamlı sandviçler, şekerler, kurabiyeler ve cevizlerle dolu tabakları kocaman tepsilerde ikram ediyorlardı. Muhteşem bir ziyafet çekiliyordu. Pencereleri ve perdeleri kapalı olan oda, büyük mumlar sayesinde çok iyi aydınlatılmıştı.</p>

  <p class="normal">“Bay Schwarz,” diye fısıldadı Fritz, “bir pintiydi, hem de nadir bulunan pintilerden. Hayatında kendisine para kazandırmayan iki girişimi olmuştu. Birinci seferinde karısına ve kendisine nikâh yüzüğü almış, ikincisinde Goethe’nin tüm kitaplarını. Her gün, yaptığı kârı hesaplıyordu. Hayatında bir kez bile tiyatroya gitmemiş. Eve sadece saat 6 ile 8 arasında misafir davet ediyormuş. Çünkü bu saatler arasında onlara akşam yemeği vermese de olurmuş. Ama vasiyetnamesinde cenazesi için hiçbir masraftan kaçınılmamasını istemiş. Yıllarca büyük bir özenle, cenaze için gerekli parayı ayrı bir kasada biriktirmiş ki öldüğü zaman şehirdeki tüm bürgerleri kıskandıracak bir cenaze töreni yapılabilsin.”</p>

  <p class="normal">Cenaze arabasının arkasında elli adet fayton sıralanmıştı. Cenaze arabası ise kocamandı. Büyük cenaze arabası, imparator bakanlarının olduğu kadar kasapların da rüyasıldı. İşte, Fräulein Truda da gelmişti. İri, kırmızı yanaklı ağır bir kadındı. Köşede matem örtüsünün içine burnunu temizliyordu. Yanında ufak tefek bir nine oturuyordu. Bu, Bay Schwarz’ın dul karısıydı. Nine, fare gözüne benzeyen yuvarlak gözlerini korkuyla açmış, yeğeninin kararlı karakterinden destek almaktaydı. İkisi de ayıp olmasın diye ağlıyordu, ağlamayı gerektirecek bir şey hissettikleri için değil.</p>

  <p class="normal">Nine, kısa bir süre sonra kocasının peşinden yürüyecekti. Onu, birden kavuştuğu özgürlük öldürecekti. İhtiyar Schwarz, karısını ilk önce karşı çıkma alışkanlığından, sonra da düşünme alışkanlığından kurtarmıştı. Şiş yüzlü bir Alman kadını tabuta yaklaştı. Bu, Schlag’ın nişanlısının annesiydi. Yani ölen Schwarz’ın akrabası. Özenle tıkınan seyirci kitlesi birden fısıldaşmaya başladı. Yemek dolu ağızlar birden açıldı. Dul kadın, kendisinden daha mutlu olan kız kardeşine doğru hızlı hızlı yürüdü, sonra ikisi havalı havalı sarılıp, yapmacık bir üzüntüyle ağladılar. Orada bulunan herkes mendillerini çıkardı ve gözlerini silmeye başladı. Schlag da Truda’yı memnun etmek için gözlerini mendilinin altına sakladı.</p>

  <p class="normal">“Ne kadar olağanüstü bir insandı Bay Schwarz,” diye yeterince yüksek bir ses tonuyla dokunaklı bir şekilde konuşan Fritz de tabuta doğru yürüdü. Ölen Schwarz’ın erkek kardeşi, orada bulunan herkese kokart dağıttı. Karl, çevresinde olan her şeyi dikkatle izliyor ve dinliyordu. Siyah elbiseli baylar, saygıyla, birbirlerine Kral’ın Potsdam’dan geldiğini ve orada çok şişmanladığını fısıldadılar. Tıpkı Fritz gibi, bu insanlar da ulaşamadıkları çevreler ve insanlar hakkında özentiyle konuşuyorlardı ama aynı anda da onların konumlarını ve zenginliklerini sürekli kıskanıyorlardı.</p>

  <p class="normal">“Von Andersfalt dün kraliçenin huzuruna kabul edilmiş. Prenses von Bevit yazlık sarayını yenilemiş ve mobilyalarını değiştirmiş, eski mobilyalarını da karıma hediye etmiş.”</p>

  <p class="normal">“Eğer benim kızım, Prenses Hohenloe’nin karşısına çıkabilirse geleceği güven altında olacaktır. Bu konuda çok ümitliyim.”</p>

  <p class="normal">“Alman sosyetesinin üçüncü tabakası bu işte,” diye düşündü Karl. Cenazeyi yöneten adam bir ilahi söylenmesini önerdi. İlahiden sonra tabutun kapağı kapatıldı. Dul kadın, tam gerektiği gibi çığlık attı. Marx, Schlag’ı tutup bir kenara çekti:</p>

  <p class="normal">“Bu senin ‘gerekli’ dediğin insanlar ne kadar küfürbazlarmış! Ne olacak acaba, hayatımızı onlarsız geçirmeye karar versek? Hoşça kal! İhtiyar üçkâğıtçı Schwarz bensiz de yapabilir. Ben eve kaçıyorum.”</p>

  <p class="normal">Fritz isyan etti.</p>

  <p class="normal">“Ama tören daha yeni başladı. Sen hiç kimseyle tanışmadın. Bu fırsatı kaçırmak tam bir akılsızlık. Bir daha böyle uygun bir insanın ölüp bu kadar önemli insanın bir araya toplanacağını hiç sanmıyorum.”</p>

  <p class="normal">“Hayır, lütfen! Kaliteyi doz belirler. Dersler için teşekkür ederim. Ama bu insanlar ölümü bile ticaret anlaşması haline getirmişler.”</p>

  <p class="normal">Karl, Unter den Linden sokağına doğru döndü ve bulvar boyunca yürüdü. Bulvarın kenarında çıplak kısa lambalar vardı. Karl, kendini beğenmiş bürgerlerin üzüntülerini ve pinti efendinin cenazesi şerefine yapılan töreni hatırladıkça gülüyordu.</p>

  <p class="normal">“Ahlâklı burjuva Schwarz’ın ruhu gökyüzünden yeryüzüne doğru yüzüyor, tıpkı ince bir dantel gibi,” diye kendi kendine şakalaşan Marx gülüyordu. “Yoldan rastgele geçen yolcular, benim cenazemi görüp –diye düşünüyor Schwarz’ın ruhu– Avrupa, Almanya, Berlin, ne kadar da önemli, yüce bir insanı kaybetti diye düşünecektir. Benim, yani Schwarz’ın cenazesinin de mezarlığa götürüldüğünü görünce utanacak; böyle önemli, ahlâk sahibi, şerefli bir insanla aynı şehirde yaşamışım da ben nasıl onu tanımamışım, diyecekler?!”</p>

  <p class="normal">Karl eğleniyordu. Yürüyüşünü hızlandırdı. Hayal gücü komik şeyler üretmekte eşsizdi. Çanak çömlek fabrikasının sahibi Bay Schwarz’ın ruhu, Berlin’in üzerinde bulut gibi şişip havlu atıyordu. Ama fazla gururdan kabarıp yağmur bulutuna dönüşüyor ve yağmur yağıyordu. Marx dudaklarıyla sonbahar yağmurunun ilk damlalarını yakalamaya çalışıyordu. Eve döndüğünde çok neşeliydi ve babasının tüm ısrarlarına rağmen artık bu türden ziyaretler yapmamaya karar verdi. Bundan böyle, ne gerekli insanların cenazesine, ne de yaşayan önemli insanların evlerine gidecekti. Evde onu bir mektup bekliyordu.</p>

  <p class="normal">“Hayır baba, biz oldukça farklı insanlarız,” diye düşünüyordu babasının öğütlerini okurken. Babasının öğütleri, Karl’ı ilk defa kızdırıyordu. Oğlunu, yine insanlara karşı soğuk olmakla ve dikkatsiz para harcamakla eleştirmişti.</p>

  <p class="normal">“Toplumun eğlenme, dinlenme ve eğitim açısından çok önemli olduğunu söylemeye gerek yok...” diye okuyordu sinirli bir şekilde Karl.</p>

  <p class="normal">Bu, Trier’den gelen son mektuptu.</p>

  <p class="normal">“Toplum!..” diye gülümsedi delikanlı, Schwarz’ın misafir odasını hatırlayarak. “Eğlenceler!....” Karl bu sözlerin karşısında kahkaha atmaya hazırdı, ama babasına karşı hissettiği çocukça sevgi nedeniyle mektubu okumaya devam etti:</p>

  <p class="normal">“Senin de göz ardı edemeyeceğin, özellikle artık yalnız olmadığından dolayı göz ardı edemeyeceğin bir şey de, akıllıca hareket edebilmek için çevrende destekler yaratman gerektiğidir. Bu, elbette ki, şerefli ve dürüst metotlarla yapılmalı. Şerefli insanlar veya en azından öyle olduklarını düşünenler dikkatsizliği kolay kolay affedip onun için özel ileri sürülen gerekçeleri her zaman kabul etmiyorlar. Eğer özellikle biraz ilgi göstermişlerse, o zaman dikkatsizliği asla affetmiyorlar. Bay Enigen ve Bay Esser çok şerefli ve sana çok gerekli insanlar, onları reddetmen onlara kibarca davranmaman çok akılsızca ve saygısızca bir şey. Çünkü onlar seni kibarca kabul ettiler. Senin yaşında ve senin konumunda biri bu tür insanlarla eşit düzeyde davranmayı isteyemez...”</p>

  <p class="normal">“Hayır bu bana uygun değil,” diye düşünüyordu purosunu yakarken Karl. Trier’in kendisine gittikçe daha uzak, daha saf ve daha savunmasız geldiğini düşünüyordu. Çok sevdiği babası için de aynı şeyleri düşünüyordu. Annesini ise eskisinden daha sınırlı görüyordu. Karl, asla bir hukuk danışmanı veya avukat olmayacaktı; Heinrich Marx gibi olamayacaktı. Oysa bazı zamanlar kendisini ihtiyar babasının bürosunda oturmuş çalışırken görüyordu. Heinrich Marx, oğluna, müşterilerini ve firmasını teslim etmişti...</p>

  <p class="normal">“Biz farklı dönemlerin insanlarıyız,” diye fısıldadı Karl rahatlayarak,</p>

  <p class="normal">“Biz ...”</p>

  <p class="normal">Bu “biz” sözcüğünü söylemek çok hoşuna gidiyordu. Çünkü “biz” sözcüğünün arkasında Karl ve Jenny vardı.</p>

  <p class="normal">“Madalya, prestij, güç dedikleri şeye sahip olan tüm bu cılız, ikiyüzlü insancıkların canı cehenneme, tüm Schlaglar’ın canı cehenneme.”</p>

  <p class="normal">Karl hemen hemen yarım gündür Jenny’yi düşünmediğini fark etti. Garip bir suçluluk duyuyordu. Sıçan renginde kumaşla kaplanmış, yeni ve gıcırdayan bir koltuğa kıvrılıp oturdu; hayal dünyasına daldı. Zapt edilmeyen, korkulu hayallere. Uzun süre bir şey yapmadan durma alışkanlığı yoktu. Hayaller, hatıralar onun için bir sıçrama tahtası ve ateşleyiciydi. Edebiyat, şiir, şarkılar. Karl küçükken şair olmak istiyordu. Ailesi de yetenekli olduğuna inanıyordu. Hiç kimse onun gibi öyküler uyduramıyordu. Hiç kimsenin fantezisi onun kadar parlak değildi.</p>

  <p class="normal">“Handzi, bizim Karl’ın beşiğine periler, şair tacı koymuşlar.”</p>

  <p class="normal">Ailenin özel günlerinde Karl beceriksizce kafiyeli sözcükler seçip şiirler okur ve alkışlanırdı. Şiir... Karl yüzlerce poem, balad ve şiir ezberlemişti. Romantiklerin süslü mısralarını tekrarlar, onları taklit ederdi. Boş sözlerin ritmine, soğuk lirin azgınlığına aldanıyordu.</p>

  <p class="normal">İnsanları, dünyayı henüz o kadar az tanıyordu ki. Tanıdığı Schlaglar ve Schwarzlar onu tiksindiriyordu. Onlardan kaçıp orman perilerinin, denizkızlarının, şeytanların dünyasına gizlenmek istiyordu.</p>

  <p class="normal">On yedi, on sekiz yaşındaki delikanlı daha yeni tanımaya başladığı gerçekler yerine, masalları tercih ediyordu. Jenny, baladları ve halk masallarını seviyor, onlardan birçoğunu Karl da biliyordu. Onlarda, olağanüstü yaratıklar, gizemli Ortaçağ büyücüleri, kadın ve erkek sihirbazlar yüceltiliyordu. Karl, Fräulein Westphalen için eski kitaplardan araştırıp halk türküleri buluyordu. Bu türkülerin zaman zaman karamsar, zaman zaman bira gibi köpüren süjetleri, kaba, şiddetli dizeleri Karl’ı en azından Brentano’nun şiirleri, Hoffman’ın gizemli düz yazıları kadar etkiliyordu.</p>

  <p class="normal">“Jennyhen!” diye fısıldıyordu Karl. “Jennyhen, sevgili nişanlım. Sen hayatın zaferler karşılığındaki armağanısın. Neyin zaferi? Ders kitaplarına karşı zafer. Ne saçmalık ama! Kendime karşı verdiğim savaştan sonraki zafer. Ama burada savaş yok ki...”</p>

  <p class="normal">Jenny, Karl’ın duygularının sürekliliğine, onun sevmeyi bildiğine inanmıyordu.</p>

  <p class="normal">Huzursuz, arzular içerisinde yanıp tutuşan genç üniversitelinin içinde, yolların uzaklaştırdığı kadının yüzü, olağanüstü güzelleştiriyordu.</p>

  <p class="normal">“Sevgilim şu anda ben ne yapabilirim ki? Seni sonsuza dek seveceğime nasıl inandırabilirim ki? Zaman benden bahsedince sözcükler gereksiz kalacak.” Karl hırsla diviti arıyordu. Bu hiç de kolay bir iş değildi. Oda öyle bir kargaşa içerisindeydi ki eğer anne Marx görse yataklara düşerdi. Divit somyanın altındaydı. Daha önce üzerine yazı yazılmış olan kâğıt, ispirto ocağının altındaydı. İspirto ocağının üzerinde ise alelacele yapılmış, ancak içilmemiş bir kahve soğumaktaydı. Yastıkların ve sandalyelerin üzerinde izmaritler ve kahverengi puro artıkları vardı. Kitapların üzerini örümcek ağları gibi kül kaplamıştı. Aynı külden Karl’ın saçlarında ve parmaklarında da vardı.</p>

  <p class="normal">Yabancı şehrin sükûneti ve odanın yalnızlığı içerisinde Karl kendisini çok iyi hissediyordu. İlham, yalnızlık ve dinginlik istiyordu. Karl her şeyi unutarak büyük bir arzuyla kendisini yaratmaya veriyordu.</p>

  <p class="normal">Şairin iyisi de kötüsü de kafiye ve sözcük arayışını aynı heyecanla yaşar. Karl, şiirinin doğuş anında kendi eserinin hâkimi olamıyordu. Bu eser, düşüncelerinin ışığını yansıttığından, sevincini paylaştığından, emek harcadığından dolayı onun için çok değerliydi. Üstelik şiirin lirik dizeleri Jenny’yi daha yakın hissetmesini sağlıyor ve içindeki büyük çelişkilere, duygularına çıkış yolu buluyordu. Sadece bir an için yüzünde hafif bir tebessüm beliriyor, gözleri alaycı bir edayla kısılıyordu. Ama bu sadece “bir an” sürüyordu. Son mısralar yazılıyor ve ona “şiir” adı veriliyordu. Bu mısralar onun içindeki “ben”i yansıtmaktaydı:</p>

  <p class="indentmetin">“Sanat ateşi yanıyordu,</p>

  <p class="indentmetin">Kalbinde çağıldıyordu,</p>

  <p class="indentmetin">Mavi göle akıyordu,</p>

  <p class="indentmetin">Benim göğsümde tertemiz parlıyordu.</p>

  <p><br class="chapter"/></p>

  <p class="indentmetin">Çehren bir Eola şarkısı gibi berrak, uyumluydu,</p>

  <p class="indentmetin">Ve yeryüzüne dokunuyordun, arzulu sevgi kanatlarıyla.</p>

  <p class="indentmetin">Gözalıcı parıltıyla, uzakların gürlemesiyle</p>

  <p class="indentmetin">Enginlikte uçuyordu,</p>

  <p class="indentmetin">Ölümsüz ormana iniyordu,</p>

  <p class="indentmetin">Bulutla göğe yükseliyordu.</p>

  <p><br class="chapter"/></p>

  <p class="indentmetin">Ama kalbimdeki topyekûn savaş dinince,</p>

  <p class="indentmetin">Ritmik dizelere acı ve mutluluğumu kattım.</p>

  <p class="indentmetin">Narin güzelliğin hatlarını</p>

  <p class="indentmetin">Görüyor titreyen ruhum,</p>

  <p class="indentmetin">Açık çehreler darmadağın</p>

  <p class="indentmetin">Gözlerimin önünde dönüyor.</p>

  <p><br class="chapter"/></p>

  <p class="indentmetin">Ruhum bugün dünya zincirlerinden kurtuldu.</p>

  <p class="indentmetin">Ve sanat yolunu heyecanla adımlıyorum.”</p>

  <div class="clrb"/>

  <p class="normal">Karl, şiiri tekrar tekrar okuyup bazı yerlerini çizip düzeltti.</p>

  <p class="normal">Belirsiz bir beğenmeme duygusunun yerini aniden derin bir gururlanma aldı.</p>

  <p class="normal">“Kimi taklit ediyorum?” diye soruyordu kendi kendine. İhtiyar, dişsiz Schlegel, öğrencisine alayla bakıyordu. Wittenbach onaylamadığını belirten bir işaretle başını sallıyordu:</p>

  <p class="normal">“Yalınlık, yalınlık yok. Tüm bunlar çok yapmacık. Goethe çalışmalısın delikanlı!” diyordu ihtiyar öğretmen.</p>

  <p class="normal">Günler geçiyordu. Karl okuldan döndükten sonra yine yazıyordu. Gece. Lamba tütüyor. Duman tavanda yuvarlaklar halinde yayılıyordu. Cimri ev sahibesi sobayı yakmamıştı. Marx, ceketinin üzerine kaputunu giydi; kısa, güçlü bacaklarını kıvırıp oturdu. Eller ne kadar çok üşürse, beyin o ölçüde zapt edilmez bir güçle yakıcı fikirler üretiyordu.</p>

  <p class="normal">“Bu olağanüstü bir balad olacak,” diye ümit ediyordu. Karl, sanki gerçekçiliğini, komik şeyleri görüp alay etme alışkanlığını kaybetmiş gibiydi.</p>

  <p class="normal">“Balad, Goethe’nin ‘Ormanların Kralı’ kadar hüzünlü olacak.”</p>

  <p class="normal">Hava aydınlanmaya başladığında tüm gücünü tüketmiş bir halde, sallana sallana yatağına ulaştı ve on sekiz yaşındaki bir çocuğun uyuması gerektiği gibi ağır, sakin bir uykuya daldı. Sabah uyandığında kahve ve tereyağlı çöreklere saldırdı. Ders notlarını karıştırıyor, gece, sanat uğruna çektiği acıları hatırlamıyordu. Kafası başka şeylerle meşguldü. Ama okula giderken, kaputunun cebinde kırışık bir kâğıt buldu. Kâğıdı dikkatlice açıp özenle düzeltti.</p>

  <p class="normal">Hüzünlü balad karşısındaydı... Bu “Gece Aşkı” adındaki baladı Jenny’ye ve kendi babasına gönderecek, onlar da değerlendireceklerdi. Belki de şiir gerçekten güzeldi. Karl bundan emin değildi. İyi bir şiir kulağı vardı ve şiirindeki yabancı ritmi hemen yakalıyordu. Nasıl emin olabilirdi? Şair olup “Gece Aşkı”nı her okuyuşunda yeni yeni özellikler buluyordu onda. Friedrichstrasse’de, insanlara kabaca çarparak yürürken bir yandan da şiirini okumaktaydı.</p>

  <p class="normal">O akşam Karl, Dorothea sokağındaki “Dayı” restoranına gitti. Orada, Trier’den henüz gelmiş olan Edgar Westphalen’le görüşecekti.</p>

  <p class="normal">Marx, Jenny ve memleketinden taze haberler almak için sabırsızlanıyordu. Ama Edgar gecikmişti. Karl vakit geçirmek için puro ve siyah Bavyera birası içiyor ve küçüklüğünden beri çok sevdiği böreklerden yiyordu. Büyük salonda hava oldukça boğucuydu. Kalabalık, vals ritmleri içerisinde dönüyordu. Karl, giydiği sivil elbiseler içerisinde sıcaktan bunalıyor ve kendisini çok kötü hissediyordu. “Dayı” restoranına öğrencilerin girmesi kesinlikle yasak olduğundan sivil giyinmek zorunda kalmıştı. Yoksa herhangi bir üniversite görevlisi Karl’ı üniformayla gördüğünde tanıyabilir ve sonra ismi, kara listeye alınabilirdi. Böyle bir durumda da üniversite yönetimiyle, restoranın ahlâk kuralları hakkında uzun uzun tartışması gerekecekti. Bu da hiç kolay bir şey değildi. Restorana genelde küçük memurlar, mağazalarda tezgâhtarlık yapan kızlar ve asıl geçimini fahişelikten sağlayan memur kadınlar geliyordu.</p>

  <p class="normal">Karl’ın giydiği kahverengi ceketin omuzları oldukça boldu. Uzun pantolonu ise ayak bileklerine dökülüyordu. Karl kendisini palyaço gibi hissediyordu. Duvarlara asılı olan aynalara bakmamaya karar veriyor, yine de dayanamayıp bakıyordu. Boyun bağını yine çarpık bağladığını gördü. Boyun bağının uçları, ceketinin yakalarına doğru sarkmıştı. Üniversite üniformasına alışmış olan Karl, bu sivil elbiseden gittikçe daha çok rahatsız oluyordu. Bir daha onu giymemeye karar verdi.</p>

  <p class="normal">Orkestra tam onun masasının önündeydi. Müzisyenler tüm güçleriyle valsler, polonezler çalıyor ve ritmi durmadan hızlandırıyorlardı. Şuh kadınlar hiç ara vermeden kaba ve gürültücü kavalyeleriyle dans ediyorlardı.</p>

  <p class="normal">Hafif bir kadın, Karl’ı fark edince kendi kavalyesini bıraktı. Üniversite yakınlarında küçük bir eldiven dükkânında çalışan bir kadındı bu. Karl’a yaklaştı, Horsiyos’un şiirlerini Latince okuyarak bir birayla susuzluğunun giderilmesi için yalvardı.</p>

  <p class="normal">Karl kızararak sustu ve tam kaçmaya hazırlanırken yardımına Edgar yetişti. Kadının varlığı her ikisini de rahatsız etmişti. Çekingen bir şekilde birbirlerine sarıldılar. Edgar güvensiz bir şekilde oturuyordu.</p>

  <p class="normal">Eldiven satıcısı, uzun yüzü ve ince vücudundan dolayı bu restoranda “Fayton Kısrağı” lakabını almıştı. Öğrencilerin şaşkınlığını görünce masaya oturmadan bir bardak bira doldurup tabakta kalan börekleri yutmaya başladı. Sonra da Liviy’den birkaç Latince mısra okuyup, nefretle bir asker selamı verdi ve kendine daha konuşkan partnerler aramaya koyuldu.</p>

  <p class="normal">“İğrenç bir yaratık,” dedi Karl kinle. “Israrla kendisini azarlamamı bekledi. Eğer sen gelmeseydin öyle de yapacaktım. Böyle bir yerde de başka türlü insanlar göremezsin zaten. Kendisine saygı duyan hiçbir kız bu restoranın kapısından girmeye cesaret edemez.”</p>

  <p class="normal">“Yanılıyorsun, bu hiç de fena bir kıza benzemiyor. Üstelik harika bir Latincesi var,” diyerek karşı çıktı Edgar. “Alt tabakalarda fiziksel güzelliğe daha sık rastlandığını fark ettim. Zenginler arasında, özellikle bürgerler arasında olağanüstü güzellere rastlamak çok zor. Kadınsı narinlikler yoksul bir köylü kızının yırtık elbisesi altında daha iyi gizlenir. Pahalı gece elbisesi altında ise pek bir şey yoktur. Muhteşem Margarete’yi örnek al. Margarete ne bir prenses ne bir tüccar kızıydı.”</p>

  <p class="normal">Edgar her zamanki çocuk aksanıyla konuşuyordu. Yanaklarının üzerinde sarı tüyler çıkmıştı ama konuşurken yanakları şişiyordu.</p>

  <p class="normal">“Margarete tüm evrenin güzellik simgesi. Herhangi bir sınıfın veya tabakanın da işaretini taşımıyor. Goethe’nin bu muhteşem kahramanına ablandan daha yakın birileri olamaz.”</p>

  <p class="normal">Karl bunu gerçekten inanarak söylemişti.</p>

  <p class="normal">“Hâlâ eskisi gibi sırılsıklam âşık mısın?” diyerek güldü Edgar.</p>

  <p class="normal">Marx bundan utanmadı.</p>

  <p class="normal">Bu arada Fayton Kısrağı eteğini hışırdatarak onların yanından geçti ve kasten Edgar’ın dizine dokundu.</p>

  <p class="normal">Westphalen kızararak,</p>

  <p class="normal">“Hiç de fena bir kız değil,” dedi.</p>

  <p class="normal">Fayton Kısrağı öğrencilere doğru dönerek ilk defa Almanca konuştu:</p>

  <p class="normal">“Unutmadan! Eğer tıpçıysanız anatomi sınavından önce bana gelin. İnsan çuvalını, yani insan vücudunu sepetimin içindekiler kadar iyi tanırım. Hoşça kalın çocuklar!” dedi ve topuklu ayakkabılarının üzerinde salınarak gitti.</p>

  <p class="normal">Edgar yüzsüz eldiven satıcısının güzel tenini ve gözlerindeki parıltıyı fark ederken Karl da yanağındaki siğili, kaba çilli burnunu ve itici yapmacık yürüyüşünü fark etti. Karl kızdı ve Edgar’ın bu tür kızlara ilgi duymasını eleştirdi.</p>

  <p class="normal">Trier’i konuşmaya başladıklarında sohbet canlandı. Edgar eski okul arkadaşlarını ve tanıdıklarını anlattı. Grah’ı andılar.</p>

  <p class="normal">“Grah, Alma Matter’in girişinden kaçıp üniversite üniforması yerine asker üniforması giydi, eline de gerçek bir silah aldı. Hayalleri galiba gerçekleşiyor; Doğu’ya gidiyor.”</p>

  <p class="normal">“Yoksa Afrika’da Abd el Kader’le mi savaşacak? Zavallı, hâlâ büyük bir lider olma hayalleri peşinde mi koşuyor?” diye alayla sordu Karl.</p>

  <p class="normal">“Haksızlık ediyorsun. Emerich asker olmaktan ziyade cesur bir şair. Savaş bir kumar oyunu. Riziko. Kurşun da madalya da aynı şekilde kazanılıyor.”</p>

  <p class="normal">“Napoléon, bütün bir neslin aklını çeldi,” diye kuru kuru cevap veren Marx yeni bir şişe açtı. Çocukluk arkadaşları gerçek Ren vatandaşları gibi, sarhoş olmadan içiyorlardı.</p>

  <p class="normal">“Grah, Yunanlıların özgürlüğü için ölen bir Byron değil, Amerika’ya kaçıp onun özgürlüğü için kendilerine karşı savaşan ihtiyar Penn de değil. Grah, macerayı macera için istiyor. Kimi yok etmek istiyor, kimi esir almak istiyor? İşgal edilen topraklara kimin bayrağını dikebilir?”</p>

  <p class="normal">“Çin’e gitmek istiyordu.”</p>

  <p class="normal">“Çin’e mi?”</p>

  <p class="normal">Karl buna şaştı;</p>

  <p class="normal">“Misyoner olmak için mi?”</p>

  <p class="normal">“Kanton veya Singapur’a bir kumaş tüccarının koruması olarak gitmeyi düşünüyordu. Karl, sen abartmayı ve avantürler çevirmeyi hiç beceremiyorsun.”</p>

  <p class="normal">“Evet, Emerich’e pek benzemem. Ama Çin İmparatorluğu’na buradan selamlar! Umarım bizim arkadaş silah zoruyla ona Avrupa uygarlığını öğretebilir.”</p>

  <p class="normal">“Grah, küçük kadıncıklar, çay evcikleri, mandarinler görecek. Çevresinde milyonlarca gizemli çekik göz olacak. O bir asker ve dünyanın masallarını ikimizden çok daha önce keşfedecek.”</p>

  <p class="normal">“Asker ve tüccar.”</p>

  <p class="normal">Karl ancak uzun sohbetler ve ciddi miktarda içki tüketildikten sonra Edgar’a, çok değer verdiği kendi şiirlerini okutmaya cesaret edebildi. Edgar’ın şiir zevkine önem veriyordu.</p>

  <p class="normal">“Şunlara bir baksana. Bunları bir arkadaş yazmış ama ben genel bir değerlendirme yapmaya cesaret edemiyorum.”</p>

  <p class="normal">Karl, sıcak, gürültülü restoran salonunda eserlerini arkadaşına okudu. Yüzü solgundu, parmakları ise bir gazetenin sayfalarını sabırsızlıkla karıştırıyordu. Etrafta kalabalık dans ediyordu.</p>

  <p class="normal">İnsan azmanlarının, denizkızlarının, solgun bakirenin, çalgıcının şarkılarından sonra; şövalyesine ihanet eden kızın baladları yer alıyordu, Marx’ın şiirlerinde.</p>

  <p class="normal">Edgar dinliyor, bazı yerleri tekrarlamasını istiyor, kaşlarını çatıyordu. Marx son eserini de okudu ve sustu.</p>

  <p class="normal">“Genel bir şey söylemek gerekirse şiirler açıksözlülükten yoksun değil,” dedi Edgar düşünceli bir halde. “Ama Platon’dan sonra, Heine’nin ‘Şarkılar Kitabı’ndan sonra şiir yazmak çok zorlaştı. Bu okuduğun şiirler ise David Strauss ve Albert Lange’nin şiirlerinden bile kötü.”</p>

  <p class="normal">Westphalen ciddi eleştiriler getiriyordu. Marx ise dudaklarını ısırıyordu. Karl kendini beğenmiş biriydi. İçine aniden bir aşağılanma duygusu sızdı. Tartışmak istemedi. Aniden, şiirlerinin iyi veya kötü olmasını umursamamaya başladı.</p>

  <p class="normal">Sohbet Trier’e döndü. Delikanlılar ciddi miktarda içki tükettikten sonra gecenin geç bir saatinde “Dayı”dan çıktılar. Öpüşüp birbirlerine sarıldılar ve eski Leipzig sokağının köşesinde ayrıldılar.</p>

  <p class="normal">Karl’ın kulaklarındaki polonez ritmleri ve dans eden ayak sesleri ona uzun süre rahat vermedi. Hava aydınlandığında titrediğini hissetti.</p>

  <p class="normal">Karl, bir haftadan fazla bir süre yatakta yatmak zorunda kaldı. Çoğunlukla tek başına kalıyordu. Odaya nadiren ev sahibesinin hizmetçisi geliyordu; hizmetçi, kalp hastası yaşlı bir kadındı. Oğlu ise Karl yaşlarında bir askerdi. Hizmetçi, odaya yoğun bir tavuk çorbası, gazete ve hazır bir lamba getirdi.</p>

  <p class="normal">Karl, onu memnun etmek için asker oğlu hakkında sorular sordu.</p>

  <p class="normal">“Benim oğlum,” diye konuşuyordu hizmetçi büyük bir gururla, “daha küçükken öylesine usluydu ki, herkes ona geri zekâlı diyordu. Biliyor musunuz, şimdi de bölüğünün en iyisi. Uslu olanlara ordudan başka nerede yer veriyorlar ki? Size açıkça ve dürüstçe söyleyeceğim. Benim oğlum öylesine iyiniyetli ve dürüsttür ki, eğer ona yarın (Tanrı göstermesin!) kiliseyi yakma emri verseler onu bile yapar. Öylesine ilginç bir karaktere sahiptir!”</p>

  <p class="normal">“Demek ki, insanın yapabileceği en iyi işi yapması bu oluyormuş,” diye cevap verdi Marx. Başındaki keskin ağrıya rağmen gülmekten katılıyordu. Sonra da ihtiyar kadın güldüğünü anlayıp kırılmasın diye öksürdü. Bu hizmetçi çok iyi bir kadındı ve hiç itiraz etmeden odadan izmaritleri, halının üstündeki külleri topluyor ve bundan pimpirik ev sahibesine hiç söz etmiyordu.</p>

  <p class="normal">Ev sahibinin Karl’ın odasına uğradığı oluyordu. Koltuğa kendisini bırakıp uzun uzun ve büyük bir zevkle sanki sosis çiğniyormuş gibi kalın havana purosunu çiğniyordu. Sonra birkaç kez içine çekip av maceralarıyla övünüyordu. Bunlar olağanüstü maceralardı. Karl başıyla onaylıyor ve puro içiyordu.</p>

  <p class="normal">Av hikâyeleriyle dolu olan torba boşalınca, Karl’ın da ısrarlarıyla ev sahibi Lessing’i anlatıyordu. Lessing de bu evde yaşamıştı.</p>

  <p class="normal">“Benim dedem sık sık şaşıyormuş insanların onun kiracısına saygı duymalarına. Kiracısı kirayı her zaman geciktiriyormuş ve çok fakir biriymiş. Hatta babaannem sık sık onun kaftanını yamıyormuş. Bu Lessing’i prens gibi sayıyorlarmış. Onun ne yazdığını bilmiyor musunuz?”</p>

  <p class="normal">Karl, Lessing’in “Laokon”unu bulup ev sahibine verdi. Sonra da, ihtiyar Prusyalının bu olağanüstü nesneye alışık olmadığından hemen yorulup onu kapatışını, tozunu üfleyip masanın üzerine bırakışını zevkle izledi.</p>

  <p class="normal">Baş ağrısı, halsizlik ve yüksek ateşten dolayı gördüğü kâbuslar bitmek bilmiyordu. O yüzden Karl, doktor çağırtmaya karar verdi.</p>

  <p class="normal">Bay Scharuh akşamüstü geldi.</p>

  <p class="normal">Cüppesini çıkardı, küçük kavanozlar, cam kaplarla dolu siyah çantasını açtı. Onun bu hareketlerini izleyen Karl, Scharuh’u Lesage’ın “Gil Blas”ındaki ölümsüz kahramanlarından biri olan Doktor Sangrado’ya benzetti.</p>

  <p class="normal">Herr Scharuh, hastanın dilini uzun süre inceledi. Sonra da karnını acımasızca yoğurdu. Hiç yorulmadan konuşuyordu. Doktor, kendine güvenen girişken biriydi. Marx’a göre yeryüzündeki tüm asklepioslar<sup class="calibre5"><a href="../Text/ates1_split_047.html#footnote-647-30" id="footnote-647-30-backlink">[30]</a></sup> böyleydi. Hastanın da tahmin ettiği gibi doktor, Karl’ın iyileşmesi için hemen bağırsaklarının temizlenmesi gerektiği sonucuna vardı.</p>

  <p class="normal">“Bunun bir kolera olmadığını ümit ediyorum,” diye düşünceli düşünceli konuşan doktor hastayı çok şaşırttı. “Kışın gelmesiyle kolera salgını Berlin’de durdu. Ama bu bir anjin de değil. Bağırsakların temizlenmesi gerekiyor.”</p>

  <p class="normal">“Hayır doktor, ayaklarım ve başım ağrıyor...”</p>

  <p class="normal">“Çok iyi. Her şey olması gerektiği gibi,” diye cevap verdi Herr Scharuh. “Hiç şüphe yok, sizin hastalığınızın nedeni çok ağır yemekler.”</p>

  <p class="normal">“Öyle mi? O zaman ateş ve kırgınlığın nedeni ne?”</p>

  <p class="normal">Ama doktor espri anlayışından yoksundu. O yüzden hiç gülümsemedi. Tüm hastalıkların düzensiz hareket etmekten ve mideden kaynaklandığı teorisine inandığını söyledi. Cereyanda kalmanın da çok kötü etkileri olduğunu vurguladı. Uzun tartışmalardan sonra Scharuh, hastayı rahat bıraktı. Karl, koridorda verilen korkunç öğütleri uzun uzun dinledi:</p>

  <p class="normal">“Domuz yağı olağanüstü bir ilaçtır... Her tarafın morarana kadar vücuduna masaj yapılacak... Ondan sonra kalın bir bornozla iyice sarınırsan fena olmaz... Ev çayı verin, tabii ki benim haplarıma ek olarak. Haplarımın reçetesi mucizeler yaratıyor. Bir zamanlar Doktor Sivenbroh tarafından onaylanmıştı.”</p>

  <p class="normal">Doktorun ziyareti Karl’ı neşelendirmişti. Hava karardığında hapların ve çayın yardımı olmadan hastanın ateşi düştü ve baş ağrısı durdu. Sağlığına kavuşmanın rahatlığı Marx’ı etkiledi. Pipo içmeye başladı. Canı yazı yazmak istedi. Masayı kendine doğru çekti, lambanın fitilini yükseltti ve yarıda bıraktığı şiirleri üzerinde çalışmaya koyuldu. Sabah Trier’e mektup yerine onları göndermeyi düşünüyordu. Bu sefer lirik anılar ona uzaktı. Tüm meslekdaşlarının özelliklerini en iyi şekilde üzerinde toplayan Doktor Scharuh’tan intikam almak istedi. Alaycı mısralarını yazmak çok kolay oldu ve Karl da onlardan memnun kaldı.</p>

  <p class="indentmetin">Ruh mu? Aklın bir kaprisidir o!</p>

  <p class="indentmetin">Midenin hiçbir yerinde yok o,</p>

  <p class="indentmetin">Ama sadece iki tabletle</p>

  <p class="indentmetin">Onu dışarı kovabilirsin tek başına</p>

  <p class="indentmetin">Hava oluğu gibi, uğuldayarak,</p>

  <p class="indentmetin">Bir anda vücuttan uçar.</p>

  <div class="clrb"/>

  <p class="normal">2</p>

  <p class="normal">Karl, Berlin’de ilk ayını fazlasıyla içedönük geçirdi. Fritz nadiren ziyaretine geliyor, kendisiyle birlikte şehir dedikoduları ve şehir havası getiriyordu. Sonra da puro, şarap bırakarak hemşerisinin umursamazlığından ve hafif alaycı gülümsemesinden soğuyup kaçıyordu. Berlin Üniversitesi, Bonn Üniversitesi’nden birçok yönden farklıydı.</p>

  <p class="normal">“Belki de sorun bendeydi,” diyordu Karl bu farkları düşünerek. Bonn’da birinci sömestrdi. Birinci sınıfların alışkanlıkları her yerde aynıydı. Hayatı denemek, tıpkı bir mahzendeki şarapları tatmak gibiydi. Ama Bonn’da geçirilen saf arayışlar ve çılgınlıklarla dolu bir yıl artık geçmişte kalmıştı. Karl artık onları biraz abartılı ama eğitici çılgınlıklar olarak görüyordu. On sekiz yaşındaydı ve geçen on yedi yaşına ve haline, olgun bir insanın kendini beğenmişliğiyle bakıyordu. Sanki on yedinci yaşı bir sarhoşluktu. Jenny’ye duyduğu aşk ise bir ayılma etkisi yaratmıştı. Berlin’e gelmeden önce babası ona ilişkinin sürekliliği konusunda öğütler vermişti.</p>

  <p class="normal">“Kalbi, düşüncesiz, geçici ilişkilerden daha fazla hiçbir şey yıpratamaz. O tür ilişkilerden sonra oğlum, insanın midesi tıpkı ekşi bir şaraptan bulandığı gibi her şeyden bulanır. Ancak uzun süren aşklar doyurucu olabilir.”</p>

  <p class="normal">Karl gülümsüyordu.</p>

  <p class="normal">“Haklısın. Ama bunun benimle ne ilgisi var ki?” Ama babası ısrarla onun ayrangönüllü olduğunu söylüyordu.</p>

  <p class="normal">“Bonn’u hatırlamamız bile yeterli,” diyordu oğluna.</p>

  <p class="normal">“Bonn?” Karl utanarak susuyordu.</p>

  <p class="normal">Berlin Üniversitesi’ndeki orta ve üst sınıfların yaşam tarzları ve alışkanlıkları çok ciddiydi.</p>

  <p class="normal">Somurtkan ve renksiz Berlin, kitapların ve ders notlarının üzerinde özenle çalışmak için daha uygundu. Karl’ın karşısında bilim, ilk defa sonsuzluğunun kapılarını açtı. Karl kaynak seçiminde özgürdü. Profesörlerin ve kitaplarının veremediklerini kendisi bulabilirdi.</p>

  <p class="normal">Genç üniversiteliyi artık hiçbir şey engellemiyordu. Friedrich Willhelm Lisesi’ndeki gibi, bilim, karanlık beyinli pedagogların ağzıyla tartılıp tepside sunulmuyordu. Bu pedagoglar her felsefeyi kendi düşük seviyelerine kadar indirebiliyorlardı. Karl, bilimin beşiğine kendi gözleriyle bakmak istiyordu. Eski dilleri bildiği için Aristoteles’i tercüme etmeye başladı. Hiçbir şey onun, bilginin nasıl geliştiğini öğrenip derinlerine inmesini engellemiyordu. İnsan düşüncesi karşısında, bilim bir meyve gibi duruyordu.</p>

  <p class="normal">Ünlü Berlinli hukukçu Eduard Gans hakkında çok iyi şeyler duymuştu ve onun dersine yazılmak için acele ediyordu. Daha ilk gördüğünde Gans’ı gözü tutmuştu. Gans, genç biriydi. Bir profesör için bu, çok çekici ve nadiren rastlanan bir özellikti. Oldukça ileri görüşlüydü. Ne karamsar cüppe ne de Berlin Üniversitesi’ni saran tozlu Ortaçağ gelenekleri, bu sağlıklı, açık sözlü, fikir sahibi profesörü kendi tarzından vazgeçirebilmişti. Karl’ın yanındaki sırada oturan öğrenci, Gans kürsüye çıkınca ona heyecanla,</p>

  <p class="normal">“Gans, Hegel’in öğrencisi ve arkadaşıymış,” dedi.</p>

  <p class="normal">Marx bu haberle pek ilgilenmedi. Hegel’i ve fikirlerini sadece belirli ölçülerde biliyordu. Zaten birilerine kendi gözlemleri doğrultusunda değil de duydukları doğrultusunda değer vermek onun karakterine yabancı bir şeydi. Felsefe programına hemen Hegel’i alıp derinlemesine incelemeye karar verdi. Bir defasında ders çıkışında koridorda Gans’a yetişti. Az önce Gans tarafından ustaca hazırlanmış ve anlatılmış bir dersi dinlemişti. Karl derste dinlediklerine karşı duyduğu hayranlığını iletmek istemişti profesöre. Hegelci Gans, derste, tabulaştırılmış, donuk ve kemikleşmiş hukuk yaklaşımına, özellikle ünlü Savigny’ye saldırarak cesurca darbe indirmişti.</p>

  <p class="normal">“Dünya değişiyor, fikirlerin alanı değişiyor; ama, bizden değişmeyen eski gerçekler istiyorlar. Hukuk bilginleri bizi ‘tarih’ ve ‘tarih okulu’ gibi sözcüklerle tehdit ediyorlar. Ben artık kemikleşmiş sınırlı bu yapıya karşı isyan etmemiz gerektiğinden eminim. Bizi onun kendini beğenmişliği korkutmasın. Bu kendini beğenmişlik, bir zamanlar güzel olan bir elbisenin şu anda yırtık pırtık olması ve vücudun çirkinliğini ve sınırlılığını saklamaya çalışmasıdır. Hukukun, ölü gerçeklerin kölelik zincirlerinden kurtulması gerekir. Bu ölü gerçekler bugün yalandır. Hukuk; tarih ve felsefe disiplinlerinin kardeş çevresine geri dönmelidir. Tüm halkların hukukları, aralarındaki ilişki doğrultusunda gelişecektir. Bunu artık anlamanın zamanı geldi. Genel hukuk prensiplerinin mantıksal gelişimi her halkta farklı özellikler taşır,” diye konuşmuştu Gans.</p>

  <p class="normal">Bu, Karl’a tartışılmaz bir gerçek gibi geliyordu.</p>

  <p class="normal">“Hukuk, Latince ve Yunanca gibi ölü değil. Hukuk, bir insan bilimi,” diye kararlı bir şekilde konuşan Karl, Gans’ın onayını aldı.</p>

  <p class="normal">Büyük bir pencerenin önünde durdular. Gans, öğrenciye sorular soruyor ve öğütler veriyordu. Büyük hayat sorunlarını tanımayan ama kendine güvenen bir insan gibi hafifçe gülümsüyordu. Bu gülümseme, kadınları da erkekleri de aynı ölçüde etkileyebiliyordu. Gülümseme canlı gözlerinden geçiyor ve kocaman erkeksi dudaklarında kayboluyordu.</p>

  <p class="normal">“Hegel’in izinden yürüyen birilerini tanıma fırsatım olduğu için çok sevinçliyim,” dedi Marx.</p>

  <p class="normal">“Teşekkür ederim. Ama onun izinden yürüyenlere dikkat edin. Bu dâhi öğretmenin ölümünden kısa bir süre önce kendisine karşı çıktım. Beni affetsin ama haklıydım. Dünya değişiyor ve fikirlerin alanı da değişiyor, öyle değil mi?”</p>

  <p class="normal">Gans, Hegel’e, Temmuz Devrimi’ne karşı düşmanca ve aşağılayıcı bir tavır sergilemesinden, İngiliz Reformu’na<sup class="calibre5"><a href="../Text/ates1_split_048.html#footnote-647-31" id="footnote-647-31-backlink">[31]</a></sup> da aynı şekilde bakmasından dolayı karşı çıkmıştı. Karl henüz bunu bilmiyordu.</p>

  <p class="normal">“Siz Ren ülkesinden değil misiniz?” diye öylesine sordu Gans ve Heine’nin Ren için yazdığı dört mısralık şiiri okudu.</p>

  <p class="normal">Gans’ın bu şiiri hatırlaması ve göründüğü kadarıyla Karl’ın en sevdiği şairi biliyor olması çok hoşuna gitti.</p>

  <p class="normal">“Ren Fransa’nın eşi,” diye devam etti Gans. “Birlikte daha çok ilginç şeyler yaşayacağız. Bizim çağımız büyük beyinler ve cesur yürekler istiyor. Ben buna Fransız kafası ve kalbi diyebilirim.”</p>

  <p class="normal">“Çağımızı nasıl değerlendiriyorsunuz?” diye sordu Karl ilgiyle.</p>

  <p class="normal">“Devrimler çağı.”</p>

  <p class="normal">“Devrimler çağı mı?!” diye neredeyse bağırdı Karl ve profesör-öğrenci ilişkisindeki mesafeyi unutup ileri bir samimiyetle Gans’ın cüppesinin eteğini çekti.</p>

  <p class="normal">“Evet. Haklısınız. Çocukluğumu hatırlıyorum da, ben dünyayı sürekli gergin bir bekleyiş içerisinde görüyordum. Neyin bekleyişi? Bir kavga bekleyişi. Ama kimler arasında?”</p>

  <p class="normal">“Kimler arasında mı?” diye gülümsedi Gans. “Yoksul ve zengin, pleb ve aristokrat arasında. Hoşça kalın genç adam! İlk fırsatta bunları tekrar konuşuruz.”</p>

  <p class="normal">Karl sınıfa derin düşünceler içerisinde döndü. Gans’ın sözleri uzun süredir kafasında taşıdığı bazı sorulara cevap vermişti. Devrimler çağı. Napoléon öldüğünde Karl üç yaşındaydı. Bu, çocuğun aklına giren ilk isimlerden biriydi.</p>

  <p class="normal">“Uslu dur,” diyordu dadı yaramaz çocuğa, “yoksa Bonaparte gelir, seni kapar.”</p>

  <p class="normal">Daha sonra Emerich Grah, sınıf arkadaşlarına Napoléon gibi büyük biri olmak istediğini itiraf etmişti.</p>

  <p class="normal">Hukuk danışmanının, bir şey anlatacağı zaman şahit olduğu bazı tarihi olayları hareket noktası olarak almak gibi bir alışkanlığı vardı.</p>

  <p class="normal">“Bu, Fransızların Trier’e gelmesinden bir hafta sonra olmuştu...”</p>

  <p class="normal">“Thermidor’dan<sup class="calibre5"><a href="../Text/ates1_split_049.html#footnote-647-32" id="footnote-647-32-backlink">[32]</a></sup> sadece altı ay sonra dayım beni Frankfurt’a götürmek istedi... Bu, Waterloo’yla aynı günde olmuştu...”</p>

  <p class="normal">Sophie, Hermann ve Karl büyük savaşı oyunlaştırıyorlardı. Herman, Mareşal Davout; Sophie, Marat olmayı tercih ediyordu. 1830 yılı yazında Heinrich öğlen yemeğinde Fransız devrimini anlattı. Yine herkesin dilinde “cumhuriyet” sözcüğü vardı. Karl bu sözcüğün sırrını Latin sözlüğünde aradı. “Cumhuriyet - yönetim - halk”, diye okudu: “Halkın egemenliği.”</p>

  <p class="normal">Sophie bunu uzun süre anlayamadı. Henriette Marx savaştan korkuyordu.</p>

  <p class="normal">“Böyle biter her zaman,” diye konuşmuştu kızgınlıkla.</p>

  <p class="normal">Daha sonra savaş ve cumhuriyet sohbetleri biraz dindi. Karl bol resimli bir dergide Kral Louis-Philippe’in bir portresini gördü. Bu arada Roma tarihinde cumhuriyetin düşüşünü okuyordu.</p>

  <p class="normal">Bir keresinde Marxlar’ın çocukları ders çalışırlarken açık kapıdan babalarının merdivende heyecanlı heyecanlı konuştuğunu duymuşlardı.</p>

  <p class="normal">“İşçilerin isyan etmesinde şaşılacak hiçbir şey yok. Yoksul insanların sabrı tükendi. Sömürünün altında ölmek üzereydiler. Bunlar insan. Kütük veya hayvan değil. Ben Lyon’da çalışan insanların nasıl yaşadıklarını biliyorum.”</p>

  <p class="normal">“Pislik sürüsü! Bu kargaşa dünyanın neyine! Aslında bunlar Yahudileri ne sıcak tutacak ne de soğuk. Çünkü Yahudiler için her şey kötü,” diye cevap verdi Heinrich’in kardeşi şakayla.</p>

  <p class="normal">Deniz kıyısında yaşayan bir insan nasıl dalgaların gürültüsüne alışmışsa ve denizden uzak kaldığında onun eksikliğini hissederse Karl da tıpkı bunun gibi tarihin gelgitlerini hızla duyumsayarak büyüyordu. Profesör Gans’ın dikkatsizce söylediği bir söz, Karl’ın kulak kabartmasına neden olmuştu.</p>

  <p class="normal">Karl, “Yeni tarih, devrimler tarihidir,” diye tekrarlıyordu zihninde Gans’ın çıkardığı sonucu.</p>

  <p class="normal">Bir grup üniversitelinin az önce dinledikleri ders üzerine yaptıkları tartışma, Karl’ı, kendisini heyecanlandıran düşüncelerden kopardı.</p>

  <p class="normal">İhtiyar hizmetçi, bıyıkları gibi sarı bir bezle kürsüyü siliyordu. Soluk renkli, ütülü bir hademe giysisi giymişti. Üniversite, asırlar önce belirlenmiş hayatını kabullenmiş olarak yaşıyordu.</p>

  <p class="normal">“Bu benim bugünkü şansım,” diye düşündü Karl.</p>

  <p class="normal">“Bruno Bauer–S. Amfi” diye yazıyordu programda. Karl büyük bir zevkle merdiveni tırmanıp genç doçentin ders vereceği salona girdi. Ama kürsüde Bauer yerine Henrik Steffens’i gördü. Karl, babasını memnun etmek için kimya ve fizik derslerini de seçmişti. Ama bu dersleri çalışmak için hiç de istekli değildi.</p>

  <p class="normal">Bay Henrik Steffens doğa felsefecisi ve mineralogdu. Hayatını adadığı bu derslere hiç kimsenin hiçbir şekilde ilgisini çekemiyordu. Norveçliydi ve Karl’a Norveç’in kayalık kıyısından koparılmış bir graniti çağrıştırıyordu. Norveçlinin beyni tamamen hareketsizdi. Spinoza ve Schelling’in fikirlerine son derece sadıktı. Bu fikirleri antropoloji açısından açıklarken öyle sıkıcı konuşmalar yapıyordu ki, Karl bu sırada kendisini daha çok ilgilendiren konularda kitap okuyordu.</p>

  <p class="normal">İlk başlarda Karl birçok disiplini büyük bir zevkle seçiyordu. Bölümü hukuktu ama bununla birlikte felsefe ve tarih de çalışmak istiyordu. Daha bir dizi pek fazla tanımadığı disipline ilgi duyuyordu. Aralarında bir ilişki olup olmadığını düşünmeden bazılarını seçiyordu. Ona yeni ve ilginç şeyler öğretmeyi vaat eden her dersi seçiyordu. Bu arada birbirinden çok farklı konularda da kitaplar okuyordu. Karl, Shakespeare’in komedisi, Ritter’in coğrafya dersleri ve kendini beğenmiş Profesör Savigny’nin Pandektleri’ne<sup class="calibre5"><a href="../Text/ates1_split_050.html#footnote-647-33" id="footnote-647-33-backlink">[33]</a></sup> aynı şekilde ilgi duyuyordu. Ama belirli bir süre, özenle Kilise Hukuku, mantık, yargı üretimi, teoloji, filoloji derslerini takip ettikten sonra şu kanıya vardı: Gans gibi iki üç profesör hariç Berlin Üniversitesi’nin eğitim sistemi, tıpkı Bonn Üniversitesi’nde olduğu gibi sıkıcıydı, korkakça düşünen insanların eline bırakılmıştı. Bu insanlar da bir kez ezberledikleri derslerini her yıl daha fazla kurulaştırmaktaydılar.</p>

  <p class="normal">Karl, güçlü ve orijinal beyinlerin ürettiği düşünceleri bu kötü yorumculardan ve böyle yavan bir şekilde dinlemekten tatmin olmuyordu. Artık derslere girmek onun için eskisi kadar büyük bir anlam ifade etmiyordu. Not tutmayı bıraktı. İhtiyar profesörleri çok kısa bir süre içerisinde çözdü: Onların birçoğu bilimi, üzerlerinde hamut gibi taşıyordu. Kilisede veya devlet dairelerinde memur olsalardı işyerlerine çok daha fazla yakışırlardı. En kötüleri de ısrarlı bir yüzsüzlükle, kurnaz cahillikle ve sınırsız bir ikiyüzlülükle dikkat çekiyordu. Üniversitenin nasıl bir yer olması gerektiği konusunda ancak genç ve cesur bilimadamları, yani Profesör Gans ve Doçent Bruno Bauer gibileri konuşabiliyordu. Karl bu sonuncusuna karşı çok özel bir ilgi besliyordu.</p>

  <p class="normal">İkisi de Hegelciydi ve ikisi de büyük öğretmenlerinden birçok şey kapmıştı. Karl da, Hegel çalışmak için kendi kendine karar aldı. Üniversitede kariyer yapmayı da düşünmeye başlamıştı.</p>

  <p class="normal">“Eğer şair veya yazar olmazsam belki de profesör cüppesi giyerim,” diye düşünüyordu Karl, Bauer’in cesurca İşaya yorumunu dinlerken. “Biz Alman biliminde köklü bir vuruş yapabiliriz.”</p>

  <p class="normal">Karl kendisini, Bruno Bauer’i, Gans’ı ve bu tür insanları düşünüyordu.</p>

  <p class="normal">Marx, üniversitenin tozu içerisinde işkence çeken Puge’yi, profesör cüppesi giymiş sakat beyinli ortalama insanları, enfiye kokan bu profesörleri artık geleceğin bilimadamları olarak görmüyordu. Onları arşivdeki sıçanlara yem yapmak gerekiyordu. Gelecek; yeni insanlara, Karl’ın da içinde bulunduğu kuşağa aitti.</p>

  <p class="normal">Karl, ne kadar çok düşünürse, üniversite kariyerinin edebiyat kariyerini engellemeyeceği şeklindeki o harika sonuca o kadar çok yaklaşıyordu. Böylece tüm engeller ortadan kalkıyordu.</p>

  <p class="normal">Karl okuldan eve döndüğünde sık sık bakımsız, yırtık şiir defterlerini karıştırıyordu. İlk sayfada olağanüstü okunaklı bir yazıyla, “Değerli Sevgilim Jenny von Westphalen’e” yazılıydı.</p>

  <p class="normal">Defterleri karıştırırken sabırsızlıkla masadan sıçrıyordu. Uzun süre aynı yerde durmayı hiç beceremiyordu. Çevresinde olan her şeyi unutarak odada sonu gelmeyen voltalar atmaya başlıyordu. Düşüncesi de vücudu gibi doğruluyordu. Yürüyerek eserlerinin bazı bölümlerini redakte ediyordu. Artık oldukça fazla şiiri vardı. Tıpkı eskisi gibi onları değerlendirirken kararsızdı. Şiir dışında düzyazı da yazıyordu. On sekiz bölüm yazılmıştı artık...</p>

  <p class="normal">Daha yeni okuduğu yargı üretimi ve Prusya hukuku prensipleri derslerinden bölümleri unutarak, başlamış olduğu hikâyeye devam etmek için masaya döndü. Bu bölümde “onun gözleri” tarif edilecekti. Bayan kahramanın gözleri. Bunlar Jenny’nin gözleri mi olacaktı? Karl sanki mektup yazacakmış ve o Westphalenler’in adresine gönderilecekmiş gibi heyecanlanıyordu. Jenny’yle yaptığı anlaşmaya göre, ona mektup yazmaya hakkı yoktu.</p>

  <p class="normal">“Sevgili Jenny, herhalde ona mektup yazma ve onu görme imkânım olmadığı için soğuyacağımı, onu unutacağımı düşünüyor! Beni ne kadar az tanıyor!”</p>

  <p class="normal">Karl’ı, arzu ve özlem çılgınlığı sardı. Bu, ilham gibi bir şeydi. Hayır, kitabındaki kahraman Jenny olmayacaktı. Jenny’nin tam zıttı biri olacaktı. Bu, daha ince ve daha anlamlı bir fikirdi...</p>

  <p class="normal">“On dokuzuncu bölüm...” diye yazdı kararsız, heyecanlı harflerle ve devam etti:</p>

  <p class="normal">“Onun kocaman mavi gözleri var. Bu mavi gözler ise genellikle Spree’nin sularına benzer.</p>

  <p class="normal">“Mavi gözlerde aptalımsı, doyumsuz bir masumluk var. Kendine acıyan bulanık bir masumluk. Ateş yaklaştığında gri bir sis gibi buharlaşır. Bu gözlerden geriye, artık hiçbir şey kalmaz; onların tüm dünyası mavi, ruhları ise boyacı. Kahverengi gözler ise mükemmelliğin tahtı; gecenin sınırsız, canlı dünyası onlarda uyuklar; ruhun şimşekleri çakar onlarda; onların bakışları uzak bir ülkenin verimli topraklarında nimetlere sahip Tanrıyı anlatan ‘Minyon’ şarkıları gibi ses verir; kendi derinliklerinde sarhoş olur, kendi varlığının büyüklüğüne dalıp sonsuzluğu ifade eder ve sonsuzluğu çeker. Biz onların güzelliği karşısında donakalırız. Onların melodik, derin duygularla dolu sahibesini göğsümüze bastırmak isteriz ve onun gözlerinden ruhu içmek, bakışlarından şarkılar bestelemek isteriz.”</p>

  <p class="normal">Jenny’nin gözleri açık kestaneydi, değişken, derin. Karl onları anlatıyordu.</p>

  <p class="normal">Jenny von Westphalen bir dilberdi. Karl, onu, Rolandlının taşkın, zapt edilmez sevgisiyle seviyordu.</p>

  <p class="normal">Ama hayır, düzyazı, Spree nehrinin suları gibi yetersiz ve sıradandı. Karl yazmaya başladığı bölümü bir tarafa bırakıp nişanlısı için yeni şiirler yazmaya koyuldu.</p>

  <p class="indentmetin">Jenny, duy benim biricik sözümü!</p>

  <p class="indentmetin">Sana bir veda çığlığı gönderiyorum sevgiyle!</p>

  <p class="indentmetin">Bak-dalgalar parıltıyla aydınlanıyor,</p>

  <p class="indentmetin">Sanki nefes alıyorlar aşkımla.</p>

  <p><br class="chapter"/></p>

  <p class="indentmetin">Varsın fırtınalar kopsun tepemde,</p>

  <p class="indentmetin">Sarp olsun yolum,</p>

  <p class="indentmetin">Ama ben yüce hedefe ulaşmış,</p>

  <p class="indentmetin">Yine sana geleceğim, yunmuş ve yenilenmiş.</p>

  <p><br class="chapter"/></p>

  <p class="indentmetin">Alkızı giysiyle, hükmeden bakışlarla,</p>

  <p class="indentmetin">Gururlu hisler ve berrak mantıkla</p>

  <p class="indentmetin">Kurtulacağım onur kırıcı tutsaklıktan,</p>

  <p class="indentmetin">Nesirde yol arayacağım, her yerde</p>

  <p class="indentmetin">Çehren acımı kovacak,</p>

  <p class="indentmetin">Hülyan hayat aktaracak içime.</p>

  <div class="clrb"/>

  <p class="normal">Hayal gücü bütün gece yandı ve çiçek açtı. Hava aydınlanmaya başlayınca Karl en sonunda yatıp uyudu ve ancak öğlene doğru uyandı. İnsan on sekiz yaşındaysa uykusu da çok iyi olur. Gözlerini açtıktan sonra uzun süre esnedi. Kısa ellerini kaldırdı, ahşap somyanın enlemesine yerleştirilmiş tahtalarına tutundu, gerindi ve battaniyeyi dizine sıyırarak belirsiz birkaç jimnastik hareketi yaptı. Kendisini güçlü ve sağlıklı hissetti.</p>

  <p class="normal">Birden doğruldu ve etrafa bakındı. Pencerenin pervazında bir bardak soğumuş kahve ve hemen yakınında kitaplar duruyordu. Onların yırtık pırtık sayfalarının, acımasız bir kurşun kalemle çizilmiş ve sabırsız tırnaklar tarafından zedelenmiş olmaları birçok anlam taşıyordu. Karl amaçsız şeyleri kabul etmiyordu. Kitap onun için bir yardımcıydı. Hatta daha da fazlası, onun kölesiydi. Hiç dinmeyecekmiş gibi yağan yağmurun süzüldüğü pencereden gözlerini kaçırdı ve somyanın altında, yere atılmış ve oldukça kirli bornozun yanında Aristoteles’in, “Belâgat İlmi”ni gördü. Nasıl gitmişti oraya? Karl yatağının üzerinde solgun, zayıf, ama neşeli bir şekilde oturuyor ve esniyordu. Kuzguni saçları dağınık bir şekilde çıkık alnının üzerine düşüyor ve kaşlarına dokunuyordu.</p>

  <p class="normal">Zavallı Henriette Marx. Trier’in en iyi ev hanımı. Oğluna verdiği tüm öğütler boşa gitti. Onlara uyulmadı; unutuldular.</p>

  <p class="normal">Odadaki karmaşa Karl’ı rahatsız etmedi. Yatağından sıçradı, yıkanma yerine koştu ve başını leğene soktu. Ağzını suyla doldurup gürültülü sesler çıkarıyor, tıpkı çocukluğundaki gibi yaramazlıklar yapıyordu. Birden, kapıyı hiç çalmadan Fritz içeri girdi. Bir paket sosis, ekmek ve tereyağı getirmişti. Harika bir kahvaltı.</p>

  <p class="normal">“Oo, Mosel kıyılarının Rastin’i,” diye selamladı onu Karl, yüzünden bezi indirerek. Marx ayakkabılarını özenle temizlerken, akşam kırıştırdığı ceketini hızla gerdirirken ve çamaşır yığınında uzun uzun gömlek ararken (Karl iyi giyinmeyi seviyordu), Fritz hiç çekinmeden onun kitaplarını karıştırıyordu. Gece temize çekilip Trier’e gönderilmek için hazır olan, Jenny’ye yazılan özel defteri buldu.</p>

  <p class="normal">“Oo!” dedi çok anlamlı bir şekilde ama dalga geçmeye cesaret edemedi, birinci bölüm ‘Şarkılar Kitabı’, ikinci bölüm ‘Aşkın Kitabı’. Sen ciddi ciddi şiirle uğraşıyorsun.</p>

  <p class="normal">Karl soğuk su damlalarını sıçratarak, arkadaşına doğru sıçradı ve kızgın bir şekilde elindeki yazıları aldı.</p>

  <p class="normal">Ama kurnaz Fritz, “Değerli Sevgilim Jenny von Westphalen’e”yi okumayı başarmıştı.</p>

  <p class="normal">“Jenny Westphalen mi? Kasabamızın en güzel kızı mı? Duygusal, aristokrat kız senin nişanlın mı?”</p>

  <p class="normal">Fritz’in sesinde kıskançlık seziliyordu.</p>

  <p class="normal">“Demek ki bu sefer kasabadaki dedikodular doğruymuş. Kız kardeşim anlatmıştı... Tebrikler. Birçok prens seni kıskanacaktır. Bir mücevher bulmuşsun.”</p>

  <p class="normal">Karl, Schlag’ın bu sözleri karşısında hoşnutluğunu gizleyemedi.</p>

  <p class="normal">Daha “Trier’in en güzel kızı” övgüsünü duyduğu an, yüzü kendini beğenmiş bir gülümsemeyle aydınlandı. Jenny’yle gurur duyuyordu; her âşık gibi de duygularının meşrulaşmasından hoşlanıyordu. Hemşerisinden, sevgilisi için birkaç övgü daha duymak istiyordu. Ama gülünç duruma düşme korkusundan dolayı onun sorularını kesti.</p>

  <p class="normal">“Dünyada ondan daha uyumlu ve daha mükemmel bir kız tanımıyorum,” dedi Karl, hafifçe kızararak.</p>

  <p class="normal">“Dostum,” diye devam etti Fritz, “sık sık senin olağanüstü bir insan olduğunu düşünürüm. Ama açıkça söylemek gerekirse, neden dolayı seni böyle gördüğümü bilmiyorum. Sende garip bir güç, garip bir kendine güven var ve hayata doğrudan, sanki bizden çok daha yüksek bir yerden bakıyorsun, benim göremediğim bir şeyleri görüyorsun sanki.”</p>

  <p class="normal">Karl gözlerini kısarak Fritz’e baktı. Schlag bu bakışı gerginlikle karşıladı. Karl’ın ne düşündüğünü anlamak istiyordu. Anlayamadı. Hiçbir zaman da anlayamamıştı.</p>

  <p class="normal">“Sende her şey çok yalın. Lisede derslerin benimkilerden iyi değildi. Ama yine de bir şeyler var.”</p>

  <p class="normal">Fritz’in sesinde yine derin, gizli bir kıskançlık vardı.</p>

  <p class="normal">“Ben başkalarının düşünceleriyle uğraşmadan kendi yolumda yürümek istiyorum,” dedi Karl, Dante’nin sözlerini tekrarlayarak.</p>

  <p class="normal">“Hımm, burada saygıdeğer Hegel’in ta kendisi var,” dedi Fritz onaylayarak ve Karl’ın sabırsız diviti tarafından her yanı çizilmiş olan kalın kitabı eline aldı.</p>

  <p class="normal">“Evet, o kitabın benim sürekli yoldaşım olma ihtimali büyük,” dedi Marx ve şiir defterlerine acıyarak, sevgiyle bir veda bakışı fırlattı.</p>

  <p class="normal">“Şiire çok az zaman ayırabileceğim...”</p>

  <p class="normal">Dışarıda yağmur, kara çevirmeye başlamıştı. Beyazlaşan çatılar odayı soğuk bir ışıkla aydınlatıyordu. Karl kaputunu giydi ve Fritz’le birlikte en yakın postaneye gitti. Defter, özenle ambalajlandı, bağlanıp kalın bir paket haline getirildi ve bir posta arabasıyla Trier’e gönderildi.</p>

  <p class="normal">Karl, Hegel çalışmaya koyuldu. Üniversiteye daha seyrek gider olmuştu. Gans ve Bauer’in derslerini eskisi gibi özenle takip ediyordu. Bauer’le tanışmaya karar vermişti, ama şimdilik bunu erteliyordu. Genç Hegelcinin karşısına tam hazırlıklı çıkmak istiyordu. Onun öğretmeninin fikirlerini derinlemesine incelemek istiyordu. Bütün kışı Berlinlilerden uzak durup odasında geçirdi. Zaten kitaplar da ona hiç kimseyi aratmıyorlardı. Hiç kimse Karl kadar iyi kitap seçmeyi ve anlamayı beceremezdi.</p>

  <p class="normal">Fritz, Noel tatilinde İsviçre’ye gitmeye hazırlanıyordu. Karl’la vedalaşırken, yine o çok sevdiği konuşmalarından birisini yaptı. Umursamaz okul arkadaşına fakirlikten zenginliğe sıçramanın en kolay yolunun teorisini açıkladı. Marx Schlag’i, onu her gördüğünde yüzünde beliren ifadeyle, gözlerini kısarak dinliyordu. Bir bilimadamı kavanozdaki kırmızı bir solucana nasıl bakarsa, Karl da Schlag’a öyle bakıyordu. Fritz hızlı hızlı, zevkle konuşuyor ve kendi sözcüklerinin kalabalığında boğuluyordu:</p>

  <p class="normal">“Zengin olabilmek için kanun dışı şeyler yapacağımı mı düşünüyorsun? Ne yazık ki hayır! Schlag’lar büyük işler çeviremez. Biz üçkâğıtçılıkta bile pigmeyiz. Mesela sen Marx, büyük işlerin adamısın ama ben küçük işlerin adamıyım. Ben açgözlü biriyim ama şimdilik küçük bir hesapla yetiniyorum. Bana gerekli olan; yüz kreutzer, bana ait bir araba ve iş. Demiryolu döşeyeceğim. Karşılığında ne mi vereceğim? İşe karşı iş. Sanki insanların demiryoluna ihtiyaçları yok mu? Sen benim yürüdüğüm yolda yürümek istemiyorsun. Dünyayı değiştirmek istiyorsun. Oysa beni, dünya hiç ilgilendirmiyor.”</p>

  <p class="normal">“İnsan ancak tüm insanlar özgür olunca gerçekten özgür olabilir.”</p>

  <p class="normal">Fritz, Karl’ı hiç duymuyor ve şöyle devam ediyordu:</p>

  <p class="normal">“Ben o yüzden, yalan söylüyorum, salaklara hizmet ediyorum, rol yapıyorum, bir torba altınla evleniyorum. Beni okulda ne arkadaşlar ne de öğretmenler severdi. Zararda değilim. Eğer senin gibi yetenekli olsaydım, senin gibi çalışabilseydim, senin gibi yetenekli olabilseydim... Benim atalarım zengin ama aylak bağcılarmış. Sarhoşken çocuk yapmışlar, o yüzden de biz zayıf, açgözlü ve kurnaz doğmuşuz. Babamdan miras kalmazken ve okuma isteğim de yokken ben ne yapabilirim? Ancak kurtulup kendime bir yol çizebilirdim. Hayat boyu sadık tüccar hizmetçisi, memur veya herhangi bir serseri olamazdım ya. Şimdi iş yapma zamanı. Eğer başarırsan tırmanırken yaptığın küçüklükleri ve dağıttığın küçük rüşvetleri hiç kimse hatırlamaz. Zenginlerden, yaptıkları üçkâğıtçılıklar için şu anda kim hesap sorabilir ki? Rotschild’in müşterilerini kaç kez dolandırdığından kime ne? Prensler her tür şüphenin ötesindedir. Fritz Schlag bir işadamı, banker veya fabrikatör. Bakalım o zaman kim sesli bir şekilde ona ‘üçkâğıtçı’ diyebilecek. Ben ve benim gibilerin harekete geçmesinin vakti geldi.”</p>

  <p class="normal">“Kısmen haklısın,” dedi inanmayarak Karl. Kafasında Balzac’ın tiplemeler galerisini karıştırıyordu. Fritz’den sıkılmaya başlamıştı. Çünkü onu mükemmel kotarılmış bir tiplemenin çok kötü bir kopyası olarak görüyordu.</p>

  <p class="normal">“Zengin olduğumda,” dedi Schlag, Karl’ın onayını boşuna bekleyerek, “bana güvenebilirsin. Büyük insanlar, senin gibi zengin düşünceliler, genelde boş cüzdanların sahibi olurlar. Trier bizimle, Bay Schlag ve Profesör Marx ile gurur duyacak...”</p>

  <p class="normal">Karl’ı şapkasıyla selamlayarak odadan ayrıldı Fritz.</p>

  <p class="normal">Karl, en sonunda Hegel’in sıkıcı kalın kitabı ve Trier’den gelmiş mektupla baş başa kalabildi. Zarftaki yazılara bakılacak olursa hiçbiri Jenny’den değildi.</p>

  <p class="normal">“Dudaklarını tanısam da, düşüncelerini tahmin etsem de hâlâ onun yazı stilini öğrenemedim,” diye kızıyordu Karl.</p>

  <p class="normal">Jenny ona yazmak istemiyordu. Ona hâlâ güvenmiyor ve onu sınıyordu. “Sevgili Jenny! Senin değil Karl’ın şüphelenmesi gerekiyor mutluluğundan. İnsan Jenny’yi sevmeden yapamaz. Ama Marx’ı sevebilirler miydi ki?” Marx kaygılanmaya başlıyordu ama tedirginliği uzun sürmedi. Karşılıklı duygulara duyduğu güven onu rahatlatıyordu.</p>

  <p class="normal">Karl yavaş yavaş yakınlarının mektuplarını karıştırıyordu. Babasının yazısı düzgün, telaşsız, okunaklıydı. Annesinin yazısı sabırsızdı. Kavgacı, telaşlı harfler karışıp bir yerlere gitmek için acele ediyorlardı. Düşüncesi, hasta Edgar’a, her zamanki kurabiyelerine, kızların çeyizleriyle ilgili sorunlara aynı anda yetişmeye çalışıyordu. Nakışçı Sophie’nin mektubu ise sanki divitle kâğıt üzerine işlenmiş nakış gibiydi.</p>

  <p class="normal">Marx daldı. Trier’deydi. Babası yine onunla büyük umutlarını paylaşıyordu:</p>

  <p class="normal">“Oğlum, büyük bir üne kavuştuğun ve şanın, sana taçlar giydirdiği günleri görebilmeyi ümit ediyorum.”</p>

  <p class="normal">Karl, ihtiyarla dalga geçmek istiyordu. Onun baba bencilliğiyle eğlenmek istiyordu. Ama babası öylesine hızla yıpranmış ve öylesine yorgundu ki. Ne olacak ki? Kalan yıllarında da atalarının isminin yücelmesi ümidiyle yaşasın. Heinrich, oğlunun gözlerindeki alaylı ifadeyi fark edip kendisini savunmaya çalışıyordu:</p>

  <p class="normal">“Büyük ümitlerimin zayıflık, bencillik ve boş bir kendini beğenmişlik ifadesi taşıdığının bilincindeyim. Ama ben, senin iyi bir geleceğin olacağını biliyorum. Böyle berrak bir kafayla sen bu dünyada kaybolmayacaksın ve –ihtiyar iç çekiyor– benden daha kolay kariyer yapabileceksin.”</p>

  <p class="normal">Heinrich mektubunun büyük bir bölümünü Jenny’yi anlatmaya ayırmıştı. Sanki oğluna karşı hissettiği sevgiyi Jenny’ye taşımıştı. Karl nişanlısıyla ilgili her satırı heyecanla, tekrar tekrar okuyordu. Jenny, Karl’ın şiirlerini nasıl karşılamış? Ağlamış... Sophie böyle yazıyordu. Ama neden? Heyecandan, sevinçten, güven duymaktan.</p>

  <p class="normal">“Ben, senin Jenny’nin sonsuz güvenini kazandım. Ama bu iyi, sevimli kız sana zarar vermekten korkuyor, acı çekiyor. Seni yormaktan korkuyor,” diye yazıyordu Heinrich, mektuplarının birinde.</p>

  <p class="normal">“Kendisini mantıklı bir insan olarak gören Jenny, nasıl böyle bir ilişkiye girdiğini anlayamıyor...”</p>

  <p class="normal">“Jenny seni seviyor,” diye rahatlatıyordu Sophie. “Aranızdaki yaş farkının onu üzmesinin tek sebebi ailesi. Bu yüzden onları hazırlamaya çalışıyor. Onlara sen yaz, sana çok değer veriyorlar. Jenny sık sık bizi ziyaret ediyor. Hatta dün bizdeydi ve senin şiirlerini okuyunca mutluluk ve acıdan ağladı. Annem, babam ve kardeşlerim onu çok seviyor. Saat ondan önce evine gitmesine izin vermiyoruz. Ne düşünüyorsun? Sevgili Karl, hoşça kal. Tüm isteklerinin gerçekleşmesini diliyorum.”</p>

  <p class="normal">Karl sonuncu zarfı açmak için acele etmiyordu. Babasının ve ablasının Jenny’ye gösterdikleri ilgi Karl’ı onlara daha çok yaklaştırıyordu. Son zamanlarda ailesiyle arasında beliren soğukluk böylece giderilmişti. Babası başka bir devirin insanıydı ama çok duygusal biriydi ve oğlunu anlamak için olağanüstü bir çaba gösteriyordu. Bunu babasının yaptığı her davranışta, yazdığı her satırda, her sözcükte görmek mümkündü!</p>

  <p class="normal">“Beni ne kadar çok seviyor... Bizi ne kadar çok seviyor!” dedi yine Karl kendi kendine ve artık Trier’e daha sık yazmaya karar verdi. Mektuplar, üniversitedeki ve edebiyattaki başarılar, babasına verebileceği tek hediyeydi. Babasının Jenny’ye karşı gösterdiği yakınlıktan, oğluna hem arkadaş hem baba olmak için daima hazır oluşundan duyduğu minnettarlık onda hiçbir şekilde ödeyemeyeceği bir borçluluk duygusu doğuruyordu.</p>

  <p class="normal">“Özellikle Jenny’yi düşündüğüm için,” diye yazıyordu Heinrich Marx, “okulu bir an önce başarıyla bitirip hayatını kazanmanı istiyorum. Bu, Jenny’yi rahatlatacaktır. En azından ben böyle düşünüyorum. Yemin ederim Karl, eğer Jenny’yi de düşünmek zorunda olmasaydın ben senden daha uzun süre, çalışmanı değil bilgilenmeni isteyecektim. Senin de gördüğün gibi bu peri, ihtiyarın da aklını başından aldı. Ben her şeyden çok onun rahat ve mutlu olmasını istiyorum. Bunu da ancak sen başarabilirsin. Bu amaç için de tüm dikkatini vermeye değer. Belki de daha bu kadar gençken bu tür şeyler düşünmek zorunda olman çok yararlı ve iyi olacak. Bu sayede sen çevrendeki tüm şeytanlara rağmen dikkatli, mantıklı ve olgun olmak zorunda kaldın. Bunun için Tanrı’ya şükrediyorum. Ben her zaman sendeki insanı seveceğim. Pratik bir insanımdır ama iyi ve güzel şeylere karşı duygularım körleşmiş değil. Yine de toprakta kendimi daha güvenli hissediyorum. Yerden kopmak çok zor. Ayağımın altında toprak olmayan yerlere doğru uçmam çok zor.</p>

  <p class="normal">“Tüm bunlar, normal bir durumda düşünmen gerektiğinden daha ciddi bir şekilde, sahip olduğun imkânları tartmanı gerektiriyor. Sen drama yönelmişsin. Dram birçok gerçeği yansıtır, ama tüm önemine, büyük ciddiyetine rağmen başarısız olma tehlikesiyle karşı karşıyadır daima. Özellikle büyük şehirlerde, bir şeyin değeri hakkında son kararı veren onun içeriği olmuyor her zaman. Avantürler, kötü niyetler, kıskançlıklar değerli olanları aşıyorlar. Özellikle ünlü bir isim yoksa ortada. Bunu da genelde en yakın insanlar yapar.</p>

  <p class="normal">“Bu durumda yapman gereken en akıllıca şey ne olur? Bu büyük denemeye karşı daha küçük bir deney bulmaya çalışman gerekiyor. O kadar tehlikeli olmayan ama başarılı olduğun zaman sana bir isim kazandıracak kadar önemli bir şey olmalı. Eğer bir süje bulmak gerekiyorsa, bu küçük süje, konusu ve koşulları olağanüstü bir şey içermeli. Ben uzun süre böyle bir konu aradım ve şu fikri de uygun buldum: Konu, Prusya tarihinin içerisinden koparılmış olan çağı içermeli. Tarihin gerektirdiği kadar art arda sıralanan olaylar yerine tek bir önemli olay seçilmeli. Ama daha sonraki olayları belirleyen bir olay olmalı bu. Bu, Prusya’nın da önemini vurgulamalı. Monarşinin dehasının oynadığı önemli rol vurgulanmalı. Bu da tabii ki, asil Kraliçe Louisa şahsında yapılmalı.</p>

  <p class="normal">“Bel Alyans Waterloo Çatışması<sup class="calibre5"><a href="../Text/ates1_split_051.html#footnote-647-34" id="footnote-647-34-backlink">[34]</a></sup> öyle önemli bir an. Tehlike çok büyük; sadece Prusya ve monarşisi için değil, tüm Almanya ve diğerleri için.</p>

  <p class="normal">“Burada Prusya gerçekten çok önemli bir rol almıştır. Dolayısıyla bu bir eserin, –sen bunu benden daha iyi bilirsin– konusu olabilir.</p>

  <p class="normal">“Çok ciddi zorluklar çıkaracağına inanmıyorum. En büyük sorun, bu büyük resmi küçük bir çerçeveye sığdırmak ve bu önemli anın iyi bir şekilde ele alınması olacaktır. Ama eğer milliyetçi duygularla ve Alman ruhuyla işlenirse bu eser isim yapmak için yeterli olacaktır...”</p>

  <p class="ortayazi">***</p>

  <p class="normal">Bahar gelmişti. Karl’ın yaşadığı eski Leipzig sokağında çamurdan geçilmiyordu. Çatılardan inen yağmur borularından kötü döşenmiş sokak taşlarının üzerine, kuş yuvası, nemli saman ve kedi pisliği kokan gri bir sıvı akmaktaydı. Evlerin bahçelerinde silkelenen kilim ve örtülerden kalan toz bulutları açık pencerelerden içeri giriyordu.</p>

  <p class="normal">Pesah’tan<sup class="calibre5"><a href="../Text/ates1_split_052.html#footnote-647-35" id="footnote-647-35-backlink">[35]</a></sup> önceki günler Trier’de de böyle yapılırdı. Karl, burun deliklerini geniş geniş açarak tanıdık kokuları içine çekti: Giden kıştan son hatıralar.</p>

  <p class="normal">Hizmetçi, –askerin annesi– Karl’a sabah gezintisine çıkmasını önerdi.</p>

  <p class="normal">Pesah’ın arifesinde; kadife örtülerle, perdelerle, sert merdiven yolluklarıyla, yastıklarla, kumaşla kaplı koltuk ve masalarla hesaplaşılan o korkunç an gelmişti. Genel temizliğin yüce saati yaklaşmaktaydı. Berlinliler bunu aylardır bekliyorlardı.</p>

  <p class="normal">Öğlene doğru süpürgelerle, kovalarla, çenelerinden yere kadar inen önlüklerle, kalın, boynuzlu şapkalarla donanmış olan hizmetçilerin istilası, Karl’ı gerçekten de kaçmaya zorladı. Hiç arkasına bakmadan, ıslak merdivenden aşağıya doğru koşmaya başladı. Yer cilasıyla dolu küp yüzünden belini kırma tehlikesini ve hazırlanan tütsü karışımından boğulma tehlikesini göze alarak koşuyordu. Temiz hava ve bahar arayışı içerisinde, Tiergarten’a<sup class="calibre5"><a href="../Text/ates1_split_053.html#footnote-647-36" id="footnote-647-36-backlink">[36]</a></sup> gitmek üzere yola koyuldu. Dar, taş sokaklardan; pis kokulu su birikintilerinin kenarından yürüdü. Bu pis kokulu su birikintilerinin içerisinde yalınayak çocuklar zıplıyor ve sevinç çığlıkları atıyorlardı.</p>

  <p class="normal">Bahar heyecanlandırıyor, telaşlandırıyordu. Şehir taşkınlık içindeydi. Kör bir sokakta, pencereden aşağıya sarkan “Xanthippe”<sup class="calibre5"><a href="../Text/ates1_split_054.html#footnote-647-37" id="footnote-647-37-backlink">[37]</a></sup>, kaçan kocasının üzerine bulaşık suyu boşalttı. Tüm pencerelerden kanarya ve muhabbet kuşlarının şarkıları geliyor; onlara, kuru gübre gagalayan özgür serçeler neşeyle cevap veriyorlardı.</p>

  <p class="normal">Trier’de Brückengasse’de bayram için hazırlıklar yapılıyordur... Karl yalnızlığından doğan bir hüzün krizi hissetti içinde. Baharda yalnız olmak insana başka türlü bir acı veriyordu.</p>

  <p class="normal">Karl, bir zamanlar Pesahın arifesinde Trier gettosuna giderdi; Yahudi yortusu, Lüteran yortusunun habercisiydi. Jakop Amca’nın evinde Sayder için balık ve pişi pişirirlerdi. Getto süslenirdi. Brückengasse’de yumurta boyayıp, domuz eti kızartılırdı. Karl eve getirdiği pişileri, kızartılmış, ince domuz eti dilimleriyle yerdi.</p>

  <p class="normal">“Allah birdir,” derlerdi alçakgönüllü bir şekilde halalar.</p>

  <p class="normal">“Tövbe!” diye isyan ederdi Henriette heyecanla, Tanrı’nın ceza vermesini bekleyerek.</p>

  <p class="normal">Tiergarten’de ailesini düşünüyor ve dolaşıyordu Karl. Etrafta hastalıklı ağaçlar korkuyla çiçek açmışlardı. Kısa ağaçların çiçekleri artık tozlanmıştı bile. Ihlamur ağaçları hâlâ çıplaktı. Rüzgâr ağaçların aralarında kum tanelerini kovalıyor, ustaca nişan alıp yoldan geçenlerin gözlerine fırlatıyordu. Genç üniversiteli, bu zavallı vahaya hayal kırıklığıyla baktı ve Unter den Linden’e yürüdü. Bir restorana uğrayıp kahve içmeyi, ünlü taze tatlılardan yemeyi ve gazeteleri okumayı düşünüyordu.</p>

  <p class="normal">Kranzler’in pastanesinin yanından geçerken adımlarını yavaşlattı. Bu pastane, Kraliyet Ordusu subaylarının en sevdiği yerdi. Büyük pencerelerin kenarındaki masaların çevresine dizilen; kahraman bıyıklı, jölelenmiş favorili, süslü, muhteşem subaylar, askeri yürüyüşten sonra her zaman olduğu gibi; kendilerini fıstıklı dondurma, likörlü kahve ve börekle ödüllendirmekteydiler. Pastanenin önünden geçenlere hava atıyorlar, cesurca ceketlerini düzeltiyorlar ve kılıçlarını ‘umursamazca’ çıkarıp yan tarafa koyuyorlardı.</p>

  <p class="normal">Askeri üniformalar sivil frakları gölgede bıraktığından, bu pastaneyi her akşam ziyaret eden birkaç süslü sivil, oturdukları salonun dibinde hiç fark edilmezdi. Ama Karl’ın keskin gözlerinden kaçamadılar. Bu adamlar onu çok eğlendiriyordu. Dandy’ler<sup class="calibre5"><a href="../Text/ates1_split_055.html#footnote-647-38" id="footnote-647-38-backlink">[38]</a></sup> gibi ünlenmeye çalışan bu gençler, saray kopartmaları, elçilik ataşeleri hiç hesapsız tüm gelirlerini har vurup harman savururlardı. Hayal kırıcı bir görüntüleri vardı, nazik ellerinde sönmek üzere olan birer puro, küçük parmakta bir yüzük, ağır jestler, harika bir ceket, boyun bağında ise pek fazla parlamayan bir iğne. Geçenlere karşı tüm davranışlarıyla tokluk gösterisinde bulunmalarına rağmen yok edici bir can sıkıntısı içindeydiler. Kışkırtırcasına kendini bırakmış, şişman yanaklı subaylar, kahramanlık taslayarak sanki onlardan intikam alıyorlardı.</p>

  <p class="normal">Fuchs’un pastanesi, Kranzler pastanesi ile “Koblank” lokantası arasındaydı. “Koblank” tüm Berlin basınının toplandığı yerdi. Tüm taşralılar ise Fuchs’un pastanesini görmek isterdi. Görüp, yakınlarına aristokratlığı tartışılmaz bu ünlü pastaneyi anlatabilmek için.</p>

  <p class="normal">Bir keresinde Fritz buraya Karl’ı da getirmişti. Schlag’ı derinden etkileyen bu bolluk Karl’a itici gelmişti. Odalardan birisinin duvarları tamamen aynadandı. Bağıran ve parlayan her şeye karşı zaafı olan Fritz, o odadaki bir masaya oturmayı önerdi.</p>

  <p class="normal">“Kraliyet salonu değil mi?” diye soran Fritz bir gün kendi villasında da misafir odalarından birinin duvarlarını böyle aynayla kaplattıracağı günleri hayal etmeye başlamıştı.</p>

  <p class="normal">Fuchs’un pastanesindeki aynalı salon tıklım tıklım doluydu. Onlarca kırmızı surat, altın kemerlerle süslü onlarca irili ufaklı göbek, tatlı hamurları iştahla yutan onlarca ağız.</p>

  <p class="normal">“Ama burada bir tek insan bile yok!” diye birden güldü Karl. “Bu çiğneme makinelerine bakmak zorunda kalmak. Üstüne üstlük bu takımlardan onlarcasına, hatta daha fazlasına bakmak ve onlardan rahat bulamadığın için sürekli boş duvara bakmak. Hayır teşekkürler, ben almayayım.”</p>

  <p class="normal">Karl, Fritz’i dışarı sürükledi. İsviçre evi stilinde döşenmiş bir başka salona girdiler. Karl, kahve beklerken masalara göz attı; gazete arıyordu ama boşuna. Fuchs’un pastanesinde ancak resimli bir derginin eski sayısı bulunabilirdi. Burada gözler ve ruh için başka bir nimet vardı. Fritz’in söylediği o belirsiz değişken sözcük: “Bolluk”.</p>

  <p class="normal">“Aristokratlar sessizlikte sıkılmayı severler,” diye açıkladı Schlag.</p>

  <p class="ortayazi">***</p>

  <p class="normal">... Karl, Fuchs’un pastanesini geçerek Spargnapani’nin pastanesine girdi. Duvarın yanında mermer bir masa bulup oturdu, sonra da kahve ve gazete istedi. İyiniyetli ve sıkıcı “Prusya Devlet Gazetesi”ni açtı. Aynı şekilde her şeyi tozpembe gösteren “Hamburg Muhabiri” gazetesini karıştırdı ve onları şöyle bir baktığı “Askeri Sayfa” gazetesiyle birlikte yan tarafa bıraktı. Gazetede tören yürüyüşlerinin, kraliyet yolculuklarının, borsa haberlerinin yanı sıra genç üniversiteliyi en çok ilgilendiren dış haberler sıralanarak anlatılmıştı. Oysa İngiliz olayları, meclisteki tartışmalar, Birmingham işçilerinin isyanı hakkında hemen hemen hiçbir şey söylenmiyordu. Gazetelere sıkı bir sansür uygulanmaktaydı. Karl bu gazete yığınını büyük bir hayal kırıklığıyla bir kenara bırakıp Paris “Charivari”sini istedi. Onun iğneleyici karikatürleri ve zeki, imalı şakalarıyla dinlenebilirdi. Spargnapani’nin pastanesi loş ve boğucuydu. Müşterilerini, toplu bir okuma odasına sahip olmasıyla çekiyordu. Belirgin bir siyasi kimlik yoktu pastanede. Masaların üzerinde çok farklı görüşlere sahip gazeteler görülebilirdi. Spargnapani’nin yanında tüccarlar kahve içiyor, kaymaklı böreklerle kahvaltı ediyorlardı. Puro veya pipo içerken de demiryolu hisselerinin iniş çıkışlarını öğreniyorlardı.</p>

  <p class="normal">Altın apoletli, kırmızı elbiseli gençler getirirlerdi borsanın en son bültenlerini onlara. Tüccarlarla spekülatörler, burada, ya bir alışverişin koşullarını ya da yeni ve zor bir spekülasyonu konuşmak için buluşurlardı. Aslında böylelerinin toplanma yeri Spargnapani’nin yerinden çok, İsviçreli Kurtin’in yeriydi. Orada ticaret tanrısı, köklerini derinlere salmıştı. Bazen Spargnapani’nin pastanesine tesadüfen yanlış bilgi almış bir teğmen dalar; çizme ve kılıcıyla ses çıkarıp, sıkıldığını gösteren bir yüz ifadesiyle sanki tören yürüyüşü bekliyormuş gibi haftalık karikatür gazetesini karıştırırdı.</p>

  <p class="normal">Burada öğrenciler ve profesörler derslerin başlama saatini, memurlar ise dairelerin açılmasını beklerlerdi. 1813 yılında savaşmış olan ihtiyarın kahvesini, yaşayan ve ölmüş kralların portreleri, tam boy ve üniformalı portreler renklendiriyordu; bu da onun Prusya’nın askeri hiyerarşisine duyduğu saygıyı göstermekteydi. Pastane sahibi sürekli salonda dururdu ama elli yaşından genç müşterilere nadiren hizmet ederdi. Bu elli yaşın üzerindeki müşteriler romatizma ve damar hastalıklarına rağmen her gün kahve içip günün gençliğini konuşmaya ve sohbet etmeye geliyorlardı. İçeriye bir üniversitelinin girmesi onları cereyanda kalmışçasına rahatsız ediyordu. Başlarını kaldırıp somurtuyor ve sessizlik istiyorlardı. Oysa sessizliği, öksürerek, öfkeyle uyararak ya da kapıları çarparak bozan yine kendileriydi. Buraya daha farklı kategorilerden yaşlılar da geliyorlardı: Goethe ve Novalis hayranları, Voltaire’in şüpheciliğinden etkilenmiş kibar beyler, ana kuzuları, servet sahipleri ve mirasyedi şımarıklar. Onlar, tıpkı eski Prusya hayranları gibi azdılar. Eski Prusya hayranları, yüce Friedrich’in söylevleriyle ve belli karşı özlemleriyle yaşıyorlardı. Bunlar şüpheci ihtiyarlardı. Hayata hiçbir zaman değişken romantik gülün yapraklarıyla bakmıyorlardı. Ve ısrarcı bir şekilde, anayasalı ülkelerin gürültülü yönetimine karşı despotik monarşilerin prensiplerini savunmaktaydılar. Bay Spargnapani özellikle bu tür insanların takdirini kazanmak istiyordu. Ama ihtiyarların sessizliğinin işine zarar verdiğini anlayınca gençlere de güleryüz gösteriyor ve üniversitelilere veresiye kahve veriyordu. Bir keresinde Heine’nin onun çikolata kremalı tatlılarından art arda altı tane yemiş olmasıyla övünürdü... Ama Heine burasını sık ziyaret edenlerden değildi.</p>

  <p class="normal">Pastanenin yorgunluğuna ve suskunluğuna doyduktan ve kalabalığın arasında tanıdık yüzler aramaktan bıktıktan sonra, Karl, gürültü etmemeye çalışarak kahve parasını ödeyip dışarı çıktı. İhtiyarlar onu suçlayıcı bakışlarla gönderip arkasından fısıldaşarak Berlin Üniversitesi’nin özgürlükçülüğüne hakaretler yağdırdılar. Marx, sokağa çıktığında durdu ve düşündü. Nereye gidebilirdi? Hava kararmaktaydı. Fenerleri yakıyorlardı.</p>

  <p class="normal">“Steheli’ye,” diye cevap verdi Karl’ın yerine profesör Gans.</p>

  <p class="normal">Mutlu bir tesadüf onları Unter den Linden’in köşesinde karşılaştırmıştı. Genç profesör her zamanki gibi iyi görünüyordu, gülümsüyordu ve halinden memnundu. Karl ona katıldı ve ikisi birlikte jandarma pazarındaki restorana doğru yürüdüler. Bu restoran Spargnapani’nin iyiniyetli pastanesinin tam zıddıydı.</p>

  <p class="normal">“Bizimkiler orada olacak,” dedi Gans. Marx, profesörün Bruno Bauer’i de kastettiğini anladı.</p>

  <p class="normal">“Bauer’i yakından tanımam için harika bir fırsat.”</p>

  <p class="normal">“Tavsiye ederim. O, günümüzün en ilginç insanlarından biri. Tanrı’ya karşı sefere çıkmış durumda. Erkekçe ve büyük bir zevkle teologlara karşı savaşıyor, onlara yeni yeni darbeler indirerek tüm sırlarını açığa vuruyor ve batıl inançları yok ediyor.”</p>

  <p class="normal">“Tanrı’nın karşısına başka bir Tanrı koyarak mı?”</p>

  <p class="normal">“İnsan, Tanrı olacaktır.”</p>

  <p class="normal">“Tebrikler. Eskiden Tanrı’yı insanlaştırmaya çalışıyorlardı, şimdi insanı Tanrılaştırıyorlar.”</p>

  <p class="normal">“Ooo! Genç dostum, siz şüpheci ve heyecanlısınız. Ayrıca keskin bir zekâya da sahipsiniz. Kısa bir zaman içerisinde güçlü bir diyalektikçi olabilirsiniz,” dedi Gans, düşünceli düşünceli. “Bauer’de çok orijinal şeyler var ama ben bir hukukçuyum ve beni ilgilendiren en son şey Tanrı işleri. Hegel’i okuyor musunuz?”</p>

  <p class="normal">“Evet, ‘Tinin Görüngübilimi’ni okudum. Ama bu konuda konuşmak için henüz çok erken. Yüce ama her zaman kolay anlaşılamayan fikir yığılmasının beni korkuttuğunu itiraf etmem gerekiyor.”</p>

  <p class="normal">Restoran “Steheli” fazla büyük olmayan dört odadan oluşuyordu. Aile rahatlığı ve samimiyetiyle Karl’a Trier’deki “Gazino”yu hatırlattı. Burada tüm müşteriler birbirini tanıyordu. Kendi evlerindeymiş gibi dinleniyor, tartışıyor ve gürültü ediyorlardı.</p>

  <p class="normal">Karl’ın önüne geçen Gans restoranın kapısında görünür görünmez, kadife gömlekli, kocaman boyun bağları olan birkaç kişi onun şerefine kadeh kaldırdı.</p>

  <p class="normal">“Bunlar yan taraftaki tiyatrodan aktörler,” diye açıkladı Gans, eğilerek onları selamlarken.</p>

  <p class="normal">Karl, kırmızı ripsle döşeli “Kırmızı Oda”ya geçti. Orada birkaç yorulmak bilmeyen gazeteci, kalabalığa aldırmadan yazıları üzerinde çalışıyor ve büyük bir zevkle yoğun tütün dumanını yutuyorlardı. “Steheli”nin vazgeçilmez müşterisi Eduard Mayen, “Bilimsel Düşünce Yıllığı”na dalmış okuyor ve bayatlamış fikirlerle birlikte yağlı hamurdan yapılma büyük bir kurabiyeyi ısrarla çiğniyordu.</p>

  <p class="normal">Gerçek bir Berlinli olan Gans “Kırmızı Oda”nın ziyaretçilerini uzun süredir tanıyordu; Marx’ın bu insanlara alışmasına yardımcı oldu:</p>

  <p class="normal">“Bu Mayen; Berlin’in dünyanın ve yaşamın merkezi olduğunu düşünen Eduard Mayen. Onu uzun süredir ve yakından tanıyorum. Onda Berlinlilerin garip tokluğu vardır. Bu tokluk onu aniden ziyaret eder. Estetik bilgiler konusunda belirli bir kapasiteye sahip olduğunu kimse inkâr edemez. Kısa bir süreden beri sosyal ve politik hareketliliğin içerisinde yaşadığına inanıyor. Korkarım ki bu sadece ona öyle geliyor. O da Hegel okulundan çıkma. O da tıpkı bizim gibi yüceltilme safhalarından, gençlere karşı belirli bir şüpheyle bakıldığı safhalardan geçti. Birçoğu gibi o da yaratıcılıktan çok, eleştiride güçlü... Şimdi gazeteci olmayı hayal ediyor. Bana yeni dünyanın başlangıcının gazetecilikte olduğunu anlatıyordu... Yine de gençlerin en kötüsü değil. Absürd düşüncelere kapılmış çoğu kişiden daha az uçuyor. Canlı girişimler ona uzak değil.”</p>

  <p class="normal">Karl dikkatle dinliyordu.</p>

  <p class="normal">“İyi akşamlar profesör!” dedi birileri Gans’a.</p>

  <p class="normal">“Aa, Schmidt!” diye sevindi profesör.</p>

  <p class="normal">Yazılarında Max Stirner imzasına kullanan Schmidt’i tanımıyordu Karl; profesörlerin sohbetini engellememek için pencerenin yanındaki bir masaya oturup etrafı incelemeye devam etti.</p>

  <p class="normal">Kısa bir süre sonra Gans da geldi; Karl’ın merakıhad safhadaydı. İlk defa gördüğü ve sadece isimlerini bildiği bu insanlar hakkında bilgi almaya devam etti.</p>

  <p class="normal">Gans sorularını sabırla yanıtlıyordu.</p>

  <p class="normal">“Bu Ludwig Bull. Onun cılız vücudunda güçlü, zapt edilmez bir ruh yaşıyor.”</p>

  <p class="normal">“Bildiğim kadarıyla Bull çok ciddi bilgilere sahip bir insan. Eğitim ona Kuzey Almanya basınının birimlerinde çok özel bir yer sağlayacak. Onun yazılarını okudum. Ama Prusya basınının henüz çocukluk dönemini aşamadığını söylemek gerekiyor. Çocuk bezleri içinde ve sakat büyüyor. Börne, Eyalet Meclisinin faaliyetlerini alaya alıp, onların basını terörize ettiklerini savunup şunları söylerken ne kadar da haklıydı: ‘Hiçbir şey olmayan yerde Kral da haklarını kaybeder.’”</p>

  <p class="normal">“Siz cesur ve doğru yargılamalar yapıyorsunuz,” diye onayladı Gans. Bu delikanlının bilgisinden, cesur ve gerçekçi yargılarından yine hayrete düşmüştü.</p>

  <p class="normal">İkisi de puro içerek içeri girip çıkanları sessizce inceliyorlardı.</p>

  <p class="normal">“Kırmızı Oda”ya gürültüyle yabancı bir grup girdi. Uzun süre yer aradıktan sonra bir köşeye, gazetelerin yanına toplandılar ve hiç çekinmeden küçük kare masaları çekip bitiştirmeye başladılar. Uzun süren bu hazırlıklardan sonra nihayet oturdular. Aralarından kısa boylu, şişman, “IV. Heinrich” stilinde biçimlendirilmiş düzgün bir sakalı, “Hegel” stilinde şapkası olan bir adam, yemek ve Ren şarabı istedi. Garsonlar onu çok iyi tanıyorlardı. Ona yağ çekmelerine ve gösterdikleri özene bakılırsa, çok iyi bahşiş alıyor olmalıydılar. Muhteşem bir yemek ve içki şöleni yapılacağa benziyordu. Sohbet gittikçe canlandı. Almanca kelimelerle bölünen Fransızca nutuklar şimdi daha net duyuluyordu. Saint-Simon, Lamennais ve George Sand’ın ardından Hegel, Strauss ve Heine’nin isimleri geçti.</p>

  <p class="normal">“Ruslar,” dedi Gans, dişlerinin arasından ve burun kıvırdı. “Ancak onlar bir saat içinde böyle bir kargaşa yaratıp temiz bir barbar havasıyla bu kadar sözcük söyleyip tüm kavram ve kategorileri birbirine karıştırabilirler.”</p>

  <p class="normal">“Üzerinde üç renkli Fransız bayrağı olan bir bezle burnunu silen bu dolgun adam, toprak ağası değil mi!” diye merak etti Karl.</p>

  <p class="normal">“O dışarıda son derece Montaigne’ci. Ama kendi ülkesinde, çiftliklerinde despot ve adi herifin teki. Aslında bu sadece Ruslara ait bir özellik değil. Bizim büyük toprak sahiplerimizin de hiçbir farkı yok onlardan. Sadece biraz daha kültürlüler. Fransız toprak sahiplerini ise anlatmaya hiç gerek yok.”</p>

  <p class="normal">Perdenin arkasından Schmidt-Stirner çıktı ve gizemli bir işaretle Gans’ı çağırdı.</p>

  <p class="normal">“Hoşça kal! Arkadaşlar beni bekliyor,” dedi profesör, samimi bir şekilde.</p>

  <p class="normal">Karl tek başına kaldı. Ruslar hâlâ ilgisini çekiyordu. Gazetelerin yanında onlara daha yakın bir yere oturdu. Kuzeyli efendinin çevresine üşüşmüş olanların arasından bir üniversiteli Karl’ı tanıdı. Derslere birlikte girdiği bir öğrenciydi. Üniversiteli, Marx’ı tutup masaya doğru sürükledi.</p>

  <p class="normal">“Buyrun! Burada herkes yoldaştır, herkes kardeştir.” Karl’ı canlı kalabalığın içerisine sokup despotluğun yıkılması için kadeh kaldırttılar.</p>

  <p class="normal">“Ben bir Babeufçü ve katıksız bir ateistim!” diye kendisini yırtarcasına bağırıyordu Rus beyzadesi.</p>

  <p class="normal">Kimse onu dinlemiyordu. Sinirli, genç bir Rus üniversiteli anadilinde dokunaklı şiirler okuyordu. Karl ilk defa Rileev ismini duydu. Karl’a yirmi yıl önceki Dekabrist<sup class="calibre5"><a href="../Text/ates1_split_056.html#footnote-647-39" id="footnote-647-39-backlink">[39]</a></sup> olaylarını bölük pörçük anlattılar.</p>

  <p class="normal">“O zaman devrim yapılabilirmiş,” diye iç çekti sinirli üniversiteli.</p>

  <p class="normal">Marx, konuyu Polonya Ayaklanması’na doğru çekmeye çalıştı. Bu konuyu ayrıntılı bir şekilde biliyordu.</p>

  <p class="normal">“Sovanski bir kahraman!” diye onayladı, bazılarının “Prens”, bazılarının ise “Yaşka” dedikleri Rus toprak ağası. Karl’a fısıldayarak “Yaşka”nın birkaç yüz bin kölesi ve saraylarda iyi ilişkileri olduğunu söylediler.</p>

  <p class="normal">Karl, aniden ve lafı hiç dolandırmadan Ruslara sordu:</p>

  <p class="normal">“Sayın devrimciler, Polonya Cumhuriyeti’nin kurtuluşu için, Sovanski’nin faaliyetlerine nasıl yardım ettiniz, ne yaptınız?”</p>

  <p class="normal">Marx’ın yüzü öfke doluydu; gözleri kısılmıştı.</p>

  <p class="normal">Sinirli Rus üniversite öğrencisi memnun olduğunu ifade eder bir şekilde gülümsedi.</p>

  <p class="normal">“Biz,” diye cevap verdi, “biz villalarda toplanıp Schelling ve Owen okuyor, Jakop Bem gibi içki içip falcılık yapıyorduk ve bizi rahatsız eden, başka hiçbir yerde kullanamadığımız eylem enerjimizi alkolde boğuyorduk.”</p>

  <p class="normal">“Rus Çarı bile zamanını daha iyi geçirmek için bundan üstün bir şey bulamazdı. Siz özgürlüğü saçma sohbetlerinizde ve şarapta boğmuşsunuz,” dedi Marx, büyük bir kinle.</p>

  <p class="normal">Bunu söyler söylemez de böylesine kontrolsüzleşmesine kendisi de şaşırdı. Bu salaklarla açık konuşmuştu. Halbuki onlar yüce fikirleri, bir eğlence, bir maskeli domino oyunu olarak görüyorlardı.</p>

  <p class="normal">Bu arada Rus Prensi gizleyemediği bir heyecanla genç Trierlinin yanan yüzüne bakıyordu.</p>

  <p class="normal">“Yemin ederim ki, bu çocuktan çok büyük bir adam olacak. Onda Tanrı kıvılcımı var. Nasıl da heyecanlı, sanki Alman değil.” Son cümleyi Rusça söylemişti.</p>

  <p class="normal">“Mon cher, işte size kartvizitim, sizi tekrar görürsem sevinirim. Daha ayrıntılı konuşuruz ve belki siz de beni anlarsınız.”</p>

  <p class="normal">“Köylülerine özgürlük ver,” diye birileri ısrarla bağırdı.</p>

  <p class="normal">“Onlara sadece özgürlüklerini vermekle kalmayacağım; Saint-Simon’un toplumunu yaratacağım ve tüm imparatorluk hayretler içerisinde kalacak.”</p>

  <p class="normal">“Yalan söylüyor! O ancak köylülerden son vergiyi alırken cömert oluyor!” diye açıkladı Marx’a, Göttingen’de hukuk okuyan sinirli üniversiteli.</p>

  <p class="normal">Karl, kalktı ve fark edilmemeye çalışarak yan taraftaki küçük salona doğru yöneldi. Yürürken toprak ağasının verdiği kartviziti çöp kutusuna attı.</p>

  <p class="normal">“Kırmızı Oda”da Ruslar Beranger’nin şarkılarını bağırarak söylüyorlardı. Eğilerek sağa sola koşuşturan garsonlar şölen için kızartılmış et ve şarap taşıyorlardı. Karl’ın girdiği küçük salon çok sessiz ve dayanılmayacak ölçüde dumanlıydı. İki karamsar satranç oyuncusu katil gibi birbirlerine bakarak ölümcül darbeler indirmeye hazırlanıyor, iki yırtıcı hayvan gibi birbirlerini kolluyorlardı. Karl satranç oyununu seviyordu, onların yakınında durdu. En sonunda ölümcül gerginlik çözüldü. Mat ilan edildi. Oyun bitmişti. Birileri öksürdü. Karl dönüp geriye doğru baktı. Yeşil bir masanın yanında Gans duruyordu. Profesör, Bruno Bauer’in karşısına oturmuştu. Yanlarında büyük alınlı Schmidt ve sıradan görünüşlü genç bir adam vardı. Orada da derin bir sessizlik hâkimdi. Oturanların gözleri masadaydı. Karl, genç bilimadamlarının dikkatini çeken şeyin ne olduğunu anlayamadı.</p>

  <p class="normal">Ancak düşmanın yerleşim bölgesini gösteren bir haritaya bakan subaylar böyle oturabilirdi; hastalığı teşhis etmek ya da hastanın akıbetini saptamak üzere olan doktorlar ve ancak kâğıt oynayanlar böyle oturabilirdi. Karl konsantre olmuş sakinliklerinden ve yavaş tempolarından, yorucu bir oyun olan kraytz oynadıklarını anladı. Bruno Bauer herkesten çok düşünceliydi. Sinirli bir şekilde kâğıtlarını karıştırarak kozlarını sayıyordu.</p>

  <p class="normal">Karl’ın İşaya derslerinden hatırladığı genç doçentin yüzünde alnını ikiye ayıran bir kırışıklık vardı. Bu kırışıklık, Tanrı’yı savunmaya çağırırken her zaman doçentin alnında beliriyordu. Sivri çenesi ileri doğru çıkıyordu.</p>

  <p class="normal">Oyuncuların pipolarından yoğun, acı kokulu bir duman tütüyordu. Karl, gittikçe daha büyük bir hayretle çatışmanın sessiz sahnesini izliyordu. O kâğıt oyununu sevmiyordu ve bu aptal yararsız oyuna dalan insanların halini gördüğünde de korkunç derecede sıkılıyordu. Düşüncesiyle sürekli ciddi bir hesaplaşma içerisinde olan Karl, Gans ve Bauer’i yargılamaya hazırlanırken acı bir düşünceyle kendine geldi:</p>

  <p class="normal">“Alçak bir esnaf gibi niye onları yargılamaya hazırlanıyorum ki? İstedikleri gibi eğlenebilirler. İçki içmek veya düelloda karşısındakine kılıç saplamak, kâğıt oyunundan niye daha onurlu olsun ki? Yargıçlar kim? İkiyüzlüler. Ben onlardan biri olmak istemiyorum. Bauer kâğıt oynayarak dinleniyorsa bundan insanlığa hiçbir zarar gelmez. Kendini koru Karl. Aptal didaktizmden kork.”</p>

  <p class="normal">Gans, özenle kâğıtları karıştırıyordu. Bruno Bauer örme bir cüzdan çıkarıp açtı ve oradan para aldı. Kaybetmişti. Karl sessizce salondan çıktı. Ana salonda müzik çalıyordu. Birkaç kadın, kışkırtıcı bir şekilde sigara içiyorlar ve gereğinden çok gülüyorlardı. Bu tür kadınlar burayı nadiren ziyaret ederdi. Karl onları kaba, ahlâksız ve itici buldu. Vestiyerde pardösüsünü, bastonunu ve şapkasını beklerken yanında giyinen süslü adamın Schlag olduğunu fark etti. Onu uzun süredir görmüyordu. Fritz, İsviçre’den döndükten sonra hemşerisiyle görüşmekten kaçınmıştı. Üniversiteyi bıraktıktan sonra yaşam tarzını değiştirmişti.</p>

  <p class="normal">“Mosel kıyılarının Rastin’i” kendinden daha da emin, memnun ve şişman görünüyordu. Favorileri kuaför tarafından son modaya göre ince ince kıvrılmıştı. Saç modeli ise kokulu pomadın hiç esirgenmeden harcandığını ispatlıyordu. Modaya uygun olarak üzerine yıldız dikilmiş ceketin cebinden ince, güzel bir saat zinciri sallanıyordu. Her şey, başardığını haykırıyordu; tertemiz süet eldivenler, parlak dar ayakkabılar, frakının gülsuyu kokusu, özel olarak diktirilmiş frak. Oysa yakın bir zamana kadar Fritz frak kiralıyordu... Schlag’ın üniversite üniformasından ve ciddi üniversite havasından hepten kurtulduğu belli oluyordu.</p>

  <p class="normal">“Sonunda yeteneklerime uygun bir işe kavuştum,” dedi Fritz anlamlı bir şekilde, Karl’la kucaklaştıktan sonra.</p>

  <p class="normal">“Ben hareketli ve neşeli bir insanım; bilim ise bunların hiçbirine tahammül edemez. Berlin Üniversitesi beni bir hastalık gibi öldürürdü. Ne şölenler, ne gerçek düellolar ne de taşkın gece kavgaları var. Sadece çalışmak, bulutların altında kapanmak. Hayır, bu iş bana göre değil ihtiyar. Ben artık doydum.”</p>

  <p class="normal">“Ah, bahar, sen yok musun bahar. Kanımız kaynıyor ve başımız ağrıyor,” şarkısını söyleyen Karl ile Fritz restorandan çıktılar ve ıssız jandarma pazarında yürümeye başladılar.</p>

  <p class="normal">“Bu hüzünlü şehirde insan, gaz lambasının ışığına değil, yıldız ışığına ihtiyaç duyarsa, gidebileceği hiçbir yer yok,” diye iç çekiyordu Karl.</p>

  <p class="normal">Kol kola yürüyen çocukluk arkadaşları yönlerini Tiergarten’e çevirdiler. Trier’i anıyorlardı. Gece yarısıydı. Kulelerde çanlar çalıyordu, gece bekçileri boğuk sesler çıkarıyorlardı. Şehir çoktan uyumuştu. Bürger vuruşu denilen saatin onuncu vuruşundan sonra sokaklarda az sayıda yolcu kalmıştı. Unter den Linden’deki yeni yeni tomurcuk açmış ıhlamur ağaçları, havaya acımtırak bir koku yayıyorlardı. Karl, İsviçre hakkında daha ayrıntılı bilgiler almak istiyordu ama Fritz konuşmaktan kaçınıyordu. İsviçre onun hiç ilgisini çekmemişti. Orada kayda değer hiçbir şey görmemişti.</p>

  <p class="normal">“Bu da bir ülkeymiş güya!” diye konuşuyordu üşene üşene Fritz. “Kar ve inekler, uykulu krallık, güzel bir bataklık. Evde kalmış kızların ve rantiyelerin cenneti. Sanki sadece hava ve manzaralarla ticaret yapıyorlar. Hayır, bir daha oraya gitmek istemiyorum. Orada Paul ile birlikteydik. Bu delikanlı Mephisto gibi zengin, Faust gibi ilginç ve hiç bıkmadan Margarite’yi, yani devrimi arıyordu.”</p>

  <p class="normal">“Alman sürgün var mı orada?” diye soruyordu Karl sabırsızca.</p>

  <p class="normal">“Hayır, bu benim ilgi alanıma girmiyor. Aslında orada vatandaşlık görevini yaptığından şüphe duyduğum bir delikanlıya rastladım. Büyük olasılıkla bir numaralı isyancıydı. Büchner’in sağ kolu olduğunu söylüyorlardı. Biliyorsun değil mi? Büchner, bu beceriksiz doktor oğulcuğu.”</p>

  <p class="normal">“Yorum yapma, sen ne biliyorsun Büchner hakkında?” diye Karl kızgın bir şekilde onun sözünü kesti.</p>

  <p class="normal">Tiergarten nemli ve hüzünlüydü. Fritz bezle bir bankı silip frakının eteklerini ıslatmamaya çalışarak oturdu. Karl, küçük, kalın bir meşenin gövdesine dayanarak ayakta kaldı.</p>

  <p class="normal">Schlag, Ren ovası dağlarının eteklerinde kaybolmuş o küçük köyde geçirdiği kış gecesini; ellerinde pranga izleri taşıyan o ilginç delikanlıyı anlatıyordu.</p>

  <p class="normal">“Tütün tabakasını çıkardım ve teklif ettim: ‘İster miydiniz?’ Ne oldu sanıyorsun, bu serseri rahatsız edilmekten hoşlanmıyordu. Sürüye söz yok. Sürü, kültürlü olmaya başlıyor. İşçiler daha cesur ve yüzsüz olmaya başlıyor. Ama beni kandıramazlar! Eğer damarlarımda tüccar kanı taşımasaydım çok büyük bir dedektif olabilirdim. ‘Almanları özlemediğinize göre herhalde yakın bir zamanda geldiniz Almanya’dan,’ dedim ona. Çünkü daha ilk görüşte ne halt olduğunu anlamıştım. Ve ne cevap verdi bu dilenci biliyor musun: ‘Alman’dan Alman’a fark var.’”</p>

  <p class="normal">“Delikanlı aptal değilmiş,” diye gülümsedi Karl. “Kimmiş?”</p>

  <p class="normal">“Maalesef bir prens değil, basit bir kalfa. Gizli bir örgütün ya da onun gibi karanlık bir şeylerin üyesi. Jakoben, dev-rim-ci... Özgürlük, eşitlik ve kardeşlik için savaşan Büchner’in ve bir papazın dostu, üstüne üstlük hapisten kaçmış. Doğrusunu söylemek gerekirse onu tekrar oraya göndermek gerek.”</p>

  <p class="normal">“Günümüzün Spartaküs’ü. İsmini öğrendin mi?” dedi Karl düşünceli bir şekilde.</p>

  <p class="normal">“Onun kastına mı üye olmayı düşünüyorsun?”</p>

  <p class="normal">“Mesleği ne?”</p>

  <p class="normal">“Sadece bir terzi, kalfa.”</p>

  <p class="normal">“İsmi ne?”</p>

  <p class="normal">“Johann Stock.”</p>

  <p class="normal">“Güzel bir pleb ismi.”</p>

  <p class="normal">“Sen galiba benim serserimle ciddi ciddi ilgileniyorsun?”</p>

  <p class="normal">“Ne sandın? Devrimi; genç, sıkılgan prensçiklerin yapacağını mı düşünüyordun?”</p>

  <p class="normal">“Hiç olmazsa onlar daha hazmedilir bir şekilde yapıyorlar bu işi. Şeytan bizi pleb ayaklanmalarından korusun!” dedi Fritz korkmuş bir halde.</p>

  <p class="normal">“Devrimler çağında, Johann Stock gibi kalfalar, dünyayı bir düzene sokmak için korkunç bir güce dönüşebilirler. Evet onunla ilgileniyorum ve bir gün onunla karşılaşmayı ümit ediyorum. Sadece dördüncü sınıf vatandaşlar bu dünyaya büyük savaşçılar verebilir,” diye devam etti Karl.</p>

  <p class="normal">3</p>

  <p class="normal">“Dünyanın ruhu asla bir yerde durmaz. Sürekli hareket halindedir. Çünkü onun doğası da bu hareketten ibaret. Bazen durduğunu, kendisini tanıma çabasını yitirdiğini düşünebiliriz. Ama bu bir yanılsamadır; aslında onda, derin, dıştan fark edilemeyen içsel bir hareket var. Birtakım sonuçlar elde edilince, eskimiş fikirlerin kabukları paramparça olunca, biz ancak o zaman ilerleyişi fark ederiz. Kendini yenilemiş ruh ise Krali Marko’nun<sup class="calibre5"><a href="../Text/ates1_split_057.html#footnote-647-40" id="footnote-647-40-backlink">[40]</a></sup> büyük adımlarıyla ileri doğru yürümektedir artık. Hamlet babasının ruhuna şunları söylüyordu: ‘Evet ihtiyar köstebek! Ne büyük ustalıkla toprağı eşeliyorsun!’ Dünyanın ruhu için de aynı şey söylenebilir: O da ‘ustaca eşeliyor.’”</p>

  <p class="normal">Karl onu çok etkileyen bu paragrafı birkaç kere okudu. Paragraftaki düşüncenin derinliği onu etkilemişti. Bir şair de, başka şairlerin şiirlerindeki güzellik karşısında aynı heyecanı duyar. Karl, kararlı bir şekilde o paragrafı kalemiyle yuvarlak içerisine aldı. Ama bununla da yetinmeyip Hegel’in dehasına duyduğu ilgi ve hayranlıktan dolayı bunu büyük bir özenle, ders notları için ayırdığı deftere yazdı. Defter, dokunulmamışlığın temizliğine sahipti. Harfler, Marx’ın divitinden kağıda tarif edilmez bir kargaşa içerisinde düşüyorlardı. Karl’dan başka hiç kimse bu çizgiler ve mürekkep lekeleri örgüsünü çözemezdi.</p>

  <p class="normal">“Her şey hareket ediyor, her şey değişiyor. Dünya, nesneler, insanlar,” diye tekrarlıyordu Karl bu berrak gerçeği ve Kopernik’in dünyanın döndüğünü kanıtladığı zaman duyduğu sevincin aynısını duyuyordu. Yüce, basit bir gerçek.</p>

  <p class="normal">Marx, şimdi, delikanlının çelişkili ruhuyla birçok savaş yaşayarak yıpranmış olan kitabı karıştırıyordu. Yazarın kapaktaki oymabaskı portresi üzerinde durdu. İhtiyar Hegel’in yüzü granitten yapılmıştı sanki; saydam gözleriyle ısrarla ve delercesine bakıyordu. Dağınık saçları, bürger kalpağının altından taşıyordu.</p>

  <p class="normal">“Bu beyin de kolera basilleri tarafından kemirilerek öldürülmüş!” dedi Marx, hüzünle.</p>

  <p class="normal">“O, zamanında öldü; hatta biraz gecikmiş olarak,” demişti bir keresinde Gans, öğretmeninin son yıllardaki politik faaliyetini yargılayarak.</p>

  <p class="normal">“Hegel’in gelişme teorisi dünyanın çerçevelerini genişletti,” diye düşünüyordu Karl. “Bu, yaşamdaki tüm ıssız köşeleri ve düşüncenin yeraltını aydınlatan Alaaddin’in Lambası’ydı. Hegel onu gökyüzünden çalmış ve sonra da bu ışığın gücünden kendisi de korkmuş. Fitili kısmak istemiş, ama nafile.”</p>

  <p class="normal">Karl yine Gans’ı düşündü.</p>

  <p class="normal">“Hayır, ateşi kapıp sonsuza dek götürecek olan yeni Prometheus, Gans olamaz.”</p>

  <p class="normal">Karl kitabı bırakıp odanın bir köşesinden diğerine doğru volta atmaya başladı. Beyni gergin ve hızlı çalıştığı zamanlar hep böyle yapardı. Adımları gittikçe hızlanıyordu. Sanki uçan düşüncelerin ritmini yakalamaya çalışıyordu. Hep aynı çizgide yürüyordu; yıkanma yerinden masaya kadar.</p>

  <p class="normal">Köy evinin açık penceresinden leylak ağacının çiçek açmış mor dalları içeri giriyordu, uzaklarda kuşlar ötüyordu. Ninni söyler gibi monoton bir şekilde sularını akıtan bir değirmen onlara eşlik ediyordu. Karl bir aydan uzun bir süredir Stralow’da yaşıyordu. Bir aydan uzun bir süredir dışarı çıkmamak için hastalığını bahane ederek Hegel’i sayfa sayfa incelemişti. Bu yeni fikirleri savaşa hazır bir düşman gibi karşıladı, ama kendini esir alınmış buldu. Hegel’den öncekilerin fikirlerini Hegel’in yıkıcı teorisine karşı savunmaya hazırdı, ama yenildi. Yaşamın anlamını ve gerçeğin kendisini bulma fırsatı; hareketli, olağanüstü, cesur bir beyin için çok çekici bir şeydi. Karl hiç acımadan kendi Olimpos’unu yıktı, Tanrıları tahttan indirdi ve onların burada, yeryüzündeki arayışı anlamalarını istedi. Kant, Schelling, Fichte; yakın bir zamana kadar onlara saygı duymuştu ama şimdi tozların içinde yenilmiş bir halde yatıyorlardı. Hegel, Karl’a dünyanın kapılarını açıyordu. İnsanlığın tarihini ve sosyal ilişkilerinin yapısını tanımasına yardım ediyordu. Ve şimdi içine kapalı, saygıdeğer Hegel, Marx için anlaşılır hale gelmişti. Eskiden duyduğu huzursuzluk yok olmuştu. Karl, onun düşüncesinin granit taşları ve sivri kayaları arasında yolunu kaybetmeden dolaşmayı öğrendi. Genç üniversiteli “Tinin Görüngübilimi”ni, fırtınanın kitabı olarak görüyordu. Düşünce için ne çok hava ve geniş ufuklar vardı. Diyalektik gelişme fikri, bürgerlerin sarsılmaz direkler üzerine kurdukları dünyalarını kasırga gibi yerle bir etmekteydi.</p>

  <p class="normal">Marx, okumaya devam ediyordu. İçeri Rutenberg girdi.</p>

  <p class="normal">“Ne kadar değişik, kızgın bir melodi var bu kitaplarda,” dedi Karl, bitkin bir halde. “Ne kadar değersiz ve ne kadar taklit inciler var bu hazinede!”</p>

  <p class="normal">“Taklit mi?” diye hayret etti Adolf. “Oh İnançsız Toma! Sen önce önünde eğiliyor, sonra da hemen foyasını ortaya çıkarıyorsun. Senin beynin tıpkı küçük bir burgu gibi, kazıyor ve şüpheleniyor.”</p>

  <p class="normal">“İlk önce eğilmeye hazır olduğum şeyden başlayalım. Bundan söz açmışken bana şu çelişkiyi açıkla: Eğer bilgi, tarihsel olarak gelişen bir süreç ise ve eğer onun itici gücü bu aynı bilgi savaşı ve doğa ise, niçin ihtiyar Hegel kendi kendine bir sınır koyup öğrenmenin konusunun mükemmel bilgi olduğunu söylüyor?”</p>

  <p class="normal">Rutenberg çaresizce inledi; bol gömleği üzerindeki şişkin cebin içinde piposunu arıyordu.</p>

  <p class="normal">“Böyle bir günde, dışarıda güneş varken, uzaklardan güzel kızların kahkahaları duyulurken bu acımasız ormanlara dalmaya hiç niyetim yok, Bruno’ya sor.”</p>

  <p class="normal">Ama Karl’ı sakinleştirmek çok zordu.</p>

  <p class="normal">“İlk anda, diyalektik basitliğiyle aldatan bu kargaşa yığınlarını geçmeye çalışıyordum. Ama benim bu lanet ruhum rahat durmak nedir bilmiyor. Eşeliyor, kovalıyor; beni kitaptan kitaba, düşünceden düşünceye sürüklüyor. Felsefeye de böyle ulaştım ben ve öyle görünüyor ki daha birçok yere ulaşacağım. Tüm bilim dalları görünmez bağlarla birbirine bağlıdır. Felsefe ve tarih olmadan hukuku düşünmek mümkün değil. Soyut, somuta giden bir yol sadece. Somut ise sınırsız. Bize toz bulutu gibi gelen samanyolu, yüzlerce yıldızdan oluşuyor. İşte ben bir önceki gün kurduğumu yıkıyorum; yıkıntılar üzerine yeni bir bina kurmak için. Bu binayı uzun vadeli mi yapıyorum? Bilmiyorum, ama başka türlüsü de olamaz. Ben Hegel’i kabul etmiyordum, onunla alay edip, düşürüp onu ezmek üzere öğrendim onun fikirlerini. Benim silahımın üzerinde Kant ve Fichte’nin isimleri yazılıydı. Ama işte şimdi ben yenilmiş bir halde günün dünya felsefesine kazanılmış bulunuyorum. Gelişmenin doğası böyle. Bana, beni öğretiyor. O kadar reddedişin ardından ben Hegel ile silahlanıyorum, tıpkı Siegfried’in<sup class="calibre5"><a href="../Text/ates1_split_058.html#footnote-647-41" id="footnote-647-41-backlink">[41]</a></sup> kahraman kılıcıyla silahlanıp savaştığı gibi. Daha sonrası için savaşmak istiyorum. Ama belirli bir süre sonra, kılıcımın ihtiyar Prusya dehasına da saplanıp saplanmayacağını bilmiyorum!”</p>

  <p class="normal">“Hiç şaşmıyorum. Sen akıllı birisin Karl. Akıl ise en ölümcül silahtır. Ben senden on yaş daha ihtiyarım. Ama seni rahatsız eden öylesine taş gibi birçok sorunun arasında ayakkabına yapışan bu sorunların yüzde biri bile aklıma hiç gelmedi. Senin yaşında, senin gibi parlak iken, ben, kitaplardan sözcükler ve düşünceler çalardım. Ve hiç utanmadan hava atardım. Ben düşünmeyi pek sevmezdim. İki üç tanınmış ve tanınmamış insana saygı duyuyordum, tasasızca şarkı söylüyordum, dans ediyordum ve İncil’in ölümsüz insanlar tarafından yazıldığına inanıyordum. Oysa en kötülerden biri de değilim. Dünyaya yeni yeni gözlerini açan bir köpek yavrusu gibi yaşıyordum. Sen başka bir hamurdan yapılmışsın. Birçok kötünün olduğu gibi, sen amatör değilsin. Bütün hayatını iki üç problem içerisinde sürdüren bir ukala da değilsin. Sen bir isyankârsın ama kalbini kurutmandan korkarım.”</p>

  <p class="normal">Kısa bir süredir otuz yaşındaki öğretmen ile dolgun üst dudağının üzeri yeni yeni tüylenmiş genç Trierli iyi arkadaştılar. Rutenberg, Karl’ı başka bir öğretmenle tanıştırdı: Karl Friedrich Köppen. Havanın kararmaya başladığı saatte sık sık kayıkla dolaşıyorlardı. Karada hiçbir yerde, hiçbir zaman böyle özgürce ve samimice konuşulamaz. Kayığı kumsala çekiyorlardı; ateş yakıyor, içiyor, şarkı söylüyor ve tartışıyorlardı.</p>

  <p class="normal">Karl, yeni arkadaşlarına değer veriyordu. Rutenberg’i daha çok seviyordu. Köppen’e ise saygı duyuyordu. Marx daha sonra Bruno Bauer’le de tanıştı. Tanışma, kayıkta, hava kararmaktayken gerçekleşti. O sıcak yaz gününün akşamında suda bir duruluk ve sessizlik vardı. Karl ve Adolf Rutenberg kürek çekmeye koyuldular. İkisi de kürek çekmeyi seviyordu. Stralow’da birkaç hafta kaldıktan sonra, Marx, eski gücüne kavuşmuştu. Ceketini çıkardı, gömleğinin düğmelerini açtı. Çıplak, geniş göğsü küreğin her hareketi ile ritmik bir şekilde şişiyordu.</p>

  <p class="normal">“Amma da güçlüsün!” diye hayretini belirtti Köppen, Karl’ın gelişkin kaslarına bakarak.</p>

  <p class="normal">Karl gömleğinin kollarını kıvırdı. Şişe ve paketlerle dolu sepete melankolik bakışlar fırlatan Adolf ise “Ren Balıkçısı” şarkısını söylüyordu. Hiç kimse şarkının monoton nakaratına eşlik etmedi ve şarkı da yavaşlayıp kesildi.</p>

  <p class="normal">Bruno Bauer tütün içerek kıyıya bakıyordu. Karl, onun üç sivri çizgiden; alın, burun ve çeneden oluşan profilini inceledi. Sivri burnun çizgisinde itici, ısrarcı üçgen alt çenede de fanatik bir ifade vardı. Karl, Labrioli’nin eski Floransa portrelerini hatırladı.</p>

  <p class="normal">“Kapsamlı soyutlamalar yapmayı becerebilir mi ki?” diye kafasını bir düşünce kurcaladı ama hemen yok oldu.</p>

  <p class="normal">Marx, genç doçentin gökyüzüne karşı yürüttüğü savaşa saygı duyuyordu. Gans da Bauer’i övüyordu... Suskun bir şekilde ilerlediler. Akşam yorgunluğundan, suyun sesinden ve uzaklardan gelen balıkçı şarkılarından duygulanmışlardı.</p>

  <p class="normal">“Marx, aklıma gelmişken size bir şey söylemek istiyorum. Bizim kulübümüze üye olarak kabul edildiniz,” dedi Bruno. “Her taraftan üzerimize gelen zehirli esnaf dünyasına karşı bu kulüp tek panzehirimiz. Orada çok önemli beyler göreceğinizi düşünmeyin. Burada olanların dışında teoloji okuyan ama ateist olan Todor Althaus, benim kardeşim Edgar ve birkaç kişi daha var. Hepsi de düşünebildikleri için sakin değiller.”</p>

  <p class="normal">Rutenberg, kötü bir havada eşinin dönmesini bekleyen bir balıkçı karısının türküsünü söylemeye başladı. Kadının kocası gecikmişti.</p>

  <p class="normal">Karl, halk ezgilerini seviyordu.</p>

  <p class="normal">“Ren kıyısından olan balıkçı kadın, eşinin sular arasında nasıl kaybolduğunu, vahşi denizkızlarının onu suyun dibine doğru nasıl çektiklerini görüyor.” Türküyü söylemekten ziyade anlatan Rutenberg, birden hiç beklenmedik bir şey söyledi:</p>

  <p class="normal">“Oh, nasıl da sarhoş olacağım, Ren’in balıkçı kızları ve şairleri şerefine. Marx, Arnim ve Brentano’nun anısına bir şişe Ren şarabı içer misin?”</p>

  <p class="normal">“Heine’nin sağlığı için bir kadeh Mosel şarabı içmeyi tercih ederim,” diye cevap verdi Karl.</p>

  <p class="normal">Kayık kumsalda durdu. Bruno ve Friedrich Köppen tüm kuru çalıları toplayıp ateş yaktılar. Karl’ın, Adolf’a mantıklı davranması için yalvarmaları boşunaydı. Rutenberg, yemeği beklemeden, dibine vurarak bir şişe açtı ve kadehleri doldurdu. Hızlı bir şekilde sarhoş oluyordu. Can sıkıcı bir şekilde de, duygulu, hüzünlü ve konuşkan olmaya başlıyordu.</p>

  <p class="normal">“Dostlar, şu geceye bakın! Böyle bir gecede genç bir kıza Petrarcha’nın sonelerini okumak varken siz şimdi öbür dünyayı tartışmaya başlayacaksınız ve rahmetli Hegel, Bruno’nun ağzından konuşacak.”</p>

  <p class="normal">“Böyle bir temmuz gecesinde,” diye konuşuyordu Köppen; kumların üzerine uzanmış, gökyüzünü seyrederken, “Fransız Devrimi öldü. Yağmur yağıyormuş. Boğucu sıcaklık altında ezilen Konvansiyon’un<sup class="calibre5"><a href="../Text/ates1_split_059.html#footnote-647-42" id="footnote-647-42-backlink">[42]</a></sup> son devrimcileri valilikte toplantı yapıyorlarmış: Robespierre, Cuton, Leba. Geceler ihanetlerin ve katliamların tanığıdır. Karanlıkta korkaklar bile cesur olabiliyorlar.”</p>

  <p class="normal">“Vartolome gecesi, Valpuro gecesi, bin bir gece,” diye alayla konuşuyordu Rutenberg ve salamların üzerine şarap döküyordu.</p>

  <p class="normal">Ama bu sefer Bruno şaka ve saçmalıkları dinleyecek halde değildi. Hakkında artık birçok şey duyduğu Marx’ın yanına oturup dikkatle onu sohbete sürükledi. Bir konuya girerek sözü hızlı bir şekilde İncil ve Tanrı’ya doğru çekiyordu. Karl, dalgın bir şekilde cevap veriyordu. Gece onu da heyecanlandırmıştı. Etrafta hiçbir şey Trier’i hatırlatmayacaktı; ama biçilmiş otların kokusu, ama çalılardaki kuşların sesleri, ama boğucu sıcaklık olmasaydı...</p>

  <p class="normal">Evden kötü haberler gelmişti. Babası Ems’te tedavi oluyordu. Çünkü hastaydı. Çok hastaydı. Küçük Eduard ölüm döşeğinde yatıyordu. Ya Jenny... Jenny ayrılıktan ve ailesine yalan söylemek zorunda olmaktan dolayı acı çekiyordu. Westphalenler, nişan konusunda hâlâ hiçbir şey bilmiyorlardı...</p>

  <p class="normal">“Son yıllarda İncil üzerine çalışıyorum ve hiç abartmasız ilk üç ciltten emin olduğumu söyleyebilirim. Dördüncü cilde gelince, henüz tüm kanıtlar toplanmış değil, o yüzden şimdi ilk üç cildi konuşacağız. İncil’de bir atom kadar bile tarihi gerçek yok. Bu kendini beğenmiş horoz, Strauss, kumun üzerine bina yapıp görenlerin bile gözlerini kapatan bir sis bıraktı. Hiçbir şey çağdaş azizden daha kötü olamaz...”</p>

  <p class="normal">“Günümüz kültür bakanının sakinleştirdiği bir aziz,” dedi Karl.</p>

  <p class="normal">“Bay Altenstein, şimdiki madalyalı ve koca popolu cahillere benzemiyor,” dedi Bauer yüksekten bakarak.</p>

  <p class="normal">“Nasıl ateist olduğumu hatırlıyorum da,” dedi Köppen, başını kaldırarak, “ondan önce koyu bir dindardım.”</p>

  <p class="normal">“Genellikle,” diye onun sözünü kesti Bauer, “biz inancımızı aniden yitiriyoruz. Dinden, uzun uzun düşünmeden, tıpkı çocukluğumuzun masumluğundan ayrıldığımız gibi ayrılıyoruz. Önceleri özenle dua okuyup dini gerekleri yerine getirirken daha sonra Tanrıyı ona inanmayarak cezalandırıyoruz; bizi sınavdan geçirmediği için. Bu, inanmaktan vazgeçmemiz için en güvensiz yol. İnsan, ancak uzun süre düşündükten, hatta acı çektikten sonra, ateist veya bilimadamı olabilir. Gerçek ateistler, gerçeğe, inançtan geçerek, onunla savaşarak ulaşmışlardır.”</p>

  <p class="normal">Trier’i ve ailesini düşünmekten kendini alıkoyan Karl, Bauer’i dikkatle dinliyordu. Bauer ve Köppen’in anlattıklarında kendi yaşadıklarına dair hiçbir şey yoktu. Bir zamanlar babası gibi Rousseau’cu olup hayatında bir kez bile “yüce Tanrım” sözcüğünü söylediğini hatırlamıyordu, bu sözcüğe babası gibi önem verip vermediğini de. Karl, birkaç Tanrı arasında büyümüştü: Ravin olan Samuel Amca’nın inandığı acımasız Yahudi Tanrısı, kilisede Sophie’nin ve son zamanlarda Henriette Marx’ın da dua ettiği Hıristiyan Tanrısı, Wittenbach’ın yücelttiği Antikçağ tanrıları. Wittenbach, Trier’in inanılmaz tarihini anlatırken Antikçağ tanrılarını da anlatıyordu. Karl, bu Tanrı dünyasına, “Nibelungların Şarkısı”ndaki kahramanları ve Ren balad ve destanlarındaki denizkızlarını da katmıştı. Masal, dine ölümcül son darbeyi indiriyordu. Karl, hiçbir zaman gökyüzünde birilerinin olduğunu düşünmediği için gökyüzüne karşı bir hücumda da bulunmamıştı.</p>

  <p class="normal">“Maalesef,” dedi Karl komik bir duygusallıkla, “ben çocukluğumdan beri dinsizim!.. Siz diyorsunuz ki,” diye devam etti ciddileşerek, “Hıristiyanlık, Yunan ve Roma dünyasına kakalanmamış, çünkü zaten oradan, onların derinliklerinden çıkmış. Bu doğru... Ama kime hizmet etmiş ve ediyor? Voltaire, ‘eğer Tanrı yoksa yaratılması gerekir,’ diyor. Neden? Beni, gökyüzü değil yeryüzü ilgilendiriyor.”</p>

  <p class="normal">Bruno somurttu.</p>

  <p class="normal">“Marx, fikirleri; prensiplerin, soyutlamaların yüceliğinden indiriyorsunuz.”</p>

  <p class="normal">Rutenberg çaresizce esniyordu. Kayığa gitti ve arkadaşlarını, hemen uyumakla tehdit etmeye başladı. Köppen nasıl ateist olduğunu anlatmadan ayakkabısının içine giren kumlara küfretti. Kum ayaklarını acıtmıştı.</p>

  <p class="normal">Hava aydınlanmak üzereydi. Tanrı sorununu Doktor Kulübü’nde tartışmaya karar verdiler. Köppen ayakkabılarını çıkarıp Adolf’u sarstı ve küreğin başına geçti. Stralow’a doğru ilerlemeye başladılar.</p>

  <p class="normal">Balıkçı köyünde zaman çabuk geçiyordu; okuyarak, tartışarak, geleceği düşünerek.</p>

  <p class="normal">Karl babasına karşı çıkmamaya karar vererek onun isteği üzerine yaz tatilinde Trier’e gitmemişti.</p>

  <p class="normal">Stralow’un bahçelerindeki kabaklar çiçek açınca, lahana da olgunlaşıp kocaman yeşil tomurcuklara dönüşünce, Rutenberg başkente dönme zamanının geldiği haberini verdi. Karl’ın eşyalarını toparlamaya başlamıştı. Onun ne kadar dalgın olduğunu biliyordu.</p>

  <p class="normal">“Oh, gökyüzü saltanatı!” diye bağırdı kitapları bavula dizerken. “Ben içki içerken, kızların peşinden koşturup mükemmel bir dünyanın hayallerini kurarken, sen anlaşılmaz Hegel’in dışında daha bir sürü bilgin incelemişsin! Bir: Savigny’nin, ‘Hükmetmek’i. Sadece ölümü savunan bu tavuskuşu senin neyine? İki: Feuerbach ve Grolmach, hukukun temel kavramları. Bu kitap bir ton ağırlığında. Zavallı Karl!.. Üç: Bacon. Dört: Aristo; ‘Hayvanlardaki Sanat Eğilimleri’ni ne yapacaksın ki? İki ayaklı eşekleri utandırmak için mi?”</p>

  <p class="normal">Bruno Bauer ve Friedrich Köppen, Berlin’e dönmek için acele ediyorlardı. Tiyatro sezonu açılıyordu. Karl, Doktor Kulübü’nün tavsiyelerini dinleyip eski Leipzig sokağındaki odasından biraz dışarı çıkarak yaşam tarzını değiştirmeyi düşünüyordu.</p>

  <p class="normal">“Çağımızın bilimadamının, kendisini her konuda eğitmesi gerekiyor. Sanattan anlaması, politik ibrenin gidişini saptayabilmesi gerekiyor. Bilginin yüz tane gözü, bin tane eli var,” diye düşünüyordu Karl ve hiç acımadan henüz güçlenmemiş omuzlarının üzerine ağır yükler yığıyordu. Yine ilk olarak Karl’ın aklına geldi, tiyatro eleştirileri dergisi çıkarma fikri. Bu fikri tüm Bauer Kulübü büyük tezahüratla karşıladı. Bu, Alman basınında bugüne dek eşine rastlanmamış bir dergi olmalıydı. Marx; Shakespeare’i, Calderon’u, Lope de Vega’yı tekrar okumaya başladı. “Fuente ovejuna” üzerine yapılan tartışmalar sabahlara kadar sürüyordu. Bulundukları ortam, geleceğin tiyatro eleştirmenlerinin gerçeği görmelerini sağlıyordu. Onlar da uykusuzluktan ve gürültüden sarhoş olup neşeli bir halde ancak sabah saatlerinde şarkılarla kulüpten ayrılıyorlardı.</p>

  <p class="normal">“Eğer tiyatro, çağa tutulmuş bir aynaysa, bizim dergimiz Prusya’daki rejimin birçok çirkinliğini meydana çıkaracaktır!” diye bağırıyordu Karl pencereden, Bauer kardeşlerin arkasından.</p>

  <p class="normal">Ertesi gün Karl, Adolf’la birlikte Berlin’e döndü. Posta arabası köy yollarından geçip arkasında sarı toz bulutları bırakıyordu. Karl, açık pencereden uzanıp yol kenarındaki ıhlamur ağaçlarından, sarı çiçekler açmış dalları yakalayıp koparmaya çalışıyordu.</p>

  <p class="normal">“Goethe’nin renkleri incelerken söylediği gibi yeşilden sonra en anlamlı, kendisini en iyi ifade eden renk sarı,” diyor ve sıcak çayır havasını sevinçle içine çekiyordu. Bronzlaşmış, sağlığına kavuşmuştu ve son derece mutluydu. Tıpkı çocukluğundaki gibi yaramazlıklar yapmaya hazırdı.</p>

  <p class="normal">On dokuz yaşındaydı. Hayat, umutlarla, sürprizlerle, sevinçlerle dolu; çiçek açan bir bahçe gibiydi. Henüz kayıplar ve mahvedici hayal kırıklıkları yaşanmamıştı. Gelecek; yuvarlanan güneş tozlarıyla dolu bu yol gibi uçsuz bucaksız, ulaşılır, berrak görünüyordu. Rutenberg, genç arkadaşını dikkatle izliyordu. Posta arabası çukur ve engebelerden geçerken sarsılıyordu. Yolcuların arasında terlemiş bürgerler, bir bakkal, görevli bir memur ve yanağı sarılı, kucağında iki kafes tutan bir nine, yolları onarmadığı ve ev hayvanlarına vergi koyduğu için hükümeti eleştiriyorlardı. Rutenberg, arı vızıltısından kaçar gibi onların lakırdılarından kaçıyordu.</p>

  <p class="normal">“Karl, mutluluk seni sevgilisi olarak seçmiş,” diye aniden düşüncelerini açıkladı. “Senin beynin, Arşimet’in dünyayı yerinden oynatmayı düşündüğü manivela gibi. Sağlam bir irade ile birleşen güçlü bir zekân var. Sen her şeyi mantığa dayandırıyorsun. Her şeyi, –hakarete uğramışlığın kızgınlığını ve kendini beğenmişliği– bir bütüne bağlıyorsun. Bunu başarmak için de pek fazla çaba göstermen gerekmiyor. Senin tüm üstünlüğün işte burada. Biz ise yarı karanlıkta yaşıyoruz: Pusulasız yürüyoruz, rastlantılara tutunuyoruz, başarısızlığı ise kaderle açıklıyoruz. Artık çok geç olduktan, hayat yaşandıktan sonra, bazen, ölümden duyduğumuz korku karşısında sarhoş olduğumuzda, birden beynimizde bir şeyler parlıyor; biz hayatı oynadığımızın, hiçbir şey anlamadığımızın ve en önemlisi hiçbir şey anlamaya çalışmadığımızın farkına varıyoruz. Bir defasında, yakınlardaki kıyıda, bir cebimde risling şişesi, diğerinde Bernays’ın ahlâki öğütleriyle gezinirken uzun uzun seni düşündüm ve sırrını çözdüğümü sanıyorum. Seni, benden ve benim gibilerden daha üstün kılan, korkusuzca dünyaya soru sorman ve hiç bıkıp usanmadan cevap araman. Kendini kör akıntıya bırakmaktansa, akıntıya karşı yüzmeye, hatta batmaya bile hazırsın. Elini attığın her işte bir mücadeleci oluyorsun. Doğanın sana bahşettiği dev bir beyne sahip olan sen; peki kalbin var mı ki?”</p>

  <p class="normal">“Bunu anlaman için rislingle Bernays yardım etmedi mi?” diye ahenkli, içten bir kahkaha attı Karl. Gülüşünde henüz ince çocuk notaları vardı:</p>

  <p class="normal">“Benim kalbim mi? İçerisinde karanlıklar var, fırtınalar kopuyor. ‘Kalbim’, ne anlıyorsun sen bu sözcükten? Sevebiliyor muyum? Sevdiğim insana karşı iyi miyim? Ama iyi olmak ne demek? Dilenciye para veren ikiyüzlü dindar kadın iyi mi, değil mi? Dünyanın en harika insanı olan babam, insan duyguları içinde en yüce olanın, içindeki ben’i yok etmek yolundaki fedakârlık duygusu olduğunu söylüyor. Ama ne için, kimin için? Annen, baban, karın, çocukların için. Seven, minnettar bir oğul-koca-baba. İşte insanlığın ideali. Küçük ölçek-küçük yürek. İyi bir Hıristiyan, iyi bir kral hizmetkârı; ne kadar çok yapmacıklık var. Robespierre’in, Gracchus kardeşlerin, Spartaküs’ün ise yürekleri kocamanmış.”</p>

  <p class="normal">“Robespierre yüce bir egoistmiş. Hayatını şöhrete adamış,” diye karşı çıktı Rutenberg.</p>

  <p class="normal">“Bizi, onun uyumadan önceki düşünceleri ilgilendirmiyor! O, insanlığın yüce değerleri uğruna öldü; önemli olan da bu. Aristo, Shakespeare, Dante, Hegel, Spinoza... İşte onların da büyük kalpleri varmış. İsimleri de tarihe altın harflerle yazılmış. Düşünürler, gerçek ve özgürlük için savaşanlar; insanlığa düşünceler, amaçlar, idealler ve başarılardan oluşan zengin bir miras bırakmışlar. Ben de çağımızda bu insanlardan biri olmak istiyorum. Yaşama hakkı, sadece ve sadece insanlık için yaptıklarımızla ödenir. Yükseliş, birinin herkes için yaptıklarıyla sürüyor. İnsan bir hayvan değil ki domuzun güneşte ısındığı gibi bir Alman esnafı olup altının parıltılarıyla ısınsın.”</p>

  <p class="normal">“Bu ne sonsuz altruizm!”</p>

  <p class="normal">“Tam tersine, egoizm. Ben kendimi harika bir toprakta, mutlu ve iyi insanlar arasında daha rahat hissedeceğim.”</p>

  <p class="normal">“İşte sen yine kendine sadık bir biçimde benden daha farklı düşünüyorsun. Bu, ne kadar zamanından önce olgunlaşmış bir kafa ve çelişkili ruhun gücü böyle! Sen bir yamyam acımasızlığıyla şüpheciliğini, sivri çatalını kahverengi bir sosise batırır gibi benim zavallı kalbime batırdın.”</p>

  <p class="normal">Marx, Berlin’e dönünce, artık Bauer’in “delik” dediği odasına kapanmamaya ve başkentteki hayata, özellikle tiyatroya ilgi göstermeye karar verdi. Dergi çıkarma fikri henüz terk edilmemişti. Hippel’in izbesinde, Friedrichstrasse’de bulunan bu Doktor Kulübü’nün üyeleri, oranın sadece ziyaretçisi değil; aynı zamanda yöneticisiydiler. Az sayıdaki genç doçent ve öğretim üyesi birer kadeh şarap içtikten sonra tiyatroya veya konservatuvara doğru gidiyorlardı. Karl tiyatronun heyecan ve sevinçlerini ilk defa tanımış, onun çılgın bir hayranı ve yargıcı olmuştu. Trier “Gazino”sundaki Hamacher’in çekilmez dokunaklı ulumaları ve repliklerini sürekli karıştıran Schlag kız kardeşlerden, Bonn’daki kötü aktör gruplarının turnelerinden sonra, genç taşralı, Berlin tiyatrolarından çok etkilendi. Berlin sahnelerinde Shakespeare’in pek saygı görmüyor olması, Karl’ı çok rahatsız ediyordu. Ama Calderon ve Lope de Vega, Mollière ve Schiller, Scribe ve Körner’se repertuvardan hiç çıkmıyorlardı.</p>

  <p class="normal">Aslında Berlin sahnelerinin hiç yorulmayan, yaratıcı senaryo yazarı Ernst Raupah’dı. Onun birbirinden duygusal, melodramatik, dahası yapay olan yetmiş beş piyesi tiyatroların üzerine salgın hastalık gibi yürüyordu.</p>

  <p class="normal">Ama Karl, bu çenesi düşük ihtiyarın piyeslerini bile sabırla izliyor ve gösteriden sonra Hippel’in izbesinde Sophokles’i, seyircinin gözdesi olan Raupah’dan korumak zorunda kalıyordu...</p>

  <p class="normal">Marx’ın yaşıtı ve Bauer Kulübü’nün üyesi olan Althaus buna karşı çıkıyordu.</p>

  <p class="normal">“Bu sorunun tartışılması bile anlamsız,” diyordu ciddi ciddi, çıkık adem elmalı ve sivilceli boynunu uzatarak. “Sophokles, Raupah ve özellikle Shakespeare, eskimeyen doğruları, ahlâkı ve değer yargılarını aynı derecede iyi yorumluyorlar. Ancak yaşadıkları ve yazdıkları dönemler arasındaki farklara bağlı olarak da eserleri ve anlatım biçimleri arasında farklılıklar var. Raupah’ın Rusya hayatını anlatan yeni piyesini izlediniz mi? Müthiş Kuzeyli kızlar, mujikler, bogatir-bolyarlar.<sup class="calibre5"><a href="../Text/ates1_split_060.html#footnote-647-43" id="footnote-647-43-backlink">[43]</a></sup> Sanki bu bir oyun değil de çağın ta kendisiydi.”</p>

  <p class="normal">Marx, sinirden deli oluyordu. Deneyimlerinden, Althaus’un bir erkek hindi kadar ısrarcı ve kendini beğenmiş olduğunu biliyordu. Zaten kendisi de bir hindiye benziyordu.</p>

  <p class="normal">“Onu döveceğim,” diye fısıldıyordu Karl, Bauer’e.</p>

  <p class="normal">Rutenberg ve Köppen’le birlikte Karl hiçbir ‘Faust’ oyununu kaçırmıyordu. Artık tamamını ezberlemişti.</p>

  <p class="normal">Üniversite gençliğini ve saraylıları kraliyet tiyatrosuna çeken, sadece Goethe’nin yüce fikirleri değildi; bunda, muhteşem Charlotte von Hagen ve kızlarının oyunculuğunun da bir o kadar rolü vardı. Karl, zarif Charlotte’ı, Goethe’nin kahramanı Margarite’den farksız görüyordu. Jenny’ye karşı duyduğu derin aşk Karl’ı, hayranlarından ve başarılarından şımarmış bu aktristle nişanlısı arasında benzerlikler aramaya yöneltiyordu. “Aynı hayret dolu gözler, Olimpos tanrıçalarının alnına benzeyen aynı alınlar”, diye kendi kendini inandırmaya çalışıp Charlotte’ı deli gibi alkışlıyordu. Bu da Rutenberg’in kulak zarlarını patlatmak üzereydi.</p>

  <p class="normal">“Sen hiçbir şeyi tadında bırakmıyorsun. Senin kinini üzerime çekmeyi hiç istemem,” diyordu Adolf, ellerini kulaklarından indirerek. Kulaklarını ancak tozlu, kırmızı kadife perde tamamen inip seyirciler büfeye doğru bira ve buterbrot için koştuklarında açıyordu. Margarite’in akli dengesini yitirdiği sahneden önce salon ve localarda oturan bayanların büyük bir kısmı tiyatroyu terk ediyordu. Bu bayanlar, görgü kurallarını biliyorlardı ve masum ve ahlâklı olduklarını vurgulamak için de bu sahnede tiyatroyu terk ediyorlardı.</p>

  <p class="normal">“Oh, Bay Schwarz, senin bıraktığın öğütler Prusya’da hâkim!” diye bağırdı Karl, Adolf ona “kaçışın”, Margarite’in kötü yola düşüşü yüzünden yapılan hesaplaşma sahnesinin “ahlâksızlığı”ndan dolayı olduğunu söyleyince.</p>

  <p class="normal">Henriette Zontag da Doktor Kulübü’ndeki genç üyelerin sempatilerini kazanmıştı. Henriette Zontag’ın konserine gidebilmek için bu gençler hiç tereddüt etmeden saatlerini veya Heander’in “Kilise Tarihi” kitabını rehinciye verir; kar kış, yağmur çamur demeden sabahtan akşama kadar bilet kuyruklarında dikilir ve hiçbiri ellerine ve boğazına acımadan hayranlıklarını, minnettarlıklarını “belirtir”di. Şişman, makarna gibi pörsümüş ve solgun İtalyan Katalini’yi, Berlinli gençlerin gözdesi bu güzele tercih edenin başı ciddi bir şekilde belaya girer! Bu konudaki bir tartışma, ancak düelloyla biter.</p>

  <p class="normal">Paganini’nin kemanı her tür tartışmanın dışındaydı. Bu sihirli yaydan çıkan sesler Karl’ı büyülüyor, mest ediyordu.</p>

  <p class="normal">Konser uzun süre önce bitmiş, konser salonunun ağır meşe kapıları kapanmıştı. Bruno Bauer, Hippel’in izbasında, bir köşede vazgeçemediği kraytzını oynuyordu. Rutenberg, ikinci şarap şişesinin dibini bulmak üzereydi. Köppen sigara dumanları altında Hintçe deyimler ezberliyor, Althaus günün dram yazarlarını yüceltiyor, Karl ise hâlâ müzik seslerinin etkisi altında ve karşısında uzun saçlı, bitkin Paganini’yi görüyordu. Paganini’nin kemanı, Karl’daki şair ruhunu uyandırıyordu. Mısralar, delikanlıyı çağırıyordu yine...</p>

  <p class="normal">Sonbahar bitmek üzereydi. Karl’ın Berlin’deki ilk yılı dolmuştu. Tarihlerde özel bir güç saklıdır. Karl, geçen bir yıllık zamanı düşünüyordu. On iki aydan fazla bir süredir Jenny’yi görmüyor, babasının ellerini okşamıyor, annesinin kin gütmeyen dırdırlarını dinlemiyor, küçük kız kardeşleriyle saklambaç oynamıyor, hasta kardeşine oyuncaklar yapmıyordu. Ne yapmıştı bu zaman içerisinde? Bu zamanı boşuna harcayıp kaybetmemiş miydi?</p>

  <p class="normal">Gündüzleri ne Trier’e yazmaya ne de kendisiyle hesaplaşmaya zamanı vardı. Berlin’de geceler öyle sessizdi ki... Karl, yarının zirvesinden düne bakıyordu. Zafer kazanmış bir başkomutan gibi savaş alanında dolaşıyordu. Evet, bu bir yıl onun için hiç bitmeyen savaş gibiydi. Kendisiyle yaptığı konuşmalarını hangi adrese göndersindi? Kime günah çıkartsındı? Onu kim anlayabilirdi? Dağınık düşüncelerinin bir şekle ihtiyaçı vardı. Düşünce, dile gelmek istiyordu...</p>

  <p class="normal">Babası... Karl, çocukluğundan beri onunla ilişkilerinde hep dürüst olmuştu. Belki de o yüzden, Heinrich, oğlunun olağanüstü yetenekli olduğunu anlayıp ondan çok şeyler beklemeye başlamıştı. Karl için babası her zaman bir sırdaş, bir dost olmuştu. Yazdığı mektuba başlayabilmesine de, her şeyden önce, babasına duyduğu sevgi ve minnettarlık yardımcı oluyordu. Karl kendisiyle konuşuyordu. Yalnızlık, düşünceler ve Jenny’ye duyduğu özlem içerisinde geçirilen bir yılda uzun uzun düşünülmüş, kurulmuş olan bu uzun monoloğu mekanik bir şekilde kaydediyordu.</p>

  <p class="normal">“... Hayatta öyle anlar vardır ki yaşananlar sanki sınır taşlarıyla belirlenir. Bu sınır, aynı anda yeni bir yolun da işaretidir. Böyle bir geçiş anında, biz, gerçek konumumuzun bilincine varmak için, düşüncenin geniş perspektifiyle, geçmişi ve şu anı gözden geçirme ihtiyacı duyarız. Hatta dünya tarihi bile geçmişine ve çevresine bu tür bakışlar fırlatma ihtiyacı duyabilir. Bu da, sanki tarihin gerilediği ve durakladığı izlenimi verir. Oysa o sadece koltuğuna yaslanıyor ve kendisini daha iyi anlamaya çalışıyor. Etkinliğini, yani zihnin etkinliğini incelemeye çalışıyor. İnsan böyle anlarda lirik havalara girer. Çünkü metamorfoz, bir kuğu şarkısının parçasıdır; muhteşem bir eserin uvertürüdür. Bu muhteşem eser ise henüz belli belirsiz ama parlak renklerle doğuyor. Ama biz, yine de yaşanmış şeylerin anıtını zevkle dikmek isteriz. Faaliyet alanında kaybedileni duygu alanında kazanabilmek için dikeriz o anıtı. Bu anıt, anne ve babamızın kalbinden daha kutsal bir yer bulabilir mi ki kendisine? Çünkü bu kalp, bizim varoluşumuzun en büyük nedenlerinden biridir. Çünkü bu kalp, en merhametli yargıçtır. O, bizim ideallerimizin en can alıcı merkezlerini ısıtan bir aşk güneşidir. Hatalarımızı affedip kabullenmeyi kim daha iyi başarabilir? Yaptığımız tatsız şeyleri, yargılanmayı hak eden o şeyleri yapmak zorunda kalışımızı kim daha iyi anlayabilir ki? Tesadüflerin bize sunduğu tatsız görüntülerden, ruhlarımızın yanlış yollara sapmasından sonra bizi anlamaya çalışıp mantıksız olmakla bile suçlamadılar.</p>

  <p class="normal">“Burada geçirdiğim bir yılın sonunda olayları gözden geçiriyor ve böylece de senin bana Ems’ten yazdığın çok çok değerli mektubunu yanıtlıyorum. İzin verirsen bulunduğum duruma kendi yaşam felsefemle bakmak istiyorum. Hayata bakış açımı çok yönlü incelemek istiyorum. Bilgi alanında, sanat alanında, özel sorunlar alanında...”</p>

  <p class="normal">Karl, Jenny’ye duyduğu aşkı anlatıyordu. Karl’ı tamamen doyuran o ateşli aşk. Yaklaşık bir yıl önce Jenny’ye gönderdiği şiirlerin artık ne Jenny’ye, ne de övgülere lâyık olduğuna inanıyordu. Karl öylesine çok olgunlaşmıştı ki, zaman ve engellerden korkmayan acımasız gençliğiyle dünkü Karl’ı uzaklara atıp onunla alay ediyordu.</p>

  <p class="normal">Her şey değişiyordu. Karl da değişiyordu. Zeki ve kendisine karşı acımasızdı. Hiç korkmadan geçmişi terk edip duygu ve düşüncelerini yargılıyor ve onları geçen günlerle birlikte gömmeyi başarabiliyordu.</p>

  <p class="normal">“Benim sanatım esinti gibi hissedilemez ve bulutsuz bir dünya gibi gerçek dışı ve amaçsızdı,” kararına varıp Jenny için yazdığı üç cilt dolusu şiiri eleştirinin ateşinde yakıyordu.</p>

  <p class="normal">“Gerçek olan her şey yok oluyor,” diye yazıyordu geniş kaşlarını acımasızca çatarak. “Sınırlar kayboluyor, gelecekle bağlantı kopuyor. Her şey duygusal, gerçeklerin ve olması gerekenlerin tam tersi. Şiirsel neşe yerine, retorik refleksler. Galiba sadece duygu ve amaçların sıcaklığı yükseliyor. Benim eserlerimin karakteristik özellikleri işte böyle. Sınır tanımayan amaçların büyüklüğü değişik şekillerde kendisini ifade ederek şiirin yerine belirsizliği geçiriyor...”</p>

  <p class="normal">Karl mektuptan koparak dikkatini başka bir şeye verdi. Masanın üzerine de saçarak, uzun süredir kurumayan harflerin üzerine kumluktan kum ekiyordu. Edgar Westphalen’i hatırladı. Edgar’ın, şiirlerini dikkatlice eleştirmesi karşısında nasıl alınıp sıkıldığına şaşıyordu.</p>

  <p class="normal">“O sonuca kendin varman, kendin anlaman gerekiyor. İçini kendi cerrah bıçağınla açman gerekiyor.”</p>

  <p class="normal">Şehir saati, geceyarısından sonra iki olduğu haberini veriyor. Saatin vuruşları koridorda terliklerin çıkardığı ayak seslerine benziyor. Karl geçen bir yılı gözden geçirmeye henüz başlamıştı. Zaman ve düşüncelerin tozu olarak nitelendirdiği şeye, daha henüz dokunmuştu. Ve yine kendisini acımasızca eleştirmeye başladı. Skolastik bilgiler ve dogmalarla korunan sırra doğru bir isyancının hırsıyla gidiyormuş gibi yazıyordu. Karl babasından bir hukuk uzmanı gibi fikrini soruyordu. Onu, Gans’ın prensiplerine doğru çekmeye çalışıyordu. Gans, Savigny’nin donmuş şeması karşısında bu prensipleri korumaya çalışıyor. Babasına, okuduğu kitapları, üzerinde durduğu düşünceleri, Hegel’i, onunla savaşını ve karşısında yenilişini anlatıyordu mektubunda. Saat sabahın dördüydü. Mum artık bitmek üzereydi. Karl’ın gözleri yorulmuştu. Zaten okunaksız olan yazısı da kendi kendinin karikatürüydü. Lekeler, çengeller ve çizgiler sözcüklere enine ve boyuna yerleşmişlerdi. Fırtınanın söküp attığı ağaçlar gibiydiler.</p>

  <p class="normal">“Benim sevgili, bir tanecik Jenny’me selamlar.”</p>

  <p class="normal">Karl’ın tekrar tekrar düşünerek yazdığı mektubu babasına gönderdiği günlerde, Trier’de, Brückengasse’deki evde onun hakkında konuşuluyordu.</p>

  <p class="normal">Hastalanıp zayıflamış olan Heinrich Marx, divandan kalkamıyordu; Henriette elişi sepetiyle saatlerce kocasının yanında oturuyordu. Aynı anda yan odada, Sophie’nin özenli bakımına rağmen küçük Eduard yavaş yavaş ölüyordu. Ölüm, eve sinsice girmişti, oraya yerleşmişti ve gitmiyordu. Eduard sorulara hiç cevap vermiyor, uzun uzun önüne bakıyordu. Çocuksuluğunu kaybetmiş yorgun bakışlarında derin bir hüzün gizlenmişti.</p>

  <p class="normal">“Ölmekten korkuyorum. Nasıl ölünüyor acaba?” diye soruyordu. Cılız küçük vücudunun her noktası titriyordu. Bu sorularını annesine soruyordu. Henriette de cevap olarak Eduard’ın her zaman soğuk olan ellerini öpücükler ve gözyaşlarına boğuyordu. Sonra da bir şeyler söylemeye çalışıyordu. Ölümün gelmesine izin vermeyeceklerini, yakında kışın ve onunla birlikte tüm hastalıkların gideceğini anlatıyordu.</p>

  <p class="normal">“Tüm insanlar büyürken önce hastalanırlar. Ama büyükler de hasta olabilirler. Mesela babamız. Hastalıktan sonra insan daha dayanıklı olur,” diyordu Sophie ve gözyaşlarını gizleyebilmek için yüzünü yana çeviriyordu.</p>

  <p class="normal">Brückengasse’deki ev acı içerisindeydi. Eduard, akşamları, ateşler içinde terleyip uyuyunca Heinrich ve karısı, en sevdikleri konuya; onların tek sevinçleri olan sevgili Karl’a dönüyorlardı.</p>

  <p class="normal">“Çocuk nasıl bir kariyer yapacak acaba?” diye merak ediyordu anne.</p>

  <p class="normal">“Sevgili Handzi, aslında bu o kadar da önemli değil. İnşallah kendi yetenekleri doğrultusunda bir şeyler seçer. O öylesine yetenekli, öylesine erken olgunlaşmış ki, her alanda zirveye ulaşabilir. Bu alan, ister akademik kariyer olsun, ister hukuk, isterse de felsefe.”</p>

  <p class="normal">“Onun uslanmaz, asla doymayan ruhu, beni daha çocukluğunda korkutmuştur.”</p>

  <p class="normal">“Aile babası olunca akıllanıp kendisini yenebileceğine inanıyorum. Dünyanın en mutlu insanları arasında hüzün ve kaygıları yaşamayan var mı ki? Karl fırtınalar karşısında kendine hâkim olmayı başaracak, şerefini ve neşesini koruyabilecektir.”</p>

  <p class="normal">“Sevgili oğlumuzun profesör olduğunu görmek isterdim. Tabii ki profesör olmak eğer onun saygın ama yoksul olmayan bir hayat sürdürmesini sağlayacaksa. Eğer Karl hedefine bir an önce ulaşırsa bizim yükümüz de hafifleyecektir. Sık sık onun için endişeleniyorum. Kendi yaşıtlarına çok az benziyor maalesef. Kitaplar arasında çok kalıyor ve giderek içine kapanıyor. Tıpkı bazılarının birayla içe kapandıkları gibi. Tüm çocuklarımızın arasında en dağınık olanı. Odasını normal bir düzen içerisinde tutmayı ona öğretemedim. Sen de paraya saygı duymasını öğretemedin. Ahlâklı insanlar parayı maalesef pek kolay kazanmıyorlar. Düşünüyorum da, eğlence düşkünü, savurgan biri olmamasına rağmen yılda yedi yüz taler harcıyor. Nasıl böyle olmasın ki? Her hafta yeni sistemler kuruyor ve büyük çabalarla kurduğu eskilerini yıkıyor!” diye kızıyordu Henriette.</p>

  <p class="normal">“Evet, maalesef!” diye onayladı kocası. “O, hesapların ve düzenin küçük, aptalca şeyler olduğundan emin ve onların ancak burjuvalara ve şımarıklara lâyık olduğuna inanıyor. Onu hesap konusunda herkes kandırabilir. İyi tanıdıklar edinip eğleneceği yerde bizim çalışkan Karl, geceler boyu uykusuz kalıp ciddi çalışmalarla ruhunu ve bedenini yoruyor. Gençliğini niye keyifli geçirmesin ki? Tüm eğlencelerden vazgeçip kendisini soyut, derin çalışmalara veriyor. Ama bugün yarattıklarını yarın yıkıyor ve sonuçta hem kendi buluşlarını yok etmiş oluyor, hem de başkalarını kabul etmiyor. Sonunda vücut cılızlaşıp ruh kargaşaya kapılacaktır. Bu arada alçak insancıklar ise hiç engelsiz ileri doğru sürünecekler. Bazen bu insancıklar hedeflerine daha kestirmeden, en azından daha rahat ulaşıyorlar. Gençliklerinin sevinçlerini önemsemeyenler ise bilginin gölgesine ulaşabilmek için sağlıklarını mahvediyorlar. Oysa bu gölgeye bir saatte de ulaşabilirler; eğer bu konuda etkili insanlarla birlikte olurlarsa. Üstelik bundan da zevk alabilirler. Yani insanlarla birlikte olmaktan!”</p>

  <p class="normal">“İşin kötüsü bu konuda Jenny nişanlısından çok farklı değil,” diye ekliyor Henriette. “O da yüce fikirlerden öylesine etkilenip kendisini kaptırmış ki! Bir kadın için fazla okumuş. Oysa kalbi çok duyarlı. Bir de bu karşılıklı aşk. Onlar, ikisi de papazın karşısına çıkacak çiftlerin birbirlerini sevmesi gerektiğinden çok daha farklı seviyorlar birbirlerini sanki... Ah Heinrich, ben unuttum ama sen herhalde hatırlıyorsun, adada kalan iki çocuğun hüzünlü hikâyesini. Kız son bölümde sulara gömülüyor. Öylesine etkileyici bir roman ki...”</p>

  <p class="normal">Heinrich’in kızgınlığı çoktan geçmişti. O yine Karl’ını büyük bir sevgiyle düşünüyordu.</p>

  <p class="normal">“‘Pauel ve Virginie’. Haklısın sevgili Handzi. Bir zamanlar yaramaz Eros bize de tatsız şakalar yapmıyor muydu sanki?”</p>

  <p class="normal">“O zamandan beri öyle çok zaman geçti ki!” cevabını verdi Henriette, gözleri minnettarlıkla parlıyordu.</p>

  <p class="normal">“Ama ben seni hâlâ öylesine çok seviyorum ki,” diyen Heinrich karısının elini öptü.</p>

  <p class="normal">Günler geçiyordu. Karl yazmıyordu. Bir uzun kasım gecesinde, hukuk danışmanı, karısına mektup yazdırttı oğlu için.</p>

  <p class="normal">“Sert olmak istiyorum,” dedi Heinrich dakika başı öksürerek, “Karl’ı sorularıma artık cevap vermesi için zorlamak istiyorum. O hiçbir zaman sorularıma ciddi cevaplar vermiyor. Her ne olursa olsun, biz onun yanındayız. Üstelik kader de onu ölçüsüz bir şekilde şımartmaya devam ediyor. Okumak onun için çok kolay bir şey. Kim beklerdi Westphalenler’in bizim çocukların aşkını iyi karşılayacaklarını. En sonunda Karl’ın da istediği gibi Jenny ona yazdı. Geleceğini düşünmesi için ciddi imkânları oldu, ama o bilimin uçurumlarına dalmaya, fikirlerini sürekli değiştirmeye, var olmayan hayallerle savaşmaya ve en zor yolları seçmeye devam ediyor. Ona gerekli olan insanlardan kaçıyor, referanslarından yararlanmak istemiyor, geleceğini düşünmüyor, ihtiyar anne babasını ve nişanlısını üzmekten çekinmiyor. Üstelik böyle bir nişanlısı varken!”</p>

  <p class="normal">Henriette, diviti yumuşak bir bezle temizledi, gözlüklerini taktı ve yazmaya koyuldu.</p>

  <p class="normal">“Bir. Doğanın hiç kuşkusuz olağanüstü yetenekler verdiği genç adamın görevleri nelerdir?” diye dikte ediyordu Heinrich, pütürlü hasta bir sesle, öksürüp nefes almak için sık sık durarak:</p>

  <p class="normal">“a) Eğer, kendisinin de söylediği gibi, ki bunun böyle olduğuna inanıyorum, babasına saygı duyuyor ve annesine tapıyorsa;</p>

  <p class="normal">“b) Eğer o, yaşını ve bulunduğu durumu göz önüne almadan kaderini dünyanın en asil kızıyla birleştirmişse ve;</p>

  <p class="normal">“c) Bununla saygıdeğer bir aileyi bu ilişkiyi kabul etmek zorunda bıraktıysa. Onlar da bu ilişkiyi, sevgili kızları için her ne kadar tehlikeler ve kötü gelecek vaat ediyor olsa da, kabul etmişlerdir.</p>

  <p class="normal">“Annen ve babanın senin davranışlarının ve yaşam tarzının onlara sevinç getirmesini istemeye belirli ölçülerde hakları var mı? En kötü ihtimalle, hüzünlü dakikalardan kurtulmak için birkaç sevinçli an istemeye hakları var mı?</p>

  <p class="normal">“Doğanın sana sunduğu yetenekler onlara ne verdi?</p>

  <p class="normal">“a) Evet, eğer bir genç adam ailesine gerçekten mutluluk vermek istiyorsa, kendisine öyle bir hedef koymalı; özellikle ailenin tüm ümitlerinin kendisine bağlandığını biliyorsa.</p>

  <p class="normal">“b) Evet, onun belki de yaşına uygun olmayan ama kutsal bir yük taşıdığı üzerine düşünmesi gerekiyor. Bir kızın mutluluğu için kendisini feda etmesi gerekiyor. Bu kızın sahip olduğu olağanüstü değerleri, toplum içinde sahip olduğu konumu düşünmesi gerekiyor. O da büyük bir fedâkarlık yaptı, kendisinden daha genç biriyle kaderini birleştirerek parlak durumunu ve iyi geleceğini daha şüpheli ve daha bulanık bir gelecekle değiştirdi. Burada ona gelecek sağlamakla ilgili basit ve pratik bir problem var. Bu kız, dumanlı bir odada tüten bir lamba ve yanında delirmiş bir bilimadamı değil, kendisine lâyık bir geleceği hak ediyor.</p>

  <p class="normal">“c) Evet, Karl’ın büyük suçunu affettirmesi gerekiyor. Kızın saygıdeğer ailesi ilişkiyi kabul ederek birçok ümitlerini de feda etmiştir. Kızları çok değerli. Binlerce aile böyle bir durumda bu ilişkiyi onaylamazdı. Bazen, karamsar anlarında senin kendi baban bile, onların aşkınızı kabul ettiklerine üzülüyor. Çünkü ben bu kızı öz kızım gibi seviyorum. Bu meleğin mutlu olmasını bütün içtenliğimle istiyorum. Ama mutlu olabileceği konusunda çok şüpheliyim.</p>

  <p class="normal">“Tüm bu görevler hep birlikte öylesine sağlam bir düğüm oluşturmuşlar ki, tüm kötü ruhları, yanılgıları yok edebilir, tüm kusurları dengeleyip yeni ve daha iyi amaçlar edinmeyi sağlar. Bu düğüm sayesinde, çılgın üniversite öğrencisi, saygıdeğer bir insan formuna girecek; reddedilen dehadan, etkin düşünür; bulanık kafalı üniversite öğrencilerinin bulanık kafalı liderinden toplumsal insan; gururlu yılanbalığı gibi kıvranmak zorunda kalmayan ama yeterince pratik fikirleri ve taktiği olan bir insan oluşacak. O, anlamalı ki, sadece saygıdeğer insanlarla birlikte olduğu sürece dünyanın karşısına en iyi ve en uygun tarafıyla çıkabilme yeteneğini ortaya koyabilecektir. Doğa ananın kendisine hesapsızca verdiği yetenekleri pratiğe uygulayabilmek için bir an önce çevresinin sevgi ve saygısını kazanması gerekiyor...”</p>

  <p class="normal">Divit uzun süre kâğıdın üzerinde gıcırdadı. Mektup bitmek üzereydi. Heinrich Marx, son derece yorgun, yastığına yaslandı. Dış kapı açılıp kapandı. Bu Sophie’ydi. Postaneden dönmüştü. Ilık sonbahar yağmurunun ıslattığı pelerinini ve kapşonunu bir kenara atarak babasının odasına koştu. Elinde uzun süredir bekledikleri, Berlin mühürlü, gri, kalın bir zarf vardı; zarfın üzerindeki adres artık iyi tanıdıkları o küçük, yamuk elyazısıyla yazılmıştı.</p>

  <p class="normal">“Karl’dan mektup, hem de ne mektup; bir cilt!” diye fısıldadı, gülümsedi ve kapıyı arkasından sessizce kapattı. Gürültünün Eduard’ın uykusunu kaçırmasını önlemek için Marxlar’ın evinde altı aydır yüksek sesle konuşulmuyor, kahkaha atılmıyordu.</p>

  <p class="normal">Anne sabırsızlıkla elini uzattı. Mektubu Heinrich’e verdi. Hukuk danışmanı okumaya daldı. Henriette ve Sophie sessizce odadan çıktılar.</p>

  <p class="normal">Sophie, Jenny’i çağırması için kız kardeşini Roma sokağına gönderdi. Akşam yemeği için masayı daha hazırlamamışlardı ki Jenny geldi. Solgun yanakları pembeleşmişti. Çok heyecanlıydı ve Sophie’nin açıklamalarını beklemeden Heinrich Marx’ın odasına geçti. Her zamanki gibi, ihtiyar, onu bir baba şefkatiyle karşıladı, elinden tutup onu kilimle kaplı büyük divanın üzerine oturttu.</p>

  <p class="normal">“Meleğim, o sizin mektubunuzu almış ve onu on iki kez okuyarak her defasında yeni güzellikler bulmuş. Ben onu anlıyorum.”</p>

  <p class="normal">Jenny muma doğru eğilerek ona verilen mektubu okumaya başladı. Mektupta onun için bir not vardı.</p>

  <p class="normal">“Trier’e gelmek için izin istiyor,” dedi Jenny, tereddütle.</p>

  <p class="normal">Ama Heinrich Marx karamsardı.</p>

  <p class="normal">“İşte,” dedi endişeli bir ifadeyle, “işte benim oğlumun tüm kusurlarını yansıtan bir mektup. Bağlantısız, taşkın çalışmalar, anlamsızca, bir bilimden başka bir bilime atlamak, tüten lambanın yanında sonsuz düşünceler inşa etmek ve yıkmak. Yeteneklerini heba etmek, korkunç yaratıklar doğuran uykusuz geceler. Biz, akıllıca yazışmanın verdiği masum sevinçten mahrum ediliyoruz. Eğer bugün kurulan yeni bir arkadaşlığın haberini alırsak hemen sonrasında bu arkadaşlığın sonsuza dek yok olduğunu görüyoruz. Bize rapsodik bir şekilde henüz yaptıklarını, düşündüklerini, tasarladıklarını sıralıyor ve hemen sonra sanki her şey kötü bir büyüymüş gibi belirsizleşiyor. Söylentilere göre Berlin’de kolera salgını varmış. Annesi ve ben, sürekli endişe içerisindeyken, Karl, en önemli şeyi bana söylemeyerek idealizmin en büyük yanlışlığının gerçeğin gerekli olana karşı koyması olduğunu ispat ediyor. Onun yazdıkları her zamanki gibi çok mantıklı ama bu tehlikeli, çıkmaz bir sokak. O, yeni şeytanların izinden yürüyor. Bunalımlar geçiriyor, yaşamdan kopuyor, geleceği ve kariyeri için hiçbir şey yapmıyor.”</p>

  <p class="normal">Öksürük krizi ihtiyarın konuşmasını engelledi. Jenny ona bir bardak su ve ilacından birkaç ölçek verdi.</p>

  <p class="normal">“Oh Jennyhen, size öylesine çok ümit bağlıyorum ki! Siz Karl’ın şerefli bir koca ve iyi bir aile babası olmasını bir anne ve babadan daha iyi sağlayabilirsiniz,” diye devam etti Heinrich, zor duyulan sesiyle. Öksürük onu engelliyordu:</p>

  <p class="normal">“Ben artık Karl’le absürd düşünceler konusunda yarışamam. Orada Karl tıpkı genç bir Tanrı gibi, ama gündelik hayat biliminde savunmasız bir çocuk o ve onun geleceğini, yani sizin geleceğinizi, bulutsuz görmüyorum...”</p>

  <p class="normal">Ama Jenny artık ihtiyarın yakınmalarını dinlemiyordu.</p>

  <p class="normal">Büyük bir zevkle ve iştahla genç üniversitelinin mektubunun sayfalarını satır satır içine çekiyordu. Yüzü kâh sakinleşiyor, kâh sararıyor ve mektuba eğilmiş gözleri hayret, zevk ve sevinçten parlıyordu.</p>

  <p class="normal">“Bu, büyük bir beynin ve büyük bir insan yüreğinin itiraflarıdır. Ben Karl’le gurur duyuyorum,” dedi kesin bir ifadeyle.</p>
</body>
</html>
