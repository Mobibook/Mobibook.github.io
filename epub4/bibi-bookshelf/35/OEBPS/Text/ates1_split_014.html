<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_11">DÖRDÜNCÜ BÖLÜM<br class="chapter"/>
  ARAYIŞLAR</h2>

  <p class="normal">1</p>

  <p class="normal">İnsan, doğup büyüdüğü yerlerle yeniden karşılaşınca, garip duygular hissedebilir. Bunlar genellikle, kalp çarpıntılarıyla, neşe ve umutla dolu hislerdir ama yanı sıra bilinmeyen şeylere karşı sabırsızlıkla karışık bir tereddüt duyulur. Karl, Trier’e yaklaşırken hüzünlü ve gergindi. Bir buçuk yıldır gelmediği şehre, dünyada en çok sevdiği iki insan olan Jenny ile babasının onu beklediği şehre, bu tür duygularla geleceğini hiç tahmin etmemişti. Annesinin gönderdiği kısa mektupta ne kadar çok endişe vardı. Mektup leke içerisinde kalmıştı okunmaktan. Her zaman çok yazan ve çok konuşan Henriette, bu prensiplerine bağlı kalmamıştı. İyi yürekli baba iki aydan fazla bir süredir yataktan hiç kalkamıyordu. Öksürük azalıyor ama başka bir illet onu mezara doğru sürüklüyordu. Heinrich zayıf ve sinirliydi. Çok kötü durumdaydı. Yavaş yavaş ölüyordu.</p>

  <p class="normal">Ölüm, Karl’ın karşısına ilk defa bu yıl, tüm kaçınılmazlığı ve korkunçluğuyla çıktı. Heinrich Marx, heyecan ve sevinçle oğlunu posta durağında beklemeyecek, Karl eve vardığı ilk gece babasının kadife terliklerinin çıkardığı sesi duyamayacak, babası odasına gelip horozlar ötene kadar en önemli şeyleri, “en içten” biçimde konuşamayacaklardı.</p>

  <p class="normal">Bu gece sohbetleri, Karl’ın hayatındaki en güzel şeydi. Ama Heinrich Marx artık kalkamıyordu. Korkunç derecede yorgundu. Yanaklarındaki sarılık, ölümün ve yok oluşun rengiydi. Gözlerinin feri sönmüştü ve kurumuş sarkık dudakları, kül rengi bir yaprak gibi yüzünde yatıyordu.</p>

  <p class="normal">Anne, oğlunu evin eşiğinde, yas giysileri içinde karşıladı. Niye giymişti bu ölüm simgelerini? Yoksa babası artık ölmüş müydü?.. Karl titredi. Hayır, yas küçük Eduard içindi. Karl yokken, kışın ölmüştü. Ölüm, hukuk danışmanının evine iyice yerleşmişti.</p>

  <p class="normal">“Ah, yavrum,” diye ağlıyordu Henriette. “Eğer Tanrı, babanı alırsa kimbilir neler gelecek başımıza.”</p>

  <p class="normal">Karl, annesini gördüğünde onun ihtiyarlığı karşısında üzülmüş, ona acımış ama bu sözleri karşısında da çok kızmıştı. “Ne kadar yersiz ve kaba konuşuyor,” diye düşünüp içeri girdi.</p>

  <p class="normal">Ağzından kötü bir alay sözcüğü kaçırmamak için kendisini zor tutarak Henriette’in pörsümüş yorgun yanağını soğuk bir şekilde öpüp sessizce babasının yanına gitti.</p>

  <p class="normal">Jenny divanın köşesinde oturuyordu. Karl’ı gördüğünde, sevinci heyecan ve acıyla birleşti. O kocaman, muhteşem, kestane renkli gözleri yaşardı.</p>

  <p class="normal">Karl, nişanlısına doğru koştu, dudaklarını, alnını, yanaklarını onun ellerine değdirdi! Ama, babasının uzaklardan geliyormuşcasına zor duyulan kısık sesi, bu sahneyi kesti. Odanın yarı karanlık ve boğucu bir havası vardı. İlaç kokuları, vücudun buharları, havalandırılmamış örtü kokularıyla dolu olan bu karanlık, Karl’ın başını döndürdü. Babasının yastığının yanına diz çöktü ve onu gördüğünde korkudan çığlık atmamak için kendisini zor tutarak hızlı hızlı Berlin’de ve yolda gelirken edindiği izlenimleri anlattı. Baba, umursamazca dinliyordu. Bu umursamazlığı, ona öyle yabancı bir şeydi ki Karl susunca, hasta, hastalığını anlatmaya ve doktorlardan şikayet etmeye başladı:</p>

  <p class="normal">“Beni tedavi etmiyorlar. Bu zavallı eskulapçılar bana gücümü geri veremiyorlar.”</p>

  <p class="normal">Ama Henriette doktorun geldiğini söyleyince, Heinrich canlandı ve sabırsızca onun gelmesini istedi. Doktor, onun eski arkadaşlarından biriydi. Hasta umut taşıyor, yaşamak istiyordu. Ama tüm yaşam kaynakları tükenmiş durumdaydı ve vücudu, hastalık tarafından çürük bir ağaç gibi kemirilmişti.</p>

  <p class="normal">Karl merdivende, Jenny ve Sophie’nin yanında, doktorun muayeneyi bitirmesini bekliyordu. Karar çoktan okunmuş da olsa, ölümden başka beklenecek hiçbir şey olmasa da bekliyorlardı.</p>

  <p class="normal">“Ölüm korkunç,” dedi Jenny, “onun kaçınılmazlığını bildiğimiz zaman. Her birimiz her an ölebiliriz. Geleceğin karşısında hepimiz körüz. Ama zavallı baba iki aydan fazla bir süredir mahkûm. Bizim için bu korkunç bir şey. Tıpkı ölüme mahkûm edilmiş birine, kaçması için yardım edememek, cellatlardan, hiç olmazsa bir erteleme dilenememek gibi bir şey. Dünyada hiç istemediğim şey, tedavisi olmayan bir hastalık yüzünden ölmek. Mesela kanserden. Kaderin yüzüne çaresizce bakarak ölüm saatini beklemek tam bir işkence! Bizi hazırlıksız yakalaması daha iyi.”</p>

  <p class="normal">Doktor çıkıp arkasındaki kapıyı usulca kapattı. Ona bir şey sormaya gerek yoktu. Doktorun yüz ifadesi, cenazelerde takınılan o garip yüz ifadelerinin aynısıydı.</p>

  <p class="normal">“Bilim güçsüz. Benim zavallı dostum bir haftadan fazla yaşayamayacak. Her şey Tanrının ellerinde,” diye fısıldıyordu etrafını sarmış hasta ailesine.</p>

  <p class="normal">Karl, bir tek sözcük bile söylemeden ikinci kata çıkıp Eduard’ın odasının kapısını açtı. Yatak yerinde yoktu. Annesinin yatak odasında gece lambası yanıyordu. Karl, kendini ağır ağır divanın üzerine bıraktı ve yüzünü elleriyle kapattı. İlk gözyaşları zor akar. Karl, yıllardır ağlamıyordu.</p>

  <p class="normal">Jenny, sessizce peşinden gelmişti. Yanına oturup dikkatle onun isyankâr, sert saçlarını okşadı.</p>

  <p class="normal">Karl gözyaşlarını gizlemeye çalışıyordu. Zayıf biri değildi ve böyle görünmekten çekiniyordu. Ya Jenny onun karaktersiz biri olduğunu, sınavları erkekçe karşılayamadığını düşünürse?</p>

  <p class="normal">“Babam,” dedi başını yana çevirerek, “her zaman benim kalpsiz ve yeterince kibar olmadığımı düşünmüştür. Zavallı, onu ne kadar çok sevdiğimi bilmiyordu!” Karl babası hakkında artık yokmuş gibi konuştuğunu fark etmedi.</p>

  <p class="normal">“Tüm ölümler gibi anne ve babamızın ölümlerini de biz çok bencilce kabulleniyoruz. Engeller ve destekler yıkılıyor, yaşam ovası çıplaklaşıyor. Biz de sanki daha bir ihtiyarlayıp sonsuzluk yolculuğunda ilk oluyoruz. Üstelik bizim hüznümüz biraz garip bir hüzün. Biz, öbür dünyanın varlığına inanmıyoruz. Gelecekte ruhların görüşüp birleşeceğine inanmıyoruz. Biz ‘orada’ hiçbir şeyin olmadığını biliyoruz. Bunu da kabullenmemiz zor oluyor.”</p>

  <p class="normal">Jenny, karşı çıkmadı. Yarı karanlık odada onlar el ele, garip bir şekilde her şeye inat, mutlu, sevgi dolu, geleceklerini saracak mucizeyi bekleyerek uzun uzun oturdular. Ölüm... Onu düşünmüyorlardı.</p>

  <p class="normal">“Babam... acılar içerisinde...” dedi Jenny titrek bir sesle.</p>

  <p class="normal">Evde, o garip, başka hiçbir işe benzemeyen, ölümü karşılama hazırlıklarına başlandı. Kapılar açılıyor, içeri yakınlar ve yabancı insanlar doluşuyordu! İnlemeler ve ağlamalar gittikçe hızlanıyordu...”</p>

  <p class="normal">Heinrich Marx, sessizce, hiçbir şeyin farkında olmadan ölüyordu.</p>

  <p class="normal">Sabah Trier’de hukuk danışmanının öldüğü haberi duyuldu. Küçük kasaba için, “Gazino”nun ziyaretçileri için sıradan bir olay değildi bu.</p>

  <p class="normal">Hava aydınlandığında Brückengasse’deki bahçede beyaz leylak, çiçek açtı. Bu yıl, mayısın özel bir güzelliği, cömertliği ve sıcaklığı vardı.</p>

  <p class="normal">Sophie ve Jenny, yorgun yüzlerle ilk çiçek açan dalları kesip ölünün başucuna koymak için götürdüler. Brückengasse’deki evin kapıları ağzına kadar açıktı.</p>

  <p class="normal">Sokaktaki hayat, içeri girip ölüm hayaletlerini kovmaya çalışıyordu.</p>

  <p class="normal">Evdeki hararetten dolayı, leylağın yaprakları çabucak ısınıyor, yeni tabutun etrafına hâkim olan bu dünyevi karışıklık içerisinde ölüyorlardı.</p>

  <p class="normal">Jenny, artık solmuş olan dallara bakarak,</p>

  <p class="normal">“Ah, bakış açıları zamanla nasıl da değişiyor! Beyaz leylak, bundan böyle, hayal ve sevgi ortamı yaratan bahçeyi değil, bu odayı anımsatacak bana.”</p>

  <p class="normal">Sophie titreyerek yüksek sesle ağlamaya başladı.</p>

  <p class="normal">Akşam, “Gazino”da müzik duyulmuyordu. Satranç ve bilardo oyuncuları yasta olduklarından karşılaşmalardan vazgeçmişlerdi. Emhen her zamankinden daha az çarpıyordu kapıları; tepsisi de her zamanki kışkırtıcılığını kaybetmişti. Tepsisini çenesinin yanında, şapkasının hizasında taşıyordu. Kadehler titriyordu.</p>

  <p class="normal">Bay Schlag bu akşam tek başına geldi. Bıyıkları hüzünlü bir şekilde sarkmıştı.</p>

  <p class="normal">“Hoş geldiniz Bay Doktor Schlag, hoş geldiniz Bay Hukuk Danışmanı...” diye başladı Emhen, her zamanki selamlamasına. Onun hatasını herkes anlayabiliyordu ama bu daha da hüzün vericiydi. Vefat edenin arkadaşları özenle ve ayrıntılı bir şekilde, dul karısının geleceğini, bıraktığı ufak mirası, çeyizsiz kızlarını bekleyen kötü kaderi, kızlarının hiçbirinin koca bulamadığını tartışıyorlardı.</p>

  <p class="normal">“Bu zamanda,” diyen Schlag derin derin nefes aldı on iki kızını hatırlayarak, “kızlara iyi bir gelecek temin etmek çok zor. İlk önce babasının cüzdanını soruyor, sonra kıza bakıyorlar. Bolca drahoması olan namussuz bir kambur, namuslu bir dilberden daha kolay koca bulabilir. Eğer dilberin kendinden başka verecek hiçbir şeyi yoksa.”</p>

  <p class="normal">“Zavallı Heinrich! Son yıllarda kızların geleceği onu öylesine çok düşündürüyordu ki. Bu zamanda aile babası olmak hiç de kolay değil,” diye onayladı ihtiyar Schmalhausen.</p>

  <p class="normal">“Kızlarına olduğu kadar oğullarına da üzülüyordu. Hermann kansızlık çekiyor, uzun süre yaşayamayacaktır. Eduard öldü, Karl ise... Bu çağda yetenekli çocuklara sahip olmaktan daha kaygılandırıcı bir şey yok. Bu çocuğa her zaman endişeyle bakmışımdır. Sonu kötü olacak, daha çocukken her şeyi çok iyi anlıyor ve karşı çıkıyordu.”</p>

  <p class="normal">“Böyleleri devrimci oluyor,” diye söze karıştı şişmanlamış olan Hamacher.</p>

  <p class="normal">Kısa bir süre önce evlenmiş olan Hamacher, töton perçemini kesmiş, kilise sorumluluğu için adaylığını koymuş, her tür imkânıyla kasabalıları, uslu olmak için verdiği kararın kesin olduğuna, delikanlılık çağındaki tüm yanlış fikirleriyle her türlü bağı keseceğine inandırmaya çalışıyordu.</p>

  <p class="normal">“Hayır,” diye gürledi Montini köşeden. “Hayır Hamacher, siz sadece, Karl Marx gibi delikanlıların ortalama bir insan olmadığı konusunda haklısınız. O, ya bilgi yolunda çok yüksek bir zirveye ulaşacak ya da havalı saçmalıklar zırvalayarak ve yüce olan her şeyi reddederek kendisini bitirecek. Ben ona hiçbirini dilemiyorum. Adaletin ve doğruluğun savaşçısı olsun. Çok bilmiş profesörler,” dedi, havalı öğretmene anlamlı bir bakış fırlatarak, “zaten gereğinden çok var. Almanya’da, hayal kırıklığına uğramışların sayısı da daha az değil,” diye tamamladı sözünü Bay Schlag’ı göstererek.</p>

  <p class="normal">“Montini, siz çekilmezsiniz. İhtiyarlığınızda bile on sekiz yaşındakilerin tazeliğine ve ateşliliğine sahipsiniz. Bu da ruh ve zekânızın o zamandan beri hiç ilerlemediğini gösterir,” dedi Wittenbach takma dişlerini çarparak.</p>

  <p class="normal">“Ben size söylüyorum ki, Heinrich Marx, bu duygusal kalpli adam, tam zamanında öldü. Oğlu, babanın ideallerine cevap vermiyor. Bu da arkadaşımız için en büyük darbe olurdu. Karl’da, eleştirinin ve isyanların şeytanı gizlenmiş,” diye devam ediyordu Wittenbach. “Bunu, uzun süre önce, ona tarih ve yüce şaire karşı aşkı öğretirken fark ettim. İnsanın, onun çengellere dönüştürülmüş binlerce çizgiden ibaret yazısına bakması, onun düşünce tarzına girmesi, onun tehlikelere atıldığı konusunda şüphe duymamak için yeterli. Daha bıyığı yeni terlemişti, Jirondenleri eleştirmeye cesaret ettiğinde ve bana kurnazca sorular sorduğunda. Jeremy Bentham’a tamamen aykırı olan bir fikri ortaya atmaya cüret etti. Bunu pek fazla insan yapamaz. Montini’nin tüm falcılıklarına rağmen, eğer bu çocuk iyi bir Prusya memuru veya bilimadamı olmazsa sonu çok kötü olacak. Ben sadece hukuk danışmanı Marx’ın, Tanrılaştırdığı oğlunun akıbetini göremeyeceği için çok mutluyum. Heinrich ümit dolu öldü...” İhtiyar sustu. “Maalesef bizim kahraman Trier’imiz, birkaç yüzyıldır bir tek büyük adam bile çıkaramadı. Zaten genel olarak bizim çağımız pigme çağı. Soruyorum size, nerede günümüzün Friedrich’i, Napoléonlar’ı, Goethe’si? Düşüşün hüzünlü manzarası. Doğrusunu söylemek gerekirse, ben üzülmeden öleceğim arkadaşlar. Ah, zavallı Trier! Ah, eski zamanlar...”</p>

  <p class="ortayazi">***</p>

  <p class="normal">Aradan birkaç gün geçti.</p>

  <p class="normal">Heinrich Marx’ı, tepenin altındaki mezarlığa gömdüler. Brückengasse’nin kapıları yine sıkıca kapandı.</p>

  <p class="normal">Henriette daha küçük bir ev arıyor, noterle uzun pazarlıklar yapıyordu. Bağlarını dolaşıyor, her zamankinden çok daha hararetle iş yapıyordu. Tüm ev işleri ona kalmıştı.</p>

  <p class="normal">Berlin’e geri dönmeye hazırlanan Karl, nişanlısından ayrı kalmamaya çalışıyordu. Nişanlıların nişanı artık gizli tutulmuyordu ve bundan böyle, her şeyi görmeyi bilen dedikoduculara, hiç ayrılmayan âşıklara deliklerinden sessizce bakmak kalıyordu. Kinlenenlerin ve kıskananların dedikodularını engellemek için Sophie, erkek kardeşi ve kız arkadaşı şehir dışı gezilerine çıktıkları zaman onlarla birlikte gidiyordu. Mayıs bitmek üzereydi. Yeni gelen bir İsviçreli, Simenonstrasse’de, küçük bir bahçede bir aile pastanesi açmıştı. Trier bayanları, ahlâk kurallarının orada ciddi bir şekilde yerleştirilmiş olduğunu görünce, kızlarını getirmeye başladılar. Muhteşem bezeler, katmerli “napolyonlar” ve kaymaklı pastalar Jenny ve Sophie’yi aynı şekilde oraya çekiyordu. Karl, burada onlarla birlikte ikindi kahvesini ve purosunu büyük bir zevkle içiyordu.</p>

  <p class="normal">Çok geçmeden pastanenin gerçek işlevini anladı. Jenny’yle birlikte, gördükleriyle eğleniyorlardı. Pratik görüşlü anneler, Simenonstrasse’deki bahçeyi kısa bir süre içerisinde yerel bir evlilik pazarına çevirdiler. Kaymaklı kahve ve tatlı için ödenen para, sadece görüşme ve ‘ticaretin’ yapıldığı yere verilen üstü kapalı bir rüşvetti. Genç veya geçkin koca adayları, buraya dünürler tarafından davet ediliyordu. Onlara önerilen gelin adaylarını inceleyebiliyor, evliliğin getireceği avantajları konuşabiliyorlardı. Bu komik, can sıkıcı ve çirkin bir manzaraydı. Jenny ve Karl, bahçenin bir köşesinden, fısıldaşan, havalı, yapmacık insanları seyrediyorlardı. Karl her zaman olduğu gibi gergin bir şekilde düşünürken, hayret içerisinde kalırken gözlerini kısıyordu. Aynı durumlar karşısında, Jenny’nin zaten büyük olan gözleri ise faltaşı gibi açılıyordu.</p>

  <p class="normal">“Ne kadar iğrenç bir dünya: Hayvanat bahçesi,” diyordu Jenny.</p>

  <p class="normal">“Trier tüccarları, domuz ve üzümleriyle yaptıkları kadar kızlarıyla da iyi ticaret yapıyorlar.”</p>

  <p class="normal">“Zavallı kızlar!”</p>

  <p class="normal">“Onlar bunun farkında değiller.”</p>

  <p class="normal">“En iğrenç olanları da çöpçatanlar. Oradaki şişman cadıya bak. Bu arada, cadılar zayıf olmak zorundalar mı?”</p>

  <p class="normal">“Görünüşe göre hayır; mesela bu, şişman.”</p>

  <p class="normal">İkisi de gülüyordu. Karl sabırsızca nişanlısının şemsiyesini alıyor ve arkasına gizlenerek Jenny’nin karşı çıkmasına aldırmadan onu öpüyordu. Karl, akşamları Roma sokağından eve dönüyordu. Birbirlerine söylemek istedikleri her şeyi söylemiş gibi görünüyorlardı. Ama hayır, Karl, her zaman aynı yetersiz kalındığı duygusuyla, ikisi için de çok önemli olan bir şeye değinmedikleri hissiyle eve dönüyordu. Her zaman olduğu gibi Jenny’yi o ana kadar düşündüğünden daha güzel ve akıllı buluyordu. Jenny, onun için, aşk gibi sonsuz bir şeydi. Ama Jenny’nin bugün söyledikleri onu çok şaşırtmıştı. “Kasım ayında bana gönderdiğin mektubu okuduktan sonra Hegel’i tanımaya karar verdim. Senin bildiğin her şeyi bilmek istiyorum. Senin ilgilendiklerinle yaşayıp düşüncenin yollarını anlamak istiyorum.” Karl, son derece şaşırmış ve cevap verememişti. Ne yapacaktı Hegel’i? Karşısında hiç tanımadığı bir Jenny duruyordu. Gelecekte Karl’ın eşi olacak bir kızın, felsefe bilmesine gerek var mıydı? Karl, çok bilmiş eteklileri sevmiyordu: Berlin’de Bauer’in yanında böylelerine nadiren rastlamıştı. Ama Jenny! Onun bir erkek gibi derin ve ciddi zekâsı, kadınsı görünüşü ve davranış tarzı. Muhteşem bir uyum! Onun için bilgi, Karl’la savaşmak için bir silah değildi. Karl, bunun harika bir şey olduğunu düşündü. Sevgilisinin ismini her türlü tekrarlıyordu: Jenny, Jenihen, Jenhen...</p>

  <p class="normal">Merdivenden ikinci kattaki odasına çıkarken annesinin odasında sesler duydu. Yarı açık kapıdan ipek giysili, şişman, çıkık bir sırt gördü.</p>

  <p class="normal">“Ne vereceksiniz ona?”</p>

  <p class="normal">“Bizim durumumuz çok kötü. Ama ben yine de ona çamaşır ve ek olarak iki oda için mobilya vereceğim.”</p>

  <p class="normal">“Çok az, Bayan Marx. Bununla doktor veya hukukçu çekemezsiniz. Bu zamanda onlar para ve sadece para istiyorlar,” diyordu çöpçatan.</p>

  <p class="normal">“Dışarı!” diye bağırmaya başladı delikanlı, sinir krizi içerisinde. Onun bu patlamaları Henriette’i çocukluğundan beri korkuturdu.</p>

  <p class="normal">“Ne satıyorsun?” diye bağırdı annesine, çöpçatan korkudan dışarı sıvışınca. Kendisini zor tuttu. Alt dudağı hâlâ titriyordu.</p>

  <p class="normal">Şaşıran ihtiyar annesi ona mırıldanarak, “Sophie veya diğerini. Tanrım, evimiz, evde kalmış kızlarla dolu...” diye cevap verdi.</p>

  <p class="ortayazi">***</p>

  <p class="normal">Annesiyle yaptığı korkunç kavgadan sonra Karl, evde daha az zaman geçirmeye çalıştı. Berlin’e dönme günü yaklaşıyordu. Jenny’yle onu, yeni, uzun bir ayrılık bekliyordu. İkisi de ayrılık vakti yaklaştığı için acı çekiyordu. Karl, artık, babasının ölmesiyle Brückengasse’de sonsuza dek kaybettiğini, Westphalenler’in evinde buluyordu. Jenny’nin ailesi evlenmelerine izin verdikten sonra, Marx’a, kızlarının odasının kapısı açıktı. Küçük bir tırmanışla, Karl odaya kadar ulaşıyor, dikkatlice boyanmış kapıyı çalıyor ve dar bir koridordan geçerek kızın küçük çalışma odasına giriyordu. Odanın pencereleri bahçeye bakıyordu. Çerçevelerin iki yanından aşağı doğru inen, pervazın iki tarafından atlas kurdelelerle tutturulmuş, hafif sarı tül, yerdeki açık renkli tahtalara altın rengi veriyordu. Fazla büyük olmayan masanın üzerinde, Amurlu eski sakson vazolar, taş, ağaç ve porselenden yapılma küçük biblolar arasında kitaplar vardı. Bu bibloları sık sık evden uzakta kalan Ludwig Westphalen getirmişti. Her zaman açık olan piyanonun üzerinde notalar, başlanmış bir örgü ve yaprak döken çiçekler vardı.</p>

  <p class="normal">Duvarlarda, sık aralıklarla asılmış yuvarlak çerçeveli resimlerden güzel kadınlar ve yakışıklı erkekler bakıyordu. Giysileri ve saç modelleri en azından iki yüzyıl öncesine aitti. Bunlar, Jenny’nin cesur atalarıydı: Nineler, amcalar, halalar ve dayılar. Jenny, bu atalar hakkında nesilden nesile aktarılan hikâyeleri biliyordu; her biri hakkında Karl’a bir şeyler anlattı.</p>

  <p class="normal">“Bu genç, Archibald Argyll. İskoçyanın unutulmuş bir köşesinde, babasının topraklarında çok kötü bir çocukluk geçirmiş. Babası, Cromwell yandaşıymış ve oğlunu asker ruhuyla yetiştirmeyi hayal ediyormuş. Püriten ordularının bir askeri gibi eğitmek istiyormuş oğlunu. Ama devrim yapılamamış. Zaten delikanlı da babasının kahramanlık yapma hayallerini gerçekleştirecek türden biri değilmiş. Dudaklarına, yumuşak hatlarına bak... Ressam, ondaki eğlence düşkünü iradesiz soyluyu hissetmiş. İkinci Karl, ihtiyar Argyll’a ölüm cezası vermiş ve topraklarına el koymuş. Genç Archibald öksüz kalmış. Dua ve İskoç can sıkıntısına tok olan Archibald, Londra’ya gelmek için yola koyulmuş. Orada, büyük bir zevkle siyah püriten elbiselerini, tahta tekrar çıkmış olan Stuart’ın hizmetçilerinin süslenerek giydikleri işlemeli, rengarenk komizoluyla değiştirmiş. Sarayın yağcılığına kanıp Kralın kendisine geri vermeyi vaat ettiği zenginliğe aldanmış ve İngiliz tacına bağlı kalmaya ant içmiş. Marki Argyll, hainlik ettikten sonra yirmi yıl boş bir hayat sürdürmüş. İngiliz başkentinde savurganlığıyla, ayyaşlığıyla, düellolarıyla ve uzak ülkelere yaptığı gezilerde çok sayıdaki macerasıyla ünlüymüş.”</p>

  <p class="normal">“Peki ne olmuş senin atanın sonu?” diye ilgiyle sordu Karl.</p>

  <p class="normal">“Kötü olmuş sonu. Zaten başka türlüsü de olamazdı... Şımartılmış bir çocuk gibi, ona ailenin yanında, dantelli, süslü yatakta, gösterişli simli kumaş yorganın altında sakince ölebilme koşulları hazırlamışlar. Ama 1681 yılında Argyll, York prensinin kinini üzerine çekmiş. Ona iftira atıp ölüm cezasına çarptırmışlar.”</p>

  <p class="normal">“Cesur serüvenci!”</p>

  <p class="normal">“Ama arkadaşları kaçmasına yardım etmişler. O andan itibaren Archibald’ın sorumsuz karakteri ve tüm davranışları değişmiş, içine kapanık ve dindar biri olmuş, perçemini kesmiş, hemen hemen rahip elbiselerine benzeyen koyu renk elbiseler giymiş ama beline yine de kılıcını asmış. II. Jakob, dönmesine izin verince Londra’dan geçerek Edinburg’a gitmiş ve kısa bir süre içerisinde hükümete karşı bir hareket hazırlamış. İskoç isyancıları, oğulda babanın tekrar canlandığını görmüşler. Babanın ismi hâlâ bir isyan simgesiymiş. İngiltere’yle yapılan savaşta çok iyi bir asker olarak anılmış ama, İskoç, çok güçlü komşusunu yenememiş. Archibald esir alınmış ve 1685 yılında, Edinburg Meydanı’nda asılmış.”</p>

  <p class="normal">Jenny, hikâyesini bitirip Karl’ı yalnız bıraktı. Karl, yarı açık kapıdan onun küçük yatak odasını görüyordu. Orada üzerinde küçük şişeler, elişi sepeti, aynalı küçük bir masa, tül perdenin arkasında dar bir genç kız yatağı, yatağın önünde, yerde, üzerinde ailenin sevgilisi olan art niyetli, uykulu bir kedinin olduğu küçük bir kilim vardı. Karl, bu küçük yatak odasına giremiyordu. Jenny, utangaç bir şekilde gülümseyerek kapıyı kapattı. Delikanlı, her biri bir efsane olan minyatür ve portrelere döndü.</p>

  <p class="normal">Westphalen ailesi, köklü ve kalabalık bir aileydi. Ama Anna Campbell of Orchard, ne kadar da güzel bir kadındı! Katolikliğe karşı isyan eden kocası, daha henüz otuz yaşındayken heretik sayılıp ateşte yakılmış.</p>

  <p class="normal">Ama güzellik yarışmasındaki birincilik, çoktan toprak olmuş Ludwig Westphalen’in annesi Jenny Vishard of Pitaroo’ya aitti.</p>

  <p class="normal">Karl, nine ve torun arasında benzerlikler bulmaktan zevk alıyordu. Aynı seçkin düzgün duruş, aynı narin yapı ve hatlar. Sadece İskoçyalı Pitaroo’nun saç rengi farklıydı, daha açıktı. Burada, karısının yanında, Braunschweig posta müdürünün oğlu, Jenny’nin dedesi Cristian Heinrich Philip Westphal duruyordu. Jenny, onun hayat hikâyesini en küçük ayrıntısına kadar anlatmıştı; Karl, bu hırslı, başarılı insanın, sade, sevimli yüzüne bakarken dinlediği öyküyü hatırladı.</p>

  <p class="normal">Westphal, genç, cesur biriymiş ve hayatın bir dizi nişan tahtası olduğuna ve onları hatasız bir şekilde delmek gerektiğine inanıyormuş. Hizmet ettiği prensin çiftliğinde İskoç dilberi Jenny’yi görmüş ve onda hayatının en önemli amacını bulmuş. Westphal, yenilgi nedir bilmiyormuş. Genç aristokrat kız, çok geçmeden onu fark etmiş ve sevmiş. Gizlice nişanlanmışlar ve birbirlerine yeminler ederek ayrılmışlar. Jenny onu bekleyeceğine, Westphal ise tüm engelleri yok edeceğine söz vermiş. Mütevazı posta müdürünün oğlu, o zamanlar bir baronun kızına uygun değilmiş! Philip Westphal’ın olağanüstü özellikleri, cesaret ve savaş bilgisi onun kısa sürede eve dönmesini sağlamış. XV. Ludwig’in mareşalleriyle, savaşta Almanya sınırındaki operasyonları yürüten Braunschweig prensi, onu kendi gizli sekreteri ve askeri danışmanı olarak görevlendirmiş.</p>

  <p class="normal">Westphal’ın stratejik planları, büyük düşünme ve düşmanın her hareketini hesaplama konusunda o dönemdeki en iyi stratejistlerin planları kadar iyiymiş.</p>

  <p class="normal">Westphal öylesine çok yükselmiş ki, kendi prensinin merkez komutanlığının başına gelmiş. Fransızlara karşı öylesine başarılı savaşmış ki, İngiliz Kralı onu orduda komutan yardımcısı yapmayı düşünüyormuş. Westphal reddetmiş. Sadece, sevdiği kız için ona verilen asillik unvanını kabul etmiş.</p>

  <p class="normal">1764 yılında, posta müdürünün oğlu, Braunschweig prensliğine yaptığı paha biçilmez hizmetlerinden dolayı baron unvanını almış ve Westphalen ismini kullanmaya başlamış.</p>

  <p class="normal">Bir yıl sonra Jenny Pitaroo’yla evlenmiş. Kocasının ölümünden sonra da yaşamış olan Jenny Pitaroo, çocuklarına aile mücevherlerini, Argyll’ların işaretini taşıyan gümüş takımları, ayrıntılı olarak yazılmış soyağacını ve cesur atalarının hayat hikâyesini miras bırakmış.</p>

  <p class="normal">Ağır ayak sesleri ve tok bir erkek sesi geçmişin hikâyelerini dağıttı.</p>

  <p class="normal">Ludwig von Westphalen, kızının odasına girdi.</p>

  <p class="normal">Her zamanki yarı dost, yarı baba samimiyetiyle elini delikanlının omuzuna koyup onu bir Homeros şiiriyle selamladı.</p>

  <p class="normal">Prusya hükümetinin danışmanı, yaşına rağmen yaşama sevinci dolu, sağlıklı ve dost canlısı biriydi. Karl, babasını hatırladı ve bir anda yüreğine hüzün çöktü.</p>

  <p class="normal">“Hadi bana bir iyilik yap ve en büyük oğlumun eğitim ve eşitlik konusundaki gerici, kral manşeti gibi ütülenmiş fikirleriyle nasıl başa çıkmam gerektiğini söyle. Biz öyle bir noktaya geldik ki, tartışmayı düelloyla sonuçlandıracağız. Ferdinand, Trier’e yerleştiğinden beri onunla durmadan tartışıyoruz ve ne kadar da garip olursa olsun, Berlin büyükleri benim değil, onun fikirlerini onaylıyor. Ferdinand, beni kariyerde çoktan geçti, oysa onun sosyal konulardaki fikirleri ancak orduya yakışır... Almanya’da özgür düşünme ruhunu öldürme hakkına sahip olmadığımız doğru değil mi, Karl? Eğer o olmazsa milletimiz sakat kalır. Biz zaten tüm Avrupa’dan geri kalmışız ve kendini beğenmiş vahşilere benzemişiz. Uygar halklar arasında kendini beğenmişlik daha çok Almanlara ait.”</p>

  <p class="normal">Ludwig konuşurken postadan yeni gelen İngiliz gazetelerinden oluşan kocaman paketi çıkarıyordu.</p>

  <p class="normal">Babasının arkasından odaya Ferdinand girdi. Marx’la, vurgulu, soğuk, nerdeyse düşmanca selamlaşıp, arma işlenmiş tütün tabakasını çıkartarak kenarları altın işlemeli abanoz piposunu doldurmaya başladı.</p>

  <p class="normal">“Sevgili baba, sen Almanya’yı tehdit eden büyük tehlikeyi tüm boyutlarıyla göz önünde bulundurmuyorsun,” diye sürdürdü daha önce başlattıkları konuşmayı. “Napoléon’un yeğeni, yeni bir hareketin başında duruyor ve Strasbourg’daki başarısız deneme onun Temmuz monarşisini deviremeyeceği anlamına gelmiyor.”</p>

  <p class="normal">“O zaman Prusya, sınırlarında düzenbazlarla karşılaşacak yine,” diye ekledi ihtiyar Westphalen oğlunu taklit ederek.</p>

  <p class="normal">“Kesinlikle. Ve böyle bir zamanda liberallerin boş gevezelikleri düşmanın işine yarayacak. Bu da demektir ki, onu Kralımıza ve bayrağımıza ihanet sayarak ortadan kaldırmak, yasaklamak gerekiyor.”</p>

  <p class="normal">“İşte size sopa mantığı!” diye isyan etti Ludwig.</p>

  <p class="normal">“Bu küçük alınlı memur çok iyi bir konum elde edecek,” diye düşündü Karl, ihtiyar Westphalen’in isyanını paylaşarak. “Finans durumu ve Afrika’da Abd el Kader’i yenmek, Louis-Philippe’e güç kazandırdı; bu yüzden Prusya ordusu rahatça dolaşabilir lejyonlarında,” diye devam etti düşünmeye. Ama oradakilere sadece, “Ama yine de ufukta savaş görünmüyor,” demekle yetindi.</p>

  <p class="normal">Sonra da sallanan koltuğa oturmuş olan gizli danışman Ferdinand’ı, fazladan bir tek sözcük veya bakışla şereflendirmeden zevkli bir sohbete daldı. Sohbet sevgili Trier’in sınırlarını binlerce kez aştı.</p>

  <p class="normal">Ludwig Westphalen, İngiliz gazetesi tomarını sabırsızca karıştırmaya koyuldu. Almanya ve Fransa’daki olayları takip ettiği kadar, İngiltere’deki olayları da takip ediyordu ve onlar hakkında sohbet etmekten hoşlanıyordu.</p>

  <p class="normal">“Her zaman olduğu gibi dünyadaki olaylar farklı çıkarlar temelinde gelişiyor. Gezip dolaşıp kendi avlundaki ağlara düşmek değil, onları görebilmek gerekiyor,” diyordu ihtiyar, elindeki gazetelerle küçük odada volta atıp kızgın kızgın oğluna bakarak.</p>

  <p class="normal">Boyalı zemin, uzun ve sakin adımların altında gıcırdıyordu, ince raflar sallanıyor, pencerenin tülü titriyordu.</p>

  <p class="normal">Karl ve Westphalen, Avrupa olaylarına göz gezdiriyorlardı. Fransız kamarasındaki ve İngiliz parlamentosundaki üyeler yeni değildi. Odilon Barot, Thiers ve Guizot, Meksiko ve Laplata’nın ağındaki işgalci askerlerinin çekilmesini istiyorlardı. Oraya Fransız vatandaşlarının haklarını koruma bahanesiyle gönderilmişlerdi.</p>

  <p class="normal">“Bunlar hükümetin güçlü düşmanı,” diye şaka yapıyordu Westphalen. “Çok da yorulmazdırlar. Çünkü özgürlük savaşçısından ziyade görev arayıcılarıdır.” Yine açtı gazeteyi: “İngiltere’de işçilerin isyanı artıyor. Elde edilen kötü hasılatlar, ekmek vergilerine ve serbest ticarete karşı isyanı doğuruyor... Manchaster, isyan ve hareketlerin odak noktası olmaya devam ediyor...” diye konuşuyordu kesik kesik.</p>

  <p class="normal">“Victoria tahta çıkalı bir yıl oldu,” diye hatırladı, üzerinde Kraliçe’nin portresi olan kalın “Times”ı açarken: “Şimdilik o, Whig’leri rahatsız etmiyor.”</p>

  <p class="normal">Odaya Jenny girdi. Üzerine kurdele bağlanmış bir sepette Shakespeare’in kitabı ile taze çilek getirmişti.</p>

  <p class="normal">Ferdinand, gösteriş yaparak kalktı, havalı havalı vedalaştı, odadan dimdik çıkarken de eşikte alaycı bir tavırla:</p>

  <p class="normal">“Good by, family! Bukolik bir gösteri olacağını seziyorum,” dedi.</p>

  <p class="normal">Hiç kimse dönüp de ona bakmadı.</p>

  <p class="normal">“Babanın yerinde olmak isterdim. Sen benim en iyi oğlumsun,” dedi Ludwig von Westphalen yumuşak, iyiniyetli bir şekilde iki elini Karl’ın omuzlarına koyarken.</p>

  <p class="normal">Karl cevap vermedi. Sözcükler gereksizdi.</p>

  <p class="normal">Bahçede, açılan asma yapraklarıyla sarılmış bankta, Marx, sözcükleri yutarak ve biraz da kekeleyerek hızlı hızlı konuşuyordu. Bu da onun çok heyecanlı olduğunu gösteriyordu.</p>

  <p class="normal">“Yakınların ve yabancılar. Bu kavramlar ne kadar belirsiz ve ne kadar yanlış kullanılıyor! Babamın ölümünden sonra benim yakınlarım, sen ve çoktan beri baba gibi sevdiğim Bay Westphalen oldu. Annem...”</p>

  <p class="normal">Karl kötü bir şey söylememek, hakaret etmemek için durdu.</p>

  <p class="normal">“Kan bağlarıyla bağlı olduğun insanlar bazen sana ruhen uzak oluyor ve buna karşılık yabancılar arasında yakın insanlar bulabiliyorsun. Ortak sempatiler, hedefler; işte bu belirlemelidir aileyi.”</p>

  <p class="normal">“Ama yine de anne ve baba bu konuda istisnadır,” diye karşı çıkmaya çalıştı Jenny. Karl’ın sözlerindeki bu aşırı sinirlilik onu rahatsız ediyordu.</p>

  <p class="normal">“Brückengasse 664, benim için artık yok. Sadece kız kardeşlerime acıyorum... Bugünlerde annem, yerli pazarın yanında yeni bir eve taşınacak. Babamın ölümünden sonra ailemiz dağıldı. Zavallı Hermann, pek fazla yaşayamayacak. Umarım kız kardeşlerim de eninde sonunda kendilerine birer koca bulurlar. Daha fazlasına da ihtiyaçları yok. Bundan böyle tüm Trier’de, Roma sokağındaki bu ev benim için kutsal olacak. Sadece iki insanı tüm kalbimle seveceğim. Hangileri olduğu konusunda bir fikrin var mı?”</p>

  <p class="normal">Karl, Jenny’ye yaklaştı ve ellerini uzattı. Jenny, güvensiz, neredeyse içgüdüsel bir şekilde uzaklaştı. Ama Karl sabırsız ve kararlıydı. Jenny’ye, ısrarlı öpücüklere cevap vermekten başka bir şey kalmıyordu. Bahçe garip bir şekilde sessizleşmişti.</p>

  <p class="normal">Kızın dizlerinde duran sepet ve kitap yavaşça yere düştü.</p>

  <p class="normal">“Kraliçem, izin ver de okumaya başlayayım,” dedi törensel bir şekilde Karl, Jenny’yi bırakarak. İkisinin de yüzü yanıyordu. “Benim adıma Romeo konuşsun, benim Juliet–Jenny’m. Ama bilmelisin ki, ben seni Romeo’nun Juliet’i sevdiğinden daha çok ve daha içten seviyorum. Muhteşem Shakespeare bile, harika bayana karşı hissettiklerimi sözcüklerle anlatmak için güçsüz.”</p>

  <p class="normal">İkisi de neşeli neşeli gülüyordu. Karl kitabı rastgele açıp başladı:</p>

  <p class="normal">Romeo: –Bu gece ödüllendirilmeden mi uyuyacağım?</p>

  <p class="normal">Juliet: –Bugün daha ne ödül istiyorsun?</p>

  <p class="normal">Romeo: –Ben sevgi yemini ettim. Sen de yemin et.</p>

  <p class="normal">Juliet: –Sen daha istemeden ben ettim. Ama zevkle geri alırım.</p>

  <p class="normal">Romeo: –Geri alıyorsun? Söyle sevgilim, neden?</p>

  <p class="normal">Jenny, kitabı Karl’ın elinden kaptı ve bir sonraki mısrayı ezbere okudu:</p>

  <p class="indentmetin">Daha bol olup sana yine vermek için.</p>

  <p class="indentmetin">Sen de bana, bende olanı ver:</p>

  <p class="indentmetin">Deniz gibi sonsuz bolluğu,</p>

  <p class="indentmetin">ve dipsiz aşkı</p>

  <p class="indentmetin">ve sana verdikçe</p>

  <p class="indentmetin">bana daha çok kalıyor...</p>

  <div class="clrb"/>

  <p class="normal">Mayıs bitmek üzereydi. Ağaçlar çiçek açıyordu. Mosel’in kıyılarını kan kırmızı haşhaşlar kaplamıştı. Hava aydınlanmaya başlarken Wittenbach balığa gidiyordu...</p>

  <p class="normal">Yaz yaklaşıyordu.</p>

  <p class="normal">Karl, eğitimine devam etmek için Berlin’e gitti. Jenny von Westphalen, sadık nişanlısı Karl’ın ona vaat ettiği mutlu geleceği beklemeye koyuldu.</p>

  <p class="normal">Marx, masasında bir yığın mektup buldu. Bruno onu hemen yanına, Charlottenburg’a çağırıyordu.</p>

  <p class="normal">“Bizimle birlikte olursan, acın hafifleyecektir,” diye ikna etmeye çalışıyordu dostunu.</p>

  <p class="normal">Bauerler’in evi, sivri kiremit çatılı, dar, iki katlı bir evdi. Parkeli bir sokaktaydı ve çevresinde avlu yoktu. Çiçek açmış kartal tırnakları, evi, ince yeşil bir ağla çevreliyordu. Beyaz çiçekleri baharda açmaya başladığı zaman, tuğlalar bile keskin ve tatlı kokuyordu. Çiçek yaprakları merdivenin üzerine kar taneleri gibi düşüyordu.</p>

  <p class="normal">Sokaktan dükkâna iki basamak vardı. Uzun demir bir tabela, burada tütün satıldığını gösteriyordu.</p>

  <p class="normal">Müşteri olmadığı zaman ihtiyar Bayan Bauer, dükkânın kapısının önünde, açılır kapanır küçük bir sandalyeye otururdu; örgü örer veya kocası ve oğullarının çoraplarını yamardı. Çoraplar kocamandı, koyu renk yünden yapılmışlardı. Tütün dükkânının sahibi, çorapları sevgiyle yamar ve yamaları özenle düzeltirdi. Bayan Bauer, tütün tartarken ve puro sararken çoraplar onu sandalyenin üzerinde dizilmiş bir halde beklerdi.</p>

  <p class="normal">Aslında her zaman, dükkânda da evde de gereğinden fazla iş vardı. Üç oğlu ve ihtiyar kocası sürekli bakım istiyorlardı. Ama eğer bunlar olmasaydı, ninenin hayatı çok hüzünlü ve anlamsız olurdu.</p>

  <p class="normal">Ancak Bayan Bauer kalbini tamamen ailesine veriyorsa da, düşünceleri her zaman tütün dükkânına aitti.</p>

  <p class="normal">O, doğuştan bakkaldı. Ticaret, kanında vardı. Müşteriyi ikna ederken doğanın kendisine verdiği güzel konuşma yeteneği ortaya çıkardı. İlk oğlu Bruno da ondan almıştı bu yeteneğini. Tüm tütün cinslerinin özelliklerini bilen Bayan Bauer en azılı tütün düşmanını bile ikna edebilirdi. Sömürgelerden gelen puroların mütevazı Avrupa purolarına üstünlüklerini anlatırken ona ilham geliyordu.</p>

  <p class="normal">Kendisi, tutumluluğundan dolayı enfiyenin en ucuzunu kullanırdı. Bazı tecrübeli insanlara göre, enfiye, bağırsakların çalışmasını hızlandırıyor ve hastalıklardan koruyordu. Charlottenburg’da oturanlar, insanın tütünle kolera ve göğüs hastalıklarından korunabileceğine inanıyorlardı. İhtiyar Bayan Bauer bundan kesinlikle emindi.</p>

  <p class="normal">Gri elbisenin cebinde duran tütün tabakası, ihtiyar Bauer tarafından yapılmış ve bol bol süslenmişti. İhtiyar Bauer, porselen üzerine çizim yapıyordu. Karısının isteğiyle ince kapakların üstüne oğullarının portrelerini, tütün bitkisi ve çam ağacına benzeyen sarı bir palmiye ağacı çizmişti.</p>

  <p class="normal">Puro kutularının ve tütün paketlerinin arasına porselen pudeller dizilmişti. Ama Charlottenburglular, Bauer’in yaptığı eski bardak ve bibloları nadiren alıyorlardı.</p>

  <p class="normal">Dükkânın dışında eve ait bir de basım yeri vardı. Onu, Egbert yönetiyordu. Ona baskı makinelerini, üniversitenin teoloji bölümünden aldığı ilk maaşı ile Bruno almıştı.</p>

  <p class="normal">Bauerler’in yassı evlerinin tüm alt katı, tütün ve basım işleri arasında eşit paylaştırılmıştı. Burada verimli ve faaliyet dolu bir yaşam sürerken, yukarıda, sahiplerin sıcak evinde hayat daha farklıydı. Orada da dükkânı ve basımı andıran tek şey galiba doymak bilmeyen tiryakilerin tütün dumanlarıyla, masaların, rafların üzerinde duran çok sayıda kitaptı.</p>

  <p class="normal">Karl, Charlottenburg’a uğramayı seviyordu. Heyecanlı ellerle kartal tırnağından birkaç tane koparıp, dükkâna çıkan iki basamağı atlayarak doğru içeri koşuyor ve yüksek bir sesle satıcıyı selamlıyordu:</p>

  <p class="normal">“Bauer Teyze, satışlar nasıl gidiyor? Kaç inançsızı daha tütüne alıştırdınız? Bana bir puro ikram edin bakalım. Tiryaki Kolomb’a, Amerika’yı keşfettiği için değil, tütün getirdiği için saygı duymalı.”</p>

  <p class="normal">“Ah Bay Marx, siz de Bruno gibi dünyada olup biten her şeyi biliyorsunuz,” diye cevap veriyordu Bayan Bauer heyecanla ve bir banka tırmanıp en üst raftan kahverengi karnı üzerinde altın yüzüğü olan, en iyi purodan almak için acele ediyordu.</p>

  <p class="normal">Nine, Karl’a özel bir sempati duyuyordu. Karl, Bruno’nun dostuydu... Bruno’nun fikirleri, Bruno’nun sözleri, Bruno’nun istekleri, porselen ustasının ailesinde despotik bir hâkimiyet kurmuştu. Ona karşı çıkmaya cesaret edemiyorlardı. Karşı çıkamazlardı da.</p>

  <p class="normal">“Karl Marx, benim kardeşim. Beni sevdiğiniz ve baktığınız gibi onu da sevin ve bakın. O genç ama yaşının üzerinde bir zekâya sahip,” demişti Bruno, arkadaşını ilk defa evine getirip ailesine tanıştırdığında.</p>

  <p class="normal">Daha sonra Karl, Bayan Bauer tarafından her zaman “Merhaba Karlhen”le selamlanmış, sanki oğluymuş gibi sevilmiş ve en iyi puroyla ödüllendirilmişti. Karl, bir yıllık süre içerisinde Bauer ailesini sık sık ziyaret etmişti. Küçük bahçede dinleniyor, Egbert’e basım işlerinde yardım ediyor ve ninenin şikayetlerini sabırla dinliyordu.</p>

  <p class="normal">5 Mayıs’ta Karl, çok geç uyandı. Her zamanki gibi hava aydınlanana kadar okumuş, sonra da tuttuğu notlarla ilgilenmiş ve arabasına koşulmuş ağır bir tekeyle sütçü kadın gürültüyle sokaktan geçince de yatağına yatmıştı. Uyandığında bugün yaş günü olduğunu hemen hatırlayamadı. Oysa daha dün akşam Trier’den birkaç tebrik mektubu almıştı.</p>

  <p class="normal">Yirmi bir yaşındaydı. Reşit olmuştu. Karl, babasını düşündü. Masanın üzerinde, mürekkep kutusunun yanında kadife bir çerçevenin içinde Heinrich Marx’ın hafif sararmış bir portresi duruyordu. Uslanmaz saçların çevrelediği narin bir yüz. Baba, oğlundan daha yakışıklıydı. İnce bir burun, düzgün bir çehre ve güzel bir ağız. Karl, bu yüz hatlarını babasından almamıştı. Ama gözler ve alın her ikisinde de aynıydı.</p>

  <p class="normal">Üniversitelinin odasında Jenny’nin portresi yoktu. Jenny, Karl’a bu hediyeyi vermeyi ısrarla reddediyordu. Jenny’ye göre, hiçbir şey, nişanlısının düşüncesini özellikle kendisine bağlamamalıydı.</p>

  <p class="normal">“Eğer beni unutup sevmeyebilirsen, öyle yapmalısın. Bizim sevgimiz, ya tüm mesafe ve zaman sınavlarını geçecek, ya da olmazsa, daha evlilik kaderlerimizi birleştirmeden önce bitecek. Sen her şeyi yapmakta serbestsin,” diyordu Jenny vedalaştıkları gün.</p>

  <p class="normal">Artık reşit... Ama Marx’ın canı hesap yapmak istemiyordu. O kendi istediği gibi yaşıyordu. Hayatta hiçbir şeyden korkmuyordu ve yaptığı hiçbir şeyden pişmanlık duymuyordu. Hayat harika, zevkli problemler ve hedeflerle doluydu. Bauerler’e, günü onlarla geçireceğine dair söz verdiğini hatırlayınca, ağzına kadar dolu olan sarsıntılı bir arabayla Charlottenburg’a doğru yola çıktı. Ağaçlar hâlâ kışın olduğu gibi çıplak ve ölüydü. Bu yıl Berlin’de bahar gecikmişti. Omnibüste de sadece bu konudan bahsediyorlardı.</p>

  <p class="normal">“Büyük savaştan sonra iklim değişti,” diye emin bir şekilde konuşuyorlardı Berlin’in yerlileri. “İhtiyar Fritz zamanında daha nisanda sıcak günler gelir ve ağaçlar çiçek açardı.”</p>

  <p class="normal">“Hayır, sebep savaş değil. Sebep dumanlar, yeni buluşlar.”</p>

  <p class="normal">“Duman, gökyüzüne kadar yükselip güneşi kapatıyor,” diyorlardı daha genç şüpheciler.</p>

  <p class="normal">“Beyler, mesele hiç de bunda değil,” diye söze karıştı uzun süredir susan papaz. “Tanrı bizi sınamak için kuyrukluyıldız gönderiyor. Bu kuyrukluyıldız dünyayı yıkımla tehdit ediyor.”</p>

  <p class="normal">Kadınlar “ah” çekmeye başladılar, ne teolojiden, ne astrolojiden haberi olan erkekler ise pipolarına sarıldılar.</p>

  <p class="normal">Araba Charlottenburg’a girdi. Karl, papazın konuşkan olmamasına çok üzüldü: Omnibüslerde yapılan bu garip tartışmaları seviyordu. Yolcular, bavul ve sepetlerini indirmeye hazırlanıyorlardı. Boğuk bir sesle kontrol borusu çaldı. Karl, yüzündeki toz ve teri silerek çıkışa doğru seğirtti.</p>

  <p class="normal">Bauerler, onu selamlar ve kucaklamalarla karşıladılar. Özel öğle yemeği harikaydı. Edgar, rakipsiz Bavyera birasıyla dolu küçük bir fıçı getirmişti. İyiniyetli Egbert ise kirli mavi matbaa elbisesini çıkarıp Bayan Bauer’in tezgahın arkasında kullandığı beyaz önlüğü giymeyi kabul etti. Egbert, sıkı bir tütün pazarlığı yaparken ihtiyar kadın mutfakta yemek pişirmeyi ve ikinci katta bulunan tertemiz yemek odasındaki masanın düzenlenmesini yönetiyordu. Neşeli yemek ve taşkın gece, misafirleri ve ev sahiplerini daha şimdiden heyecanlandırıyordu. Yemekten sonra bahçede dans edip Ren ve Mosel türküleri söylenmeye karar verilmişti Trierli’nin şerefine.</p>

  <p class="normal">İhtiyar Bauer ve Rutenberg, akşam şenliği için ağaçlara renkli fenerler astılar. Karl, ailenin girdiği bu zahmetlerden utanmıştı. Cinsi bilinmeyen ihtiyar köpek, Karl’ı sevgiyle karşıladı ve birkaç kez yüzünü onun dizine sürttü. İnsanları iyi tanıyan hassas yaratıklar, çocuklar ve hayvanlar, Marx’ı daha küçüklüğünden beri hep sevmişlerdi ve onunla iyi ilişkiler kurmuşlardı. Herkesten sonra en geç olarak Köppen ve iki kız arkadaşıyla birlikte Luisa Aston gelmişlerdi. Berlinlilerin kurallarına göre anne ve teyzeleriyle geliyordu kızlar. Ama Karl, Bruno’yu kızların tek başına ziyaret etmelerine alışmıştı.</p>

  <p class="normal">Genç Hegel sempatizanları arasında Luisa Aston, önyargıları olmayan, erkeklerle tamamen eşit ve ileri görüşlü bir kız olarak tanınıyordu. Bazen itici bir şekilde cırlak ve ukalaydı. Özellikle kendinden emin olmadığı zamanlarda. İlk başlarda Karl, ona karşı soğuk davranıyordu. Kadında ağırbaşlılık, sadelik ve kültürlü bir incelik arıyordu.</p>

  <p class="normal">Ama yavaş yavaş Luisa’nın davranışlarını doğru ve normal bulmaya başladı ve birden onda hiç de fena olmayan bir tartışmacı ve çok iyi bir dost gördü. Luisa’nın kız arkadaşları, sıradan ve hiçbir özellikleri olmayan kızlardı. Onlar, Gutzkow okuyup kitaptaki kahramanlar gibi olmayı hayal ediyorlardı.</p>

  <p class="normal">Birer puro isteyip gerçek birer tiryaki gibi oturdular. Ama içtenmiş gibi söyledikleri her sözcükte yüzleri kızarıyordu. Bruno ve Karl kısa bir süre içerisinde onlara acımaya başladılar.</p>

  <p class="normal">“Ne zekâları, ne de kadınlık gururları var. Zavallılar koca avına çıkmışlar ama, en kötü yoldan. Onları günahkâr biliyorlar ama onlar tertemiz. Temiz masumluğu sevenler onlardan kaçıyor, onları ahlâksız olarak görüyorlar. Günahkâr arayanlar ise onların iyi birer Alman kızı olduklarını ve onlarla evlenmeyi kabul ettikleri anda yeni fikirlerini kilise mumunun ateşinde yakacaklarını anlamak için yeterince tecrübeliler,” dedi fısıltıyla Bruno Bauer ve laubali bir şekilde Karl’a göz kırptı.</p>

  <p class="normal">“Aşk melodramınızın kaçıncı sahnesini oynuyorsunuz senin Grethen’le?” dedi Karl alçak sesle ve şakacı bir şekilde gözlerini kısarak.</p>

  <p class="normal">“Maalesef daha birinci sahnede donduk. Benim rol arkadaşımın monologlara zaafı var ve o yüzden piyes çok öğretici olacağa benziyor. Maalesef iyilik ve zekâ, bu iki özelliği aynı anda bir kadında bulmak çok zor. Eğer birincisi tez olursa diğeri antitez oluyor. Herkes, öyle senin Trier’deki nişanlın gibi bir sentez bulamaz. Tabii senin bana anlattıkların doğruysa.”</p>

  <p class="normal">Yemek odasının eşiğinde Bauer’in bayram neşesi içindeki annesi göründü. Elinde, dumanı tüten kocaman bir çorba kasesi vardı. Yemeğe oturdular. Karl’ın yanına Bayan Bauer oturdu. Karl bundan daha iyi bir şey isteyemezdi, çünkü çok iyi arkadaştılar.</p>

  <p class="normal">Edgar, bira fıçısını şölensi bir tavırla içeri getirdi ve masaya birkaç şişe Ren şarabı koydu. Kadeh kaldırdılar, bardaklar ve kadehler çınladı.</p>

  <p class="normal">“Yaşasın bizim Karl, yaşasın ve düşmanları yok etsin Trier’in sadık oğlu!” Marx, cevap vermeye ve tokalaşmaya zor yetişiyordu.</p>

  <p class="normal">Bayan Bauer, onu öptü ve “oğlum” dedi. Luisa tabağına gül attı. Bruno ise Jenny’ye kadeh kaldırdı. Görünüşe göre, arkadaşları bugün gürültülü bilimsel tartışmaları terk etmişti ve espriler, kahkahalar ve anlamsız gürültülerden başka, eğlenceyi hiçbir şey zorlaştırmayacaktı. Ama yemeğin sonuna doğru aniden içeri somurtkan Althaus ve büyük alınlı Schmidt girdi. Schmidt, aristokrat kızlarının gittiği okulda öğretmendi. Her ikisi de somurtarak masaya oturdu, şarap aldılar ve arkadaşlarına hemen yetiştiler.</p>

  <p class="normal">“Dinle Schmidt,” diye takılıyorlardı öğretmene, “hadi itiraf et zaferlerini. Sanki öğrencilerinin hiçbiri sana mektup göndermiyor mu?”</p>

  <p class="normal">Schmidt, gizemli bir şekilde gülümsüyor ve bunu kabul etmiyordu, ama yüzü memnuniyetsiz görünmüyordu. Bu iltifatlardan hoşlanıyordu.</p>

  <p class="normal">Althaus, Bruno’yu sinirlendirmek için iğnelemeye başladı. Bruno’nun İncil eleştirisinin dördüncü cildiyle dalga geçiyordu.</p>

  <p class="normal">Daha bir dakika geçmemişti ki, ihtiyar Bauerler ile Luisa Aston’un iki kız arkadaşı ve sessiz Egbert’in dışındakiler, kahve ve kaymaklı pastayı unutup masayı terk ettiler. Althaus, bayram yapan Mephisto’nun gülümsemesiyle tatlısını bitirmekle meşguldü.</p>

  <p class="normal">Dördüncü İncil’den, hemen Hıristiyan ve Yahudi tanrıları arasındaki farklılıklara atladılar.</p>

  <p class="normal">Bruno ve Karl odada dolaşmaya başladılar; ilk önce yan yana, sonra farklı yönlere, en sonunda karşı karşıya. Karl ellerini arkasında birleştirmiş, ayaklarına bakarak yavaş yavaş yürüyor ve sessizce dinliyordu.</p>

  <p class="normal">“Yehova,” diye ateşleniyordu Bruno, ellerini sallayıp yemek odasının bir köşesinden diğer köşesine zıplayarak koşuyordu. “Yehova acımasız, katı bir intikamcı. İnsanların yarattıkları tanrılar arasında en acımasızı Yahudi Tanrısı. O ceza, o hâkim, o belaların kara habercisi. Ondan korkuyorlar. Korku ise inancı doğurup güçlendiriyor. Yahudi cenazelerinden daha korkunç ne olabilir ki? Muhammedciler gibi Yahudiler de ölümden tiksiniyorlar. Ceset, canlıların ağlamaları arasında bir leş gibi tabutsuz, sadece bir kefenle toprağa gömülüyor. Yehova korkunç!”</p>

  <p class="normal">“Evet Hıristiyan Tanrısı çok daha çekici. İsa öylesine iyi ki, ben Magdalena olmaya hazırım!” diye söze karıştı Luisa. Sonra da sallanan bir koltuğa oturdu, açık renk elbisesini yaydı ve arkasına yaslanarak en muhteşem pozlarından birini verdi. Ama onun dolgun, geriye doğru uzatılmış ellerini ve aldatıcı bakışını fark eden olmadı.</p>

  <p class="normal">Bayan Bauer susuyor ve korkuyla etrafına bakınıyordu.</p>

  <p class="normal">Bu evde sık sık yapılan ateist konuşmalar hiçbir zaman hoşuna gitmemişti. Oğlunun bilgilerine ve konuşma yeteneğine hayran kalıyor, onun için endişeleniyordu. Kimbilir, gökler onun bu inançsızlığını nasıl cezalandırırdı?</p>

  <p class="normal">“Budizmi tanıdıkça onun din olarak ne kadar çekici olduğunun farkına varıyorum,” dedi birden Köppen.</p>

  <p class="normal">Herkes ona baktı.</p>

  <p class="normal">“Budizm insana kendisini geliştirmeyi öğretiyor. Onda bir sürü materyalist şey var.”</p>

  <p class="normal">“Ve ondan daha fazla da bencillik,” diye hatırlattı Marx.</p>

  <p class="normal">“Haklısın. Kendi ‘ben’ini bulmak. İşte her yönelişin en güzel hedefi. Kendi ‘ben’inle arkadaşlık içerisinde bulunmak; işte bu en gerçek ve en yüce dostluk. Buda, insanlardan bunu istiyor. ‘Kendi ‘ben’inin yardımıyla kendi ‘ben’ini geliştir, kendi ‘ben’inin yardımıyla kendi ‘ben’ini takip et ve böylece büyük bir çabayla kendi ‘ben’ini koruyarak ferah içerisinde yaşa ey rahip! Çünkü ‘ben’imizin savunması ‘ben’imizin ta kendisi. Tüccarın, asil atın yularını sıkıca tuttuğu gibi sen de kendi ‘ben’inin yularını sıkıca tut...’ diye öğretiyor Buda.”</p>

  <p class="normal">“Ama bu, Tanrı’nın iktidarını sarsıp yerine ‘ben’i koymak!” dedi birileri.</p>

  <p class="normal">Bruno Bauer sabırsızca omuzlarını kıpırdattı.</p>

  <p class="normal">“Köppen bu geri kalmışlığıyla çekilmez! Buda’nın saldırısı Almanya’yı en az tehdit eden şeylerden birisi,” dedi Bruno. Her zamanki gibi sadece kendisiyle ve kendisinin ilginç bulduğu şeylerle meşguldü. Genç doçent oldukça kendini beğenmişti ve insanlara, kendisinin önemli bulmadığı, kendisiyle ilgili olmayan hiçbir konuyla ilgilenme hakkı tanımıyordu.</p>

  <p class="normal">“Oh, lütfen,” diye yalvardı Luisa çocuksu bir ifadeyle. “Bırakın da Köppen Hindistan’ı anlatsın. Şehrazat kadar güzel konuşuyor.”</p>

  <p class="normal">“Ama Bruno bize çok önemli bir şey söylemek istiyordu,” diye söze karıştı çekingen bir şekilde Bayan Bauer.</p>

  <p class="normal">Buna rağmen, Luisa’dan da güç almış olan Köppen geri çekilmiyordu:</p>

  <p class="normal">“Buda, Rahip Savguta’ya İsa’nın sözleriyle: ‘İyi ol ve...’”</p>

  <p class="normal">“Buda hayatında romantik maceralar yaşamış mı?” diye aniden sordu cesaretini toplayan Luisa’nın arkadaşı Lothen. Sözü yarıda kesilmiş olan Köppen kızgın bir şekilde somurttu ama yine de cevap verdi.</p>

  <p class="normal">“Buda’nın da tıpkı İsa gibi insan olduğunu düşünülüyor. Altıncı yüzyılın ortasında Sakii’lerin sülalesinde doğmuş ve ona Siddharta adını vermişler.”</p>

  <p class="normal">“Ah,” diye iç çekti herkesin unuttuğu Rutenberg. Boşluktan faydalanarak Edgar’ın hediye ettiği fıçıdaki tüm biraları içmişti. “Ah, neler bekliyor bizi, Köppen bu arzusuna gönül vermişken! Bizim, iyiniyetli Almanlar olarak aç Hintliler ve onların tanrılarıyla ne alâkamız var!”</p>

  <p class="normal">“Daha sonra,” diye ısrarla sürdürüyordu Köppen, “‘yüceler’ anlamına gelen Sakii sülalesinden olan çocuk, Gotama lakabıyla tanınıyormuş. Buda; uyanmış, bilen anlamına geliyor.”</p>

  <p class="normal">Köppen, gittikçe artan bir heyecanla konuşuyordu. Her zaman sakin olan elleri, havada belirsiz figürler çizmeye başlamıştı. Bazen ellerini çiçek gibi birleştiriyordu; düşünen adam simgesi gibi.</p>

  <p class="normal">“Gautama’yı seviyor muymuş?” diye havalı bir şekilde sordu Lothen.</p>

  <p class="normal">“Ona Sakiya Muni de diyorlarmış, yani Sakii sülalesinin bilgini. Onun memleketi Himalaya’nın önündeki tepeler ve Ranta nehrinin orta akımı.”</p>

  <p class="normal">“İnsan seni dinlerken onun köylüsü sanacak,” diye şaka yaptı Marx.</p>

  <p class="normal">“Budanın annesinin ismi Mayya’ymış.”</p>

  <p class="normal">“Oda mı kutsal bir piç?” diye sordu Bruno.</p>

  <p class="normal">“Hayır. Buda’nın babası yakışıklı ve çapkın Sudhodana’ymış. Mayya’nın ölümünden sonra onun kız kardeşiyle evlenmiş. Mahanacanata’yla.”</p>

  <p class="normal">“Ama Buda evli miymiş?” diye artık alınarak ısrar ediyordu Lothen.</p>

  <p class="normal">“Hatta birkaç kadınla,” diye en sonunda öfkeyle cevap verdi Köppen. “Karılarının birisinden oğlu Rahula olmuş. Ama Buda, yirmi dokuz kadın ve zenginlikten hayal kırıklığına uğramış ve dünya işlerinden çekilmeyi istemiş. Öyle doğmuş Tanrı. Tanrıların doğuşu çağımızın en önemli etkinliği. Kim karşı çıkabilir buna?”</p>

  <p class="normal">“Of, demek ki Buda ahlâksız biriymiş,” diye vurguladı Lothen.</p>

  <p class="normal">“Diğer Tanrılar kadar. Hıristiyanlığın ahlâksızlığına hiçbirisi yetişemez. Ama bundan şüphe duyanlara, Voltaire’in ‘Bakire’sini okumalarını tavsiye ederim,” diye cevap verdi Marx esneyerek.</p>

  <p class="normal">“Buda...” diye başladı yine Friedrich ama onu engellediler.</p>

  <p class="normal">“Bay Köppen’in dersinin devamı yarın Doktor Kulübü’nde. Bayanlar da gelebilir,” diye ilan etti Edgar Bauer.</p>

  <p class="normal">En sonunda Bruno, tekrar konuşmaya başlayabildi. Hava çoktan kararmıştı. İhtiyar Bayan Bauer masayı toparlayıp iki lamba yaktı.</p>

  <p class="normal">Althaus ve Rutenberg, domino oynuyorlardı. Althaus karamsar, kısık bir sesle konuşuyordu:</p>

  <p class="normal">“Rosenkranz’ı satın aldım ve işte kaygıya düştüm. Onda birçok şey doğrudan benim için, senin için de. İnsanın sınırlı bir vicdanı var. Vicdan da içsel uyum ihtiyacının sonucudur. Ama bizim, aynı zamanda, bizi çabuk, genelde düşünmeden karar almaya iten sınırsız bir vicdanımız da var. Bunun sonucunda da kötü şeyler yapabiliriz. Bunun ortasını nasıl bulalım?”</p>

  <p class="normal">Rutenberg, Althaus’un derin düşüncelere dalmasını kullanarak oyunu kazandı.</p>

  <p class="normal">“Hiç vicdanımız olmasa ne olacak?” diye soran Rutenberg Althaus’u şok etti.</p>

  <p class="normal">“Sen Hegel’i çok az ve derine inmeden tanımışsın. Onun öğretisinin yüceliği; zayıf karakteri öldürüp güçlü, dayanıklı bir karakter yaratmasında.”</p>

  <p class="normal">“Demek benim öldürülmem gerekiyor?” dedi komik bir hüzünle Rutenberg.</p>

  <p class="normal">İkisi de susup yeni bir oyuna başladılar.</p>

  <p class="normal">O anda, Köppen köşede, büfenin yanında punçunu içiyordu.</p>

  <p class="normal">Bahçede Bauer’in kendi elleriyle hazırladığı renkli fenerleri yaktılar. Lothen, eski, dar piyanonun kapağını kaldırdı ve bravour bir vals çalmaya başladı. Karl, Bruno’ya cevap vermeye çalışıyordu ama müzik sesi onu engelliyordu ve düşüncesini kesiyordu. Gençler dans etmek için bahçeye koşunca aniden tütün dükkânından Egberg çıktı. Sinirliydi ve önlüğünü çekiştiriyordu.</p>

  <p class="normal">“Arkadaşlar,” dedi heyecanını gizlemek için kendisine ait olmayan bir kabalıkla, “korkunç bir şey olmuş. Bir üniversiteli, Berlin’den korkunç bir haber getirdi. Profesör Gans, bugün bizim partimize gelmeye hazırlanırken aniden ölmüş...”</p>

  <p class="normal">“Gans mı?”</p>

  <p class="normal">Yukarıda, ikinci katta, Lothen hızla piyanonun kapağını kapattı. O, uzun süredir ümitsiz ve karşılıksız bir aşkla çekici profesörü seviyordu.</p>

  <p class="normal">Luisa, zarif görünmeyi falan unutarak ağır bir şekilde banka düştü. Bruno, garip garip bakınıyordu. Karl’ın yüzünde de garip bir ifade belirdi; ağrı veya sinirli bir gülümseme gibi. Bir yıl önce, Heinrich Marx’ın cenazesinde, Jenny, Karl’ın yüzündeki bu aynı ifadeyi gördüğünde korkunç bir şekilde etkilenmişti. Karl’ın alt çenesi titriyordu. Yanaklarındaki kaslar ise dişlerini sıkmaktan kabarıyordu.</p>

  <p class="normal">“İyiler erken ölüyor,” dedi kendine gelen Rutenberg.</p>

  <p class="normal">Her zaman, hayatının kötü anlarında bile, alıntılarla konuşuyordu. Bu da Köppen’i son derece rahatsız ediyordu. Köppen ona doğru döndü ve kızgınlıkla paltosunun eteklerini çekti.</p>

  <p class="normal">“Seni gidi şiş göbek! Canlı sözcükler bulamadın. Alıntılar okuyorsun ezberinden.”</p>

  <p class="normal">Luisa’nın Gans’ı hiçbir zaman görmemiş olan isimsiz kız arkadaşı surat asarak:</p>

  <p class="normal">“Ne kadar rahatsız edici bir şey bu Bay Marx. Bu ölüm, yaş gününüze gölge düşürdü! Oysa akşamı pek iyi geçirebilirdik.”</p>

  <p class="normal">Karl, ona öyle anlamlı, kin dolu bir bakışla cevap verdi ki, kız bir bahane bulup hemen ortadan kayboldu.</p>

  <p class="normal">Orada bulunanların şoku bir anda geçti.</p>

  <p class="normal">“On yıl içinde iki renkli insanı kaybettik!”</p>

  <p class="normal">“Allah kahretsin, Gans artık yok! Bu bizim için korkunç bir darbe! Yüce Patrokles düştü, lanet Tersitos hâlâ yaşıyor... Gans öldü, Savigny yaşıyor!” diye patetik bir şekilde bağırdı Rutenberg.</p>

  <p class="normal">“Yine iğrenç bir alıntı,” diyen Köppen’in tüyleri diken diken oldu. “Evet Gans öldü. Oysa daha dün sapasağlamdı ve her zamanki gibi gücü ve iştahıyla övünüyordu. Akşam Dorothea sokağındaki meyhanede birlikteydik. Daha en az yüz yıl yaşamayı düşünüyordu ve Matusail’e kadeh kaldırdı.”</p>

  <p class="normal">“Doğayı sen anla, anne gibi olsun senin için!” Sonra daha sakince: “Koynunda uyuyabilmem için...” diye okudu yine Adolf.</p>

  <p class="normal">“Bu şiir de ne?” diye sordu Köppen. “Onu bir yerlerde okumuştum.”</p>

  <p class="normal">“Ludwig Feuerbach’ın. İşte ünlü olacak bir insan,” dedi emin bir şekilde Rutenberg. “Zavallı Gans ise fırtınayı görebilecek kadar yaşamadı...”</p>

  <p class="normal">“Devrim sırasında katkısı olacağına inanıyordu,” diye sessizce ekledi Marx. “Son dersinde her zamankinden daha heyecanlı konuştu, o mesut an için. Bir bilgin gibi halkın yüce bir ayaklanma yapacağını, haktan ve mülkiyetten yoksun olanların isyan edeceğini söylüyordu. Sonunda da şunları söyledi: ‘Devrim geldiğinde tüm dünya titreyecektir..’”</p>

  <p class="normal">“Elbette!” dedi sıkılmış, kızgın bir şekilde Bruno.</p>

  <p class="normal">“Amin!” diye devam etti Rutenberg.</p>

  <p class="normal">İhtiyar Bauer, rengarenk kâğıt fenerlerin içindeki mumları söndürdü. Büyük ev çok karanlık ve sessiz olmuştu.</p>

  <p class="normal">Gece geç saatlerde Karl eve dönüyordu. Ağır bir gün geçirmişti. Öylesine güzel başlayan gün trajediyle bitmişti. Karl tanımadığı sokaklara girerek kenar mahallelere doğru yürüdü. Evler uyuyordu. Ne hakka ne de mülke sahip olmayanların evleri. Karl, Gans’ın “Genç arkadaşım” diyen sesini duyar gibi oldu. “Siz nasıl bir zamanda yaşadığımızı soruyorsunuz. Dünyanın iğrenç suratını değiştirip yenileyecek olan devrimler çağında yaşıyoruz...”</p>

  <p class="normal">Aniden köşeden çıkan bir işçi, düşüncelere dalmış olan Karl’a çarptı. İşçinin gömleği ter ve çamsakızı kokuyordu. “Biz, işçi gömlekleri giyenlerin yapacağı devrimler çağında yaşıyoruz,” diye düşündü Marx ve işçiye geçmesi için yol verdi. “Bu delikanlı gibileri 1830 yılında Bourbonlar’ın tahtını ustaca devirdiler.”</p>

  <p class="normal">Sokak yine ıssızlaştı. Bir yerlerde bir fener titrek ışıklarını saçarak yanıyordu. Karl aniden derin bir acıyla Bauerler’in ve Doktor Kulübü’ndeki diğer arkadaşlarının konuşmalarını hatırladı.</p>

  <p class="normal">“Bulutları kin ve mürekkebe batırıyorlar...” diye düşündü Karl umursamaz bir biçimde. “Dünya kendi hayatını yaşıyor. Dünya ve gökyüzünü tanrılarla doldurmuş olanlar, insanlar...”</p>

  <p class="normal">Gece soğuğuyla birlikte Karl’ın içine hüzün ve belli belirsiz kendinden memnun olmama duygusu çöktü. Karl anlamayarak durdu.</p>

  <p class="normal">“Tarih yolunda, Bauerciler gibi uçuk bilginler değil, bu küçük sokaklardaki insanlar, bunlar, düşünceleri ve eylemleri arasında fark olmayan insanlar... yarın Gans’ı gömecekler... Çok ölümler geldi bu yıl içerisinde... Eduard’la başladı...”</p>

  <p class="normal">Karl’ın düşünceleri gittikçe daha karışık, karamsar ve daha karanlık bir hal alıyordu. Tıpkı bu mayıs gecesinde dolaştığı başkentin sokakları gibi.</p>

  <p class="normal">2</p>

  <p class="normal">Bettina von Arnim yarı uzanmış bir halde pencerenin yanındaki divandaydı.</p>

  <p class="normal">Yıldızlar, gökyüzünde sık örülmüş bir balıkçı ağı gibi yatıyorlardı. Uzaklarda, tepenin altında Mosel’in suları sessizce akıyordu. Trier sessizdi. İçinde beyaz ve pembe güller bulunan vazo, pencere pervazının yanındaydı. Yüksek şamdandaki mum hafifçe tütüyordu. Bettina, günlüğünü tekrar tekrar okuyordu. Loş odada yüzü daha genç ve daha çekici görünüyordu. Hafif nemli ve pembe delikleriyle kedi gibi burnu, ışığın gölgesinden dolayı daha uzun görünüyordu. Antikçağ kızlarının taş heykellerdeki burunlarına benziyordu. Yarı karanlık bir sihirbazdı. Omuzlarına düşen saçları güzeldi. Mumun alevi onlara altın bir renk veriyordu. Beyaz saç telleri uyuşuk kahverengi tellerle birleşiyordu.</p>

  <p class="normal">Bettina, günlüğün anlattığı eski günler için ağlamak istiyordu. Uzun zamandır hiç kimseyi sevmiyordu ve hatta Goethe’ye duyduğu çocuksu aşkın anısı bile renksizleşip kayboluyordu. Ama yine sevmek istiyordu. Gözlerinin altındaki kırışıklıklar, saçlarındaki beyazlar acaba kalbini soğutuyor muydu? Sevgi ve ilgi için bir yasak mı koyuyorlardı? Gözyaşları Bettina’nın okumasını engelledi. Dulluğu öyle uzun sürmüştü ki... Ama bu gözyaşları acıdan dolayı akan gözyaşları değildi. Kendini beğenmişlik duygusu, hiç dinmeyen “kadınlık hüznü”nü yenmesine yardım ediyordu.</p>

  <p class="normal">“Ne kadar güzel yazıyorum!” diye hayran kaldı Bettina. Düşüncelerinde kendisini Madam de Stael ve eşsiz Savigny’ye benzetiyordu. Yeraltı kahramanlarını ise Paris hovardası George Sand’ın metaforlarına benzetiyordu... Bettina von Arnim, uzun süredir George Sand hayranıydı.</p>

  <p class="normal">“Muhteşem yazmışım,” diye düşünüyordu Bettina, bir zamanlar düşüncelerini ve duygularını yansıttığı bu sayfaları karıştırırken. Hareketsiz Trier havası, hayalleri, tatlı hüznü ve okşayıcı melankoliyi besliyordu.</p>

  <p class="normal">Yazar, günlüğünün bu değerli sayfalarını bir profesyonel dikkatiyle inceliyor ve düzeltiyordu. Sanki basılmaya ve onu meşhur etmeye hazır bir yazıymış gibi. Bir zamanlar yazdığı bu sözcükler, duyguları, havası ona abartılı gelmiyordu. Sabaha kadar kendine hayran kaldı. Teker teker, ona, yüce Goethe’ye adanmış satırları okudu. Sevgili Goethe’ye adanmış satırlar.</p>

  <p class="normal">“Ben, ‘Şarkıların Şarkısı’nın ölümsüz ritmini keşfettim, ben Sulamita’yım,” diye coşuyordu Bettina, boynuzdan yapılma tokasını çıkardı ve saçlarını tamamen omuzlarının üzerine bıraktı. Gecenin bu saatinde onu hiç kimsenin göremeyecek olmasına, odada tek başına olmasına rağmen, kulağının biraz altı hizasında saçlarına beyaz bir çiçek batırıyor ve yarı dönük bir vaziyette aynaya bakıyordu.</p>

  <p class="normal">Şalını üzerine alıp elinde günlüğüyle divana uzanıyor ve İncil’deki gibi bir madonna pozu veriyordu. Aşığını bekleyen bir madonna...</p>

  <p class="normal">Genellikle yüzünde her zaman bulunan kendini beğenmişlik ifadesinden şimdi eser yoktu. Kendisinden öyle memnundu ki. Yine başlıyordu okumaya, kendisine hayran kalmaya... İnsanın geceleri uyuması ne kadar kötü bir alışkanlıktı. Oysa insan geceleri zevkle geleceği tadabilirdi!</p>

  <p class="normal">Trier’in o sihirli havası; sen hayal kurmaya ve kendi kendini kandırmaya öyle çok yardım ediyorsun ki!</p>

  <p class="normal">Başkent yazarı, prenslerin ve şairlerin arkadaşı, karısı ve kız kardeşi, uykusuzluktan uyuşturucu gibi zevk alıyordu.</p>

  <p class="indentmetin">“Aşk, karşılıklı etkileşimdir; seni sevdiğim sürece seninleyim... Ne kadar yorgun olsam da seninle konuşmadan uyumaya gitmeyeceğim! Gözkapaklarım düşüyor ve beni senden ayırıyor. Beni senden ayıran, ne tepeler, ne nehirler, ne zaman, ne senin soğukluğun, ne de seni sevdiğimi bilmeyişin. Rüya da beni senden koparabilir mi ki? Ama neden? Senin göğsüne yaslanıyorum, senin kalbini aşk ateşi yakıyor ve ben uyuyorum... Ama benim aşkımı tanı ve düşün, zaman uçuyor ve bir tek şey kalıyor değişmeden, bir tek an sonsuzluğu kapsayabilir.</p>

  <p class="indentmetin">“Aşk; bilmek, tanımaktır. Ben seni düşüncelerimde sevebilirim; düşüncelerim bana seni anlamayı, kabul etmeyi öğretiyor; ama seni tamamen anladığım zaman seni anlamayan birisine ait olabilir misin ki? Anlamak, sevdiğine kavuşmanın o eşsiz zevki değil mi?.. Anlamak, sevmek demektir; sevmediğimizi anlamıyoruz demektir; anlamadığımız, bizim için yok olandır.</p>

  <p class="indentmetin">“Bu dış dünyada sen benim değilsin, senin sadakatinle başkaları övünüyor; yakınlığınla, inancınla, seninle birlikte ruhunun labirentine giriyorlar; bunlar onlara ait olduğundan, sana sevinç getirdiklerinden emin olanlar.</p>

  <p class="indentmetin">“Ben bir hiçim, senin gereksindiğin hiçbir şey yok bende; sabah, seni, beni sorman için uyandırmıyorum; akşamlar seni bana getirmiyor; benim yanımda evinde değilsin. Ama bu iç dünyada ben sana güven ve bağlılık duyuyorum; ruhumun tüm güzel yolları sana varıyor, o yollar senin yardımınla geçildi...</p>

  <p class="indentmetin">“Gece sessiz, ben yalnızım, uzaklar geniş, sonsuz; sadece sevdiğinin yaşadığı yer memleket ve uzak yok; eğer sen sevseydin, uzağın nerede bittiğini ben bilirdim...</p>

  <p class="indentmetin">“Sana çocukluğumdan bir şey anlatacağım, seni henüz tanımadığım zamanlardan. Bütün hayatım, senin için bir hazırlıktı; seni ne kadar uzun bir süredir tanıyorum, gözlerimi kapatarak öylesine sık görüyordum ki seni. Ve ne kadar harikaydı, en sonunda gerçek dünya senin önünde uzun süredir özlenen bekleyişle birleşince...</p>

  <p class="indentmetin">“Orada fantastik dalları ve geniş kadife yaprakları olan yüksek bir ağaç vardı. Yaprakları bir oturma yerini örtecek kadar serpilmişti: Ben sık sık ağacın serin gölgesi altında yatıyordum ve gölgenin içinden ışığın nasıl gülümsediğini seyrediyordum. Bazen öylece, derin uykuya dalıyordum; rüyamda aşkın tatlı hediyelerini görüyordum, çünkü öyle olmasaydı uyandığımda ağacı anlayamazdım. Onun dallarından düşen olgun meyvelerinin suyu göğüslerime sıçrıyordu; o muhteşem koyu incir şiresi, daha önce hiç incir görmemiştim ama dudaklarım güvenle onun içine dalıyordu, tıpkı seven insanın ilk öpücüğü kabul ettiği gibi. Ben biliyorum artık, incir tadını andıran öpücükler var.</p>

  <p class="indentmetin">“... Elin, yanağımda yatıyordu; dudakların alnımda dinleniyordu ve öyle sessizdi ki nefesin, ruhun nefesi gibi esiyordu. Mutlular için zaman genelde sonsuzlukmuş, bitmeyen sonsuzluk, o öyle kısaymış ki herhangi bir ölçüt uygulanamazmış onun için...</p>

  <p class="indentmetin">“Ruh hissediyor ki iyi olanın içerisinde kalmak, derin, çözülmez bir sırra götürüyor. Goethe, sen bunu bana dün akşam, açık pencerenin yanında, yıldızlı gökyüzünün altında, rüzgârın esintisi odaya dolup tekrar dışarı uçarken açıkladın.</p>

  <p class="indentmetin">“Bu gurur, güzellikteki bu kutsal gurur!</p>

  <p class="indentmetin">“Bugün birileri, onu ilk defa gördüğümde, ben taze bir gül gibiyken onun yetmiş yaşında olmasının mümkün olmadığını söyledi. Ama gençliğin tazeliği ve güzellik arasında fark var. Güzelliği insan hatlarına Tanrı ruhu verir; o solmaz, sadece onu taşıyan gövdeden kopar, ama çiçekler toza düşmez. Onlar kanatlı ve göklere yükselirler..”</p>

  <div class="clrb"/>

  <p class="normal">Güneşin doğmasıyla Bettina uyudu ve notlarını yere düşürdü. Ancak öğleden sonra karamsar, sıkkın ve memnuniyetsiz olarak uyandı. Sinir krizlerine karşı ilaç aldı ve bu uzun, boş günde ne yapacağını düşünmeye başladı.</p>

  <p class="normal">Bettina von Arnim’in Trier’deki az sayıda tanıdığı arasında Westphalenler de vardı. Trier’e gelişinden kısa bir süre sonra onları ziyaret etmiş ve Jenny’yi sadece yazarlık yeteneğine hayran olan bir insan olarak değil, sadık ve iyi bir arkadaş olarak görmüştü. Daha ilk görüşmelerinde ikisinin de konuşacak çok şeyi vardı. O yüzden Karolina ve Ludwig, birisi elişinin, diğeri gazetenin üzerinde uyuyakalınca, fırsatı değerlendirip misafir odasından Jenny’nin odasına geçtiler. Jenny’nin odası içten sohbetlere, itiraflara öyle müsaitti ki.</p>

  <p class="normal">Yazar, ayaklarını, pek temiz olmayan ayakkabılarının içine soktu ve büyük koltuğa yerleşti. Jenny ise onun yanına, küçük, yumuşak, kadife bir sandalyenin üzerine oturdu.</p>

  <p class="normal">Bettina çoktan beri konuşulacak en ilginç konu olarak kendisini gördüğü için hemen planlarından, Prens’le ilişkisinden, edebi başarılarından ve kıskanç düşmanlarının entrikalarından bahsetmeye başladı. Jenny tüm bunları çok ilginç buluyordu.</p>

  <p class="normal">Ne de olsa Bettina von Arnim sadece basit bir ölümlü değildi; doğa, ona olağanüstü bir yetenek vermişti. Zaten başkentteki hayat da Jenny’nin çok fazla ilgisini çekiyordu. Berlin’de Karl yaşıyordu ve aynı ortamlarda bulunuyordu.</p>

  <p class="normal">Odada, köşedeki kadife divanın üzerine çekingen bir şekilde büzülmüş olan Jenny’nin çok yakın arkadaşı olan Trierli bir hanımefendi sessizce oturuyordu ve gelen bu ünlü kadını büyük bir ilgiyle izliyordu. Trierli hanımefendi geniş kalçalıydı, yuvarlak, olağanüstü berrak ve iyimser gözleri vardı; üst dudağı kabarık, yüzünden gülümseme asla eksik olmayan iri yapılı bir kızdı.</p>

  <p class="normal">Bazı kadınlar sırdaş olmak, başkalarının sırlarını dinleyip gizlemek için yaratılmışlardır. Onlar, itirafları, başkalarının yaşadıklarını, acılarını, kaygılarını mükemmel birer kasa gibi kilitlerler içlerine. Onlar öğüt veremezler ama çok iyi dinleyicidirler ve duyguları paylaşabilirler. Jenny’nin en sevdiği arkadaşı da böyle bir sırdaştı...</p>

  <p class="normal">“Başkent haberlerinden bıkmadınız mı?” diye havalara giriyordu yazar.</p>

  <p class="normal">“Hayır, kesinlikle. Tüm bu anlattıklarınız çok ilginç! Üstelik anlattığınız birçok şeyi daha önce de duymuştum ve sanki Berlin’de bir arada bulunduğunuz ve birlikte yaşadığınız insanları tanıyormuşum gibi geliyor. Lütfen devam edin!”</p>

  <p class="normal">Bettina, kendini övmekten ve kendi yaptıklarını anlatmaktan bıkınca lütfedip kibar dinleyicisine birkaç soru sordu. Jenny’nin cevapları ilgisini çekti. Güzel taşralı, edebiyat konusunda çok bilgili çıktı, düşünceleri de çok cesur ve orijinaldi.</p>

  <p class="normal">Bettina insanları çok iyi anlıyordu.</p>

  <p class="normal">“Siz Trier’de, edebiyattaki tüm yenilikleri takip ediyorsunuz. Raflarınızda, ancak saygı ve korku uyandıran felsefe kitapları da görüyorum. Hegel, tartışmasız çok büyük bir beyinmiş ve sadece bilimi değil, yöneticilerin beyinlerini de oldukça zenginleştirmiş ama onu okumak düşünülemez. Maalesef o şair değilmiş ve söze, tıpkı bir terzinin elde dokunmuş kaba bir kumaşa davrandığı gibi davranıyormuş...”</p>

  <p class="normal">“İtiraf ediyorum, benim için çok kolay olmadı. Ama Kant ve Fichte bana uçuk düşünceler ve yeni terimler öğrettiler. İleride kocam olacak adamın hayatını belki de tamamen dolduracak olan şeyleri anlamak isterim.”</p>

  <p class="normal">“Üstelik siz bunu kendi çıkarlarınızı gözetmek için yapmıyorsunuz? Ama sizin eğitim düzeyinizle ve ince yazı stilinizle –itiraz etmeyin sizin mektuplarınızı okumuştum!– gerçekten hayatım, siz edebiyatta çok iyi bir yere gelebilirsiniz, hatta daha fazlasını...”</p>

  <p class="normal">Jenny bitirmesine fırsat vermeden karşı çıktı:</p>

  <p class="normal">“Ben, ün düşkünü değilim; bu anlamda ve gerçekten de sizin düşündüğünüzden çok daha bilgisizim. Ben kocamın rakibi değil; onun yardımcısı, eşit bir dostu, yoldaşı olmak istiyorum. Bu küçük bir görev mi? Kaç kadın böyle bir mutluluğa erişebilmiş? Bettina, niçin onun başarıları ve sevinçlerinin beni en azından kendi başarı ve sevinçlerim kadar mutlu edemeyeceğini düşünüyorsunuz? Kadınların eşitlik mücadelesinde sık sık intikam ve hayal kırıklığı alevini seziyorum. Erkekler birçok kez George Sand’ı kırdılar, onun özel hayatı çok mutsuzdu.</p>

  <p class="normal">“Dudevant’de görülen boşanma davası onun evliliğinin tüm acılarını önümüze sermedi mi? Ama ben mutlu olacağıma inanıyorum. Belki de o yüzden düğün için acele etmiyoruz. Bir insanla hayatını sonuna dek paylaşmaya karar vermişsen, beş veya yedi yıl gibi bir süre sana çok kısa ve çok gerekli bir sınama gibi geliyor... Karl’ın benimle mutlu olmasını istiyorum, tıpkı benim de onunla mutlu olmayı istediğim gibi. Ama bunun için ben sadece iyi bir eş ve onun çocukları için iyi bir anne değil; onun dostu, sırdaşı olmalıyım. Sadece güven değil, saygı da kazanmak istiyorum. Çünkü kalbim ona ait. Aksi takdirde evlilik sadece alçakça bir alışveriş, paslı bir zincir ve karşılıklı işkence çektirmektir.”</p>

  <p class="normal">“Sizin o küçük kalbiniz tıpkı zavallı Charlotte Schiglitz’inki gibi ilginç bir maddeden yapılmış. Tüm bunlar bana yabancı. Ben o kadar altruist değilim. Zaten öyle çok da sevemem. Goethe’yi bile eğer çocukken değil de daha sonra görmüş olsaydım yine öyle sevemezdim. Hatta Arnim bile benim için o kadar değerli değildi.”</p>

  <p class="normal">“Sevdiğimin sönmüş ilhamını tekrar uyandırmak için kendimi kurban edebilir miyim bilmiyorum,” dedi sessizce Jenny, sanki sesli düşünüyordu. “Ben o kadar romantik değilim. Hayır, şair Schiglitz gibi iradesiz insanlar benim hayal gücümü rahatsız edemezler. Onlar, uğurlarına yapılacak bir kahramanlığı hak etmiyorlar. Ama Karl’ın acı ve sevinçleri benim de acı ve sevinçlerim olacak. Onun yolu benim yolum, onun idealleri benim ideallerimdir. Onunla birlikte olarak ben ona inanıyorum, hedeflerimizin ortak olduğuna inanıyorum. Yoksa niye Karl da, bir başkası değil? Ruhları birleştirmeden vücutları birleştiremezsin. Biz hayvan değil, insanız. Zayıf ama değişmeye çalışan insanlar. İşte bunlardan dolayı evlilik benim için gizemli, yüce ve çok insanca bir şey. Evlilik aslında aşktan başka bir şey değil.”</p>

  <p class="normal">Jenny’nin dudakları heyecandan titriyordu. Bu akşamki gibi nadiren konuşurdu. Bettina von Arnim, kollarını dizlerine dolayarak başını eğdi ve kaşlarının altından küçük, her zaman yapmacık melankoli belirten gözleriyle, konuşana gizlemediği bir hayretle bakıyordu.</p>

  <p class="normal">“Nişanlınızı daha yakından tanımak isterdim. Onun hakkında birbirine çok zıt şeyler duydum. Ama zeki biri olduğunu, orijinal ve cesur düşünceleri olduğunu herkes kabul ediyor. En son Mendelson Bartholdi’lerde, müzikli bir ‘çocuk sabahı’nda karşılaşmıştık. Bay Marx’ın bayanlara karşı çok nazik olduğu söylenemez. Hatta daha fazlası, onları fark etmiyor. Aslında bunu anlamak zor değil. Böyle mükemmel bir nişanlısı varken diğer tüm bayanlardan vazgeçmesi çok normal,” diye bitirdi sosyetik bir biçimde Bettina.</p>

  <p class="normal">Jenny dinlemiyordu. Şöminenin saati, sekiz çeyreği gösteriyordu. Oysa Westphalenler’in evi, Trier’deki tüm saygıdeğer evler gibi saat onda uykuya dalmak zorundaydı.</p>

  <p class="normal">“Trier’i beğeniyor musunuz?” diye sordu çekingen bir şekilde Jenny’nin arkadaşı, sessizliği bozmaya çalışarak.</p>

  <p class="normal">“Ah, burası çok sıcak!” dedi Bettina yine yapmacık bir şekilde. Küçük mavi bir bezle serinlemeye çalışıyordu.</p>

  <p class="normal">Bu sırada Jenny saatin yayını takip etmeye devam ediyordu. Karl’ın yedide gelmesi gerekiyordu. Hâlâ yoktu. Jenny’nin heyecanı artıyordu. Geç kalmasının nedenini tahmin ediyordu...</p>

  <p class="normal">Her ay, her yıl Karl onun için daha değerli oluyordu. Belleğinde büyük bir arzuyla nadiren birlikte olabildikleri saatleri topluyordu. Babasının ölümünden sonra Karl daha rahat davranabiliyordu ve Trier’i daha sık ziyaret edebiliyordu. Ama burada uzun süre kalmıyordu.</p>

  <p class="normal">Jenny elinde olmadan iç çekti. Onun sıkıntısını hiç fark etmeyen Bettina tasasızca Berlin’i, Mendelsonlar’ın salonunu anlatıyordu.</p>

  <p class="normal">Orada sadece ev sahipleri Abraham Mendelson Bartholdi ve karısı, Bayan von Arnim’e göreydiler. Ev sahipleri sanatta uzmandılar ama onların çocukları, özellikle Felix, gerçek bir Wilhelm hizmetkârıydı. Wilhelm Henzel’den ise söz etmeye bile gerek yoktu. O sadece müzisyen değil aynı zamanda ressam ve şairdi.</p>

  <p class="normal">“Bilim ve sanatta isim yapmış herkes, toplumda iyi bir konumda olan herkes yükselmeye çalışıyor. Sanat dehalarının ve gerçek ustaların sundukları ince zevkler, toplumun moralini yükseltiyor. Ruhunun ince olmasına özen gösterenlere zevk tattırıyorlar.”</p>

  <p class="normal">Jenny sabırsızlıkla sandalyeden kalkıp odada dolaşmaya başladı.</p>

  <p class="normal">Bettina, Catalini’nin sesini yargılıyordu.</p>

  <p class="normal">“Nerde kaldı Karl?” diye düşündü Jenny, neredeyse sesli bir şekilde.</p>

  <p class="normal">Saat dokuza geliyordu...</p>

  <p class="normal">Jenny’nin de tahmin ettiği gibi Marx, annesiyle acı ve can sıkıcı anlaşmazlığı yüzünden gecikiyordu. Bu anlaşmazlıklar öylesine sık tekrarlanıyordu ki; Karl, yerli pazarın yanındaki evde kopan kavgalardan dolayı Trier’den nefret etmeye başlamıştı. Ama Roma sokağı, Jenny’nin sokağı ise onun için bir o kadar daha değerli olmuştu.</p>

  <p class="normal">Annesinin yeni evini, yeni insanlar, çevredeki komşular, küçük tüccar ve memurlar, ikiyüzlüler ve dedikoducular ziyaret etmeye başlamıştı. Onların arasında, Heinrich Marx’ın dul karısı, kendisini, ölen kocasının arkadaşları arasında hissettiğinden çok daha iyi hissetmeye başlamıştı. Yavaş yavaş eski tanıdıklarını kaybetmişti ve bunun için hiç mi hiç üzülmüyordu. Yakınlarını çok rahatsız eden bir ihtiyarlık bencilliğine kapılmıştı tamamen. Henriette, yaşları ilerleyen kızlarını başından savmaya, onları mutlaka evlendirmeye bakıyordu. Onu, o korkunç vurdumduymazlığından, yavaş yavaş ölmekte olan, çocukluğundan beri hastalıklı Hermann bile çıkaramıyordu. Onu huzursuz eden bir tek parasız kalma korkusuydu.</p>

  <p class="normal">Karl ve Jenny’nin düğününü büyük bir sıkıntıyla bekliyordu. Karl’ın, babasının bıraktığı mirastan kendine düşeni almasından korkuyordu. Henriette, isyanını kinle dile getirerek Fräulein Westphalen’e “çeyizsiz kız” diyordu.</p>

  <p class="normal">Bir seferinde Karl, eğitimine devam etmek için gerekli olan, ona bırakılan payı almayı düşündüğünü söylediğinde annesinin kin ve gözyaşları son bulmak bilmemişti. “Nasıl?” diye ağlıyordu, şapkasını indirip oğlunu acındırmak için tepesine bağlanmış beyaz saç örgüsünü göstererek. “Nasıl alırsın son paraları, ihtiyar, zavallı anneni ve savunmasız kız kardeşlerini mahvederek? Üstelik şimdi ölüm, senin küçük erkek kardeşini almak için eşikte beklerken! Yoksa babanın bir Rothschild gibi miras bıraktığını mı düşünüyorsun? Yirmi iki bin yüz on taler, yıkık dökük bir ev ve iki bağ... Yirmi iki bin taler! Çocuklarıma yük olmamak için ölmek isterdim ama Tanrı beni yanına almıyor ve kimbilir ne zaman alacak. İstikballeri belirsiz bu kadar insan için yirmi iki bin taler!”</p>

  <p class="normal">Karl kulaklarını tıkayarak uzağa kaçtı. O zamandan beri para konusu, annesinin odasının eşiğine bastığı andan itibaren her zaman gündeme geliyordu. Kız kardeşleri, Karl’ın yanından sessizce, suçlayarak geçiyorlardı. Batmış bir tüccar olan erkek kardeşi Hermann, hızla öksürüyor ve kan tükürüyordu.</p>

  <p class="normal">Şişman çöpçatanlar, dolgun papazlar, sinsi küçük memurlar ve karıları aptal suratlarıyla Henriette Marx’ın evine doluşuyorlardı; onun arkadaşları ve öğüt vericileri olarak.</p>

  <p class="normal">Karl, sıkıntı ve mide bulantıları içerisinde bu gugukkuşunun karanlık evinden kaçıyordu. Öksüz kalan baba evi artık ona öyle gözüküyordu.</p>

  <p class="normal">Bazen Henriette, gözyaşlarıyla ve değişeceğine söz vererek onu orada tutmayı başarabiliyordu. Kızarmış gözkapaklarını oynatarak ihtiyar güçsüzlüğüne ve yalnızlığına acındırmaya çalışıyordu. “Küçük serveti için ne kadar çok korkuyor ve yapmacıklaşıyor,” diye düşünüyordu Karl kabullenerek...</p>

  <p class="normal">Sakinlik ancak bir an sürüyordu ve sonra çözümsüz bir kavgaya dönüşüyordu, özellikle ihtiyar kadın Jenny’yi anıp Westphalenler’e kendince yeni bir şekilde hakaret etmeye çalıştığında. O zaman Karl’ın kızgınlığı sınırsız oluyordu.</p>

  <p class="normal">Bu sefer de tam öyle olmuştu.</p>

  <p class="normal">“Nişanlının yanına gidiyorsun değil mi?” dedi Henriette oğluna en masum sesiyle, onun şapkasını aldığını görünce. “Anlıyorum, senin için, o sevimli kızla birlikte olmak annenle birlikte olmaktan çok daha önemli, ama bu iki gün içerisinde seninle iki saat konuşmakla bile şereflendirilmedim. Oysa her zaman konuşulacak bir şeyler var. Ama annelerin sabrı sonsuzdur. Biz anneler, çocuklarımızı affediyoruz, tüm acılarımıza onlar sebep olsalar bile.”</p>

  <p class="normal">“Ne söylemek istiyorsan hemen söyle,” dedi Karl dişlerinin arasından. Artan kızgınlığını geniş, yumuşak şapkasından çıkarıyordu.</p>

  <p class="normal">“Baban öldükten sonra beni avutmak için hiç çaba göstermeyen, sanki beni daha önce hiç tanımıyorlarmış gibi davranan Westphalenler’e tabii ki kırılmıyorum. Kasabada Jenny’yle aramızdaki ilişkinin kopacağı söylentileri dolaşıyor. Bunu sana söylememin tek sebebi sonsuz anne sevgim. Bunun senin için ne kadar kötü olacağını düşünerek ben o kadar çok acı çektim ki...”</p>

  <p class="normal">Karl, bir adım öne çıktı. Sapsarı olan yüzü kıpkırmızı oldu. Oğlunun halini fark etmiyormuş gibi yapan anne hiçbir şey olmamış gibi devam ediyordu:</p>

  <p class="normal">“Gerçekten, tercih ettiğin bu ailenin, senin ailene neler yaptığını bilemezsin! Senin için, onların, annen ve kardeşlerinden daha değerli olduklarını biliyorum. Olsun, benim sabrım, uzun süredir insan sabrının sınırlarını aştı. Ama ben sana söylemek zorundayım Karl! Aşk insanın gözlerini kör etse de, tüm Westphalenler’in karakteristik ve çok tehlikeli bir özelliğe sahip olduklarını sen nasıl fark etmezsin anlamıyorum. Onların hiçbirisi tutarlı değil. Bir bakmışsın göklerde uçuyorlar, bir bakmışsın uçuruma yuvarlanıyorlar.”</p>

  <p class="normal">“Yeter!” dedi Karl, fısıldayarak ve dış kapıya doğru yürüdü.</p>

  <p class="normal">Karl sokağa sıvıştı. Ağır ağır soluyordu. Kısa parmaklı, geniş, güçlü elleri heyecanla açılıp kapanıyordu. Rüzgârın kırdığı küçük bir dalı kaldırdı ve bir anda ezdi. Bu, onu biraz sakinleştirdi ama Roma sokağına gitmek istemiyordu; Mosel’e doğru yürüdü. Trier arkada kaldı. Katoliklerin, Protestanların ve Yahudilerin kutsal evlerinin, memurların ve küçük burjuvaların küçük kasabası...</p>

  <p class="normal">İsyancıların ve devrimcilerin Prokrustes yatağı!<sup class="calibre5"><a href="../Text/ates1_split_063.html#footnote-647-46" id="footnote-647-46-backlink">[46]</a></sup></p>

  <p class="normal">Trier, Karl’ın karşısında, filisten fikirleriyle hesaplaşmanın bir ifadesi olarak; çirkinliğin, adiliğin, bayağılığın, çürümüşlüğün son safhası gibi yükseliyordu. Bu insanlarla savaş, dünya çapında bir savaş! Nefret ve lanet!</p>

  <p class="normal">Nehre giden yol, Karl’a çocukluğunu hatırlattı. Buradaki her dönemeci, her çalıyı ve ağacı tanıyordu. Ahşap yapılardaki tozlu madonnalar aradan geçen yıllar boyunca oldukça yıpranmışlardı. Marx, yollarda bir saatten fazla dolaştı. Kendine geldi, kızgınlığını yendi, annesiyle ilgili düşüncelerden kurtuldu.</p>

  <p class="normal">Şimdi, tüm bunlar, ona sıkıcı günlük sorunlar, zararsız bir ısırılma gibi geliyordu; hepsi bu kadardı.</p>

  <p class="normal">Hayatın başka başka sıradan heyecanları onu pençesine aldı. Bonn’a gitmeye hazırlanan Bruno’yu, Rutenberg ve Köppen’i, artık başlaması gereken tezini düşünüyordu. Üniversite öğrencisi Karl, yakında Doktor Marx olacaktı. Kendisini akademik bir perukla kürsüde hayal etti. Gelecek hakkında düşüncelere dalmış olan Karl, Mosel kıyısındaki küçük bir köye giden dik bir yolda buldu kendisini. Yürümeyi çok severdi. Artık orada burada ışıklar parlamaya başlamıştı. Bir demirci dükkânında, düzenli aralıklarla çekiç, örsün üzerinde inip kalkıyordu. Bir kadın, sopa ile güdük bir ineği yürütmeye çalışıyor, keçiler meleşiyor, çocuklar ağlıyordu. Marx zapt edilmez bir istekle yaklaşıp bu tanımadığı, uzun süredir kendisini ilgilendiren dünyayı tanımak istedi. Ama kararan gökyüzüne baktığında Jenny’ye verdiği sözü hatırladı. Bir çözüm bularak karara bağladı; nişanlısı Trier’den çıkıp akraba ziyaretine gidince, o da Mosel ve Ren kıyılarında dolaşacaktı. Tatilin bitmesine daha birkaç hafta vardı.</p>

  <p class="normal">Karl hemen koşarak şehre, Roma sokağına ulaştı. Büyük bir kaygıyla ayakkabılarının ve dar pantalonunun ne kadar çok tozlandığını fark etti. Hemen misafir odasının eşiğine gelecek olan Karolina von Westphalen’in suçlayıcı bakışlarını görür gibi oldu. İhtiyar Barones, damadı olacak delikanlıyı uyarmaktan çekinmiyordu. Onun kusursuz ve temiz olmasını istiyordu. Karl, evin avlusunun yanında durup çınar yapraklarıyla hain tozu sildi. Sonra boyun bağını düzeltti. Annesiyle münakaşası sırasında oldukça yıpranan şapkayı da düzeltmeye çalışıyordu, ama boşuna. Genç üniversiteli, mutsuzca iç çekerek Westphalenler’in evinin meşeden yapılma dış kapısının üzerindeki çıngırağın ipini çekti ve usulca eleştirilmeyi beklemeye koyuldu.</p>

  <p class="normal">“Nihayet,” dedi Jenny rahatlamış bir şekilde, Karl’ı kendi odasının eşiğinde görünce.</p>

  <p class="normal">Bettina gözlerini kısarak gülümsüyordu:</p>

  <p class="normal">“Daha önce karşılaşmış mıydık?”</p>

  <p class="normal">Karl eğildi. Ünlü kadın yazar ilgisini çekiyordu.</p>

  <p class="normal">Bu kadının, edebiyattaki ününden ziyade, Goethe’yle ve müstakbel Prusya kralı prensle arkadaşlığı ilgi çekiyordu. Üstelik yetenekli Arnim’in karısı, bir kadın olarak ün yapmaya çalışıyor ve cesur, ileri görüşlü biri olarak anılıyordu.</p>

  <p class="normal">“Mendelson Bartholdi’lerde karşılaşmıştık,” diye onayladı Marx ve topluluk içerisindeki kısa görüşmeleri sırasında Bettina’yla hiç konuşma fırsatı olmadığını düşündü.</p>

  <p class="normal">Jenny’ye döndüğünde, onun bakışındaki soru işaretini gördü ve cevap verdi. Birbirlerine her şeyi anlatmayı alışkanlık edinmişlerdi.</p>

  <p class="normal">“Günün büyük bir bölümünü Montini’yle geçirdim. Gerçekten, ne kadar iyi bir ihtiyar o! İhtiyarlık onun yanına bile yaklaşmamış. Eskisi gibi, tüm önemli olayları takip ediyor ve ruhunun ayıklığını, berraklığını koruyor. Bunu, gençleri ve yetişkinleri kıskandıracak kadar iyi yapıyor. Dükkânında bir yığın en son Fransız gazeteleri ve dergileri buldum... Paris; bir sürü başkent çılgınlıkları, saray entrika ve dedikoduları, bankerlerin yükselişleri ve iflasları dışında son yılların en ilginç olayıyla da meşgul. Başında Blanqui ve Barbés olan Mayıs Ayaklanması gibi. Kanlı başlayan bu on yıl, başladığı gibi kanlı bitecek.”</p>

  <p class="normal">“Siz gazete okuyor musunuz?” diye sordu kışkırtıcı bir şekilde Bettina.</p>

  <p class="normal">Jenny ve Karl ona hayretle baktılar.</p>

  <p class="normal">“Gazeteler, sadece plebler için yaratılmıştır, bunlar ruhun plebleri olsalar bile. İnsancıl fikirler tartışılmazdır ve bir insanın, yüce idealleri bilmesi ve gerçekleşmelerini istemesi için, ellerini alçak gazetecilerin pis yazılarıyla kirletmesine gerek yok. Ben duygunun ve kalbin politikacısıyım. Gerçek dünyada değil, kendi yarattığım dünyada yaşıyorum. Benim ideallerim hiç değişmeyen ideallerdir.”</p>

  <p class="normal">“Ama insanların büyük bir kısmı sizin dünyanızın tam zıttı bir dünyada, yani gerçek dünyada yaşıyor... Üstelik tüm idealler zamanla çoraklaşıp yıpranma özelliği taşıyorlar,” dedi kuru bir şekilde Karl. Birden, içinde bu başkent yıldızından kurtulma isteği duydu.</p>

  <p class="normal">“Paris’te tutuklananların mahkemesi yakında yapılır mı acaba?” diye sordu Jenny. Karl son ayaklanmanın tüm ayrıntılarını anlatırken, onu dikkatle izliyordu.</p>

  <p class="normal">“Bu bir yıl içerisinde ne kadar çok değişmiş!” diye düşünüyordu Jenny. “Yanaklarındaki eski, çocuksu şişkinlik yok, zamanından önce belirmiş olan kırışıklıklar olağanüstü düşünür alnına işaretler koymuş, bu işaretler gözlerinin çevresine de yayılmış. Gözlerinde ne kadar çok cesaret, güç, kahkaha ve kin var! Köy ağasının saçlarına benzeyen bu siyah, çelik gibi parlak saçlar ne kadar güzel ve gür!..”</p>

  <p class="normal">Düşünceleri, Jenny’yi Trier’den uzaklara götürüyordu.</p>

  <p class="normal">“Çok boğucu, nefes alınamıyor günümüz Almanyası’nda. Biz buradan gideceğiz. Ben ve Karl. Ama bizim hayatımızın sessiz ve sakin olacağını hiç sanmıyorum. Karl bir savaşçı. Bayram yapan esnaflar, sömürücüler, despotlar uzun süredir onun düşmanı.” Jenny, nişanlısıyla yaptığı uzun sohbetleri aklından geçiriyordu: “Ancak insanı en fazla mutlu edebilen kişi, gerçekten yücedir,” demişti Karl. Küçük bencillikler ona yabancıydı. Prusya Krallığının despotluğuna karşı duyduğu nefret, onu özgürlük savaçılarının ön saflarına taşıyacaktı. Jenny bundan emindi. “Almanya’da kanlı savaş ve devrim kaçınılmaz mı?” diye soruyordu kendi kendine. Birden titreyip gözlerini kapattı. Yine de umudun bunda olduğunu hissediyordu. Devrim imkânını, gizli bir heyecan ve belirsiz bir ilgiyle düşünüyordu. Karl birçok kez ona heyecanla ‘93 yılındaki kahramanları anlatmıştı.</p>

  <p class="normal">“Devrim, kahramanlık ama aynı zamanda da ölüm,” diye fısıldıyordu Jenny.</p>

  <p class="normal">“Belki Almanya, kendi yeni yolunda yürüyecek. Belki Karl etrafımızdaki her şeye Jakoben kışkırtıcılığı saçmayacak,” diye düşünüyor ve hemen kendisini bundan dolayı yargılıyordu. “Ne kadar korkak ve alçak duygular! Neden korkuyorum? Ruhu kemiren yaşam yapmacıklığı her şeyden korkunç değil mi? Karl haklı, binlerce kez haklı; başına buyrukluğa, eşitsizliğe, bayram eden ikiyüzlülüğe duyduğu nefretten dolayı. Ben onun arkasından her yere gideceğim, ruhun özgürlük savaşının götürdüğü her yere...”</p>

  <p class="normal">Şöminenin üzerinde bulunan, porselenden bir maymun heykelinin üzerine oturtulmuş olan saat, gecenin onu olduğunu bildirdi. Duvar saati, alt kattaki misafir odasından seslenerek, üç ritimli eski Braunschweig askeri marşıyla ve on vuruşla ona cevap verdi.</p>

  <p class="normal">Yerli Pazar meydanındaki Valilik binasında, kilden yapılmış on piskopos kafası on kez eğildi. Trier uykuya hazırlanıyordu. Bürger saati gelmişti.</p>

  <p class="normal">Karl hüzünle kalktı ve Westphalenler’in evinde oturan herkese iyi akşamlar dilemeye hazırlandı usulca.</p>

  <p class="normal">Bettina ve Jenny, karamsar gece lambasının aydınlattığı merdivende birbirlerini öptüler.</p>

  <p class="normal">“Görüşürüz sevgili Bettina! Yarın görüşürüz sevgili Karl!”</p>

  <p class="normal">Kapı kapandı. Trier’in yaz gecesi doğanın cömert bir hediyesiydi. Yıldızlar parlarken, rüzgârsızlık ve sıcaktan deliren çiçek ve ağaçlar kokular yayarken, uyumak çok zordu. Trierliler, güzel kokular ve yıldızlardan, ağır perdelerin ve gıcırdayan korkulukların arkasına çekilerek gizleniyorlardı.</p>

  <p class="normal">Evler sıkı sıkıya kapalıydı. Gece; uyku, aile kavgaları, koyu karanlıkta perdelerin arkasındaki ölçülü okşamalar içindi.</p>

  <p class="normal">“Oh, gece!” diye fısıldayan Bettina, genç olmayan ellerini dokunaklı bir şekilde yukarıya kaldırdı. “Oh, çetin düşünceleri ve ruhunu izlemenin yüce saati. Oh, gökyüzü!...”</p>

  <p class="normal">Kahkaha atmamak için kendini tutmak, hiç de kolay değildi Karl için. Kendini beğenmişlik ve yapmacıklık onu neşelendirdiği kadar, öfkelendiriyordu da.</p>

  <p class="normal">“Hangisi daha az onda; basitlik mi, zekâ mı?” diye düşündü Karl tiksinerek.</p>

  <p class="normal">“Bayan Arnim, siz sosyal ideallerinizden bahsettiniz. Eğer gece, düşüncelerinizi engellemiyorsa bu sözcüklerle ne kastettiğinizi öğrenmek isterim,” dedi Karl kararlı bir şekilde Bettina’nın yapmacık hareketini yarıda keserek.</p>

  <p class="normal">“Ah ne kadar kaba bir genç,” diye karar verdi Bettina, hayal kırıklığına uğrayarak. Olağanüstü, neredeyse artistik bir ustalıkla ses tonunu değiştirdi ve sözcüklerin yüce katından tekdüze ve sıkıcı bulduğu yeryüzüne indi.</p>

  <p class="normal">“Ben ideallerimi saklamıyorum; tam tersine, onları tüm dünyaya bildirip insanları peşimden sürüklemek isterdim... Siz tabii benim Prens’le olan arkadaşlığımı biliyorsunuz. Tanrının yüksek yetenekler verdiği, bizim gelecek hükümdarımıza ümit bağlıyorum. Almanya’nın hayal edebileceği en güzel şeyleri, o gerçekleştirebilir. IV. Friedrich Wilhelm halkın reisi olmak için doğmuş. Ülkeyi güçlendirip kahramanlığa doğru götürecek. Kral, işte bunun içindir.”</p>

  <p class="normal">“Bir seferinde, sizin, ancak bir dahinin gelecekte kral olabileceğini söylediğinizi duymuştum...”</p>

  <p class="normal">“Evet ve Prens de beklentilerimizi gerçekleştirebilecek tüm özelliklere sahip. O tahta oturmuş bir dahi olacak.”</p>

  <p class="normal">Karl yüksek sesle güldü.</p>

  <p class="normal">“Saflık! İtiraf edeyim ki daha önce ben de bilgili bir monarşinin mümkün olduğuna inanıyordum. Ama bu sadece çocuk masalı ve bürgerlerin güçsüzlüğü ve ikiyüzlülüğü için bir avuntu.” Karl, Bettina’nın yıpranmış profiline doğrudan bakıp sustu.</p>

  <p class="normal">Bettina deliye dönmüştü. Pürüzlü, gri cildi üzerinde kırmızı lekeler oluştu. Yapmacıklığın izi bile kalmamıştı. Kendini kaybetti. Çığlık atarak, neredeyse histerik bir biçimde konuşuyordu. Prens onun tanrısıydı. Hipnotik transtaymış gibi falcılık yapıyor ve arzulanan yöneticinin yüce bir geleceği olacağını iddia ediyordu.</p>

  <p class="normal">“Biliyorum, bürokratların ve saraylıların koyduğu tüm kısıtlamaları kaldıracak. Ülkeye anayasa verecek, din özgürlüğü ilan edecek, eğitimle yoksul ve cahilleri, açları kurtaracak. Onlar, suç yoluna öyle kolay sapabiliyorlar ki. Ölüm cezasını kaldıracak. Yüce Friedrich’in geleneklerini bize geri verecek.”</p>

  <p class="normal">“Teşekkür ederim, şimdi artık ‘benim ideallerim’ derken neyi kastettiğinizi anladım,” dedi Karl umursamazca, Bettina en sonunda sustuğunda. Ondan çok sıkılmıştı. Bahaneler uydurarak Rheingraf kayalığına kadar yapılacak olan gezintiden vazgeçti Bayan Arnim’le onun evinin önünde vedalaştı.</p>

  <p class="ortayazi">***</p>

  <p class="normal">1840 yılının Mayıs ayında, IV. Friedrich Wilhelm tahta çıktı. Haftalar ve aylar geçiyordu. Berlin’de ve Almanya’nın her köşesinde anayasa bekleniyordu. Yeni yönetici, hiçbir şey vaat etmeyen bir gülümsemeyle kabul ediyordu dilekçeleri. Ve en sonunda bu bunaltıcı sessizliği bozdu. Saray erkânına yaptığı konuşmasında, ona güven besleyen sabırlı liberallerin tüm hayallerine cevap verdi.</p>

  <p class="normal">“İyi biliyorum ki,” diye başladı genç kral gül suyu boca edilmiş olan kafasının üzerindeki tacı düzelterek, “kral olarak ülkeyi yönettiğim her gün, her saat için Tanrının önünde sorumluyum.” Vaatlerin geleceğini garanti altına almak isteyenlere sesleniyordu. “Bana tacı Tanrı verdi. Ne ben, ne de başka bir insan bundan daha iyi bir garanti verebilir. Bu garanti, kâğıt üzerine yazılmış tüm vaatlerden daha güvenilirdir, çünkü o hayatın kendisinden geliyor ve hayatın içinde barınıyor. Sade, babadan kalma eski Hıristiyan yönetimiyle yetinmek isteyen herkes, bana güvensin.”</p>

  <p class="normal">Aristokratlar ve burjuvalar, bağlı kalacaklarına ant içtiler ve Kral’a bakarak geri geri yürüyüp taht salonunu terk ettiler. Uzun süredir kurdukları anayasa hayali, monark sözlerinin ışınları altında böyle eridi.</p>

  <p class="normal">Karl, Hippel’in meyhanesinde iki bardak siyah bira arasında Kral’ın konuşmasını okudu. Hayal kırıklığına uğramadı, çünkü Kral’dan farklı açıklamalar beklemiyordu.</p>

  <p class="normal">Tarihin tekerleği, koşulların belirlediği bir sarmal içerisinde hareket ediyordu. Aslında Karl, kralları ve üst tabakayı, hareketin, gelişmenin ve ilerlemenin belirleyici gücü olarak görmüyordu. İnsancıl Bettina gibi cırlak liberallerin hak ettikleri tokatı yemeleri Karl’ı eğlendiriyordu. Bir Friedrich Willhelm’in daha taç giymesinin Almanya’ya getireceği kaçınılmaz hayal kırıklıklarını düşünerek birbiri arkasına puro yakıyordu. Ama kısa sürede düşünceleri başka bir konuya atladı. Bu yıl sorunlar hiç de az değildi. Bruno Bauer sonbahardan beri Bonn’daydı ve sabırsızca Karl’ı da oraya çağırıp duruyordu. Ama Marx gitmeyi erteliyordu. Ertelemesinin nedeni, üniversiteden mezun olmak için hazırlaması gereken tezdi. Tezi bitirmesine az kalmıştı.</p>

  <p class="normal">Üniversite kürsüsü gittikçe belirgin bir hal alıyordu Karl için. Karl, tozlu, saygın bir peruk ve zamanla solacak olan koyu renk bir pelerinle kürsünün üzerinde duracaktı. Babası daha hayattayken, Karl, kendini akademik kariyere adamaya karar vermişti. Felsefe ve hukukun gerici sistemlerini, Bruno’nun İncil eleştirilerinden çok daha yeni, cesur bir gerçekle mahvetmeyi hayal ediyordu.</p>

  <p class="normal">Ama Kültür Bakanı ihtiyar liberal Altenstein öldü ve Bruno’yla birlikte bilimdeki tüm genç, cesur insanlar koruyucularını kaybettiler. Bonn’dan gelen mektuplar gittikçe daha küskünleşiyordu. Bauer’i takip ediyorlardı. Yeni bakan ise İncil’e yapılan ateist saldırıdan ürkmüştü, çekiniyordu. Ve öğretmene hiçbir şekilde yardım etmek istemiyordu. Bonn’lu tanrıseverler, bu ateisti aforoz ederek aralarından atmak için tam da bu anı bekliyorlardı. Marx, arkadaşına yapılanlardan, üniversitenin, duvarların arkasındaki gerçek durumunu daha iyi anlıyordu. Prusyalı profesörler bilimsel araştırmaları sırasında bağımsızlık isteme hakkına sahip değildiler.</p>

  <p class="normal">Bruno, nefretle şikayet ediyordu genç arkadaşına. Mektupları kin doluydu. Bilimadamı çaresizdi ve üniversite kurbağalarının bayram eden viyaklamaları arasında boğuluyordu. Ama Bauer vazgeçmek istemiyordu. Karl’ın, tüm kokuşmuşluklara karşı nasıl cesur bir savaşçı olduğunu biliyordu. Karl’ın zekâsının ne kadar keskin bir silah olduğunu biliyordu.</p>

  <p class="normal">“Gel, bitir şu lanet sınavı ve hemen gel,” diye yalvarıyordu Bauer, Karl’a yeni hayatını anlatarak.</p>

  <p class="normal">Neşesiz itiraflar. Bonn’dan gelen mektupları okurken, Marx, Puge’nin ölümünü, Schlegel’in derin uykusunu, hükümet tarafından takip edilen Welker’i, üniversite hayatının iğrençliğini hatırladı aniden.</p>

  <p class="normal">“Belirlediğim dersler, İncil’in eleştirisi, yerli profesörleri artık paniğe düşürüyor. Özellikle eleştiriyi rezil bir sansasyon olarak görüyorlar,” diye anlatıyordu Bruno.</p>

  <p class="normal">“Birçok üniversiteli, gelecekte din adamı olmayı hedeflediklerini, bir Hegelci olduğum için benim derslerime devam edemeyeceklerini bildirdiler... Ama ben eleştirinin üzerine öyle gideceğim ki onlar korkudan derslerime koşacaklar.</p>

  <p class="normal">“Sen henüz burada değilsin ama sonra bunlara tekrar dönmemek için, sana anlatmak zorundayım. Buraya geldiğinde benimle görüşmeden önce herkesle sadece havadan sudan konuşmalısın.</p>

  <p class="normal">“Ben sadece şu prensibe sadık kalıyorum: Her şeyi sadece kürsüde anlatıyorum! Bu kış öyle yaptım, ileride de aynısını yapmayı düşünüyorum. Çünkü böyle bir durumda içten konuşabileceğin tek yer kürsü. Doğal olarak da divitin yaşayabileceği tek yer kürsü! Ama bu insanlarla ciddi sorunları tartışmamak gerekiyor: Anlamıyorlar! Veya önyargılı ve sınırlı düşünüyorlar...</p>

  <p class="normal">Burada başka yerlerde olduğu gibi belirli bir süre muhalefet rolünü oynamamız, kısa bir süre sonra da onu derinleştirmemiz gerekecek.</p>

  <p class="normal">“Felsefeyle devlet arasındaki ilişki konusunda zerre kadar bilgileri yok; sadece pietistlerin<sup class="calibre5"><a href="../Text/ates1_split_064.html#footnote-647-47" id="footnote-647-47-backlink">[47]</a></sup> koku alma yetenekleri var. Bu da bir çeşit korku onlar için. Kötülerin reddedileceği günün yakın olduğunu hissederek aralarında homurdanıyorlar. Krizin kokusunu, tıpkı hayvanların doğa felaketlerinin kokusunu aldıkları gibi alıyorlar. Ama bunu ciddiye almamak gerekiyor. Çünkü homurdanmak, ıskartaya çıkmış eski bir kilise formülü.</p>

  <p class="normal">“Berlin’de kişi olarak kabul etmek istemediğim, belki de ancak mücadele sonucu kabul edebileceğim bir şeyi burada anladım: Her şeyin yok edilmesinin ne kadar çok gerekli olduğunu. Çarpışma korkunç olacak ve geniş çapta da olması gerekiyor. Hıristiyanlığın dünyaya gelişinden daha güçlü ve daha büyük bir çarpışma olacağını iddia etmeye neredeyse hazırım... Bonn’a geldiğinde bu yuva belki de tüm dikkatleri üzerine çekecek. Gel, acele et!”</p>

  <p class="normal">Bruno, Marx’ı sekizinci sömestrin son sınavlarını bitirip Berlin Üniversitesi’yle ilişiğini kesmesi için ikna etmeye çalışıyordu.</p>

  <p class="normal">Ama buna hiç gerek yoktu. Karl da, bir an önce üniversiteli ceketini atıp doktor unvanını almak istiyordu. Hazırladığı tezi, üzerine hızla gericiliğin karanlığı düşen Prusya üniversitesinde değil de Jena’da savunmak istiyordu. Sonra da, ilk önce sadece özel doçent olarak ders verme hakkını kazanmak istiyordu.</p>

  <p class="normal">Marx’ın, bir bilimsel çalışmaya başladığı zaman onu şöyle böyle bitirmek gibi bir alışkanlığı yoktu. Daha çok erken yaşta bile kolay başarılar onu asla mutlu etmiyordu. Öylesine tükenmez ve büyük bir bilgi açlığı vardı ki... Öte yandan, doğa, kendisine çok iyi bir gözlem gücü vermişti.</p>

  <p class="normal">Yirmi iki yaşındaydı. Hiçbir engelden korkmuyordu ve asla geri çekilmiyordu. Karl’ın ilgisini çeken bilim dalı, disiplin, onun dikkatinin tamamını yutuyordu. Tıpkı gökyüzünü tanımaya dalmış astrologlar gibi, bir yıldız ararken binlerce küçük ışık kaynağı buluyordu.</p>

  <p class="normal">Ama bu ani keşif bolluğu ona her şeyi başarmış hissi vermekten uzaktı; sadece gerçeğin sayısız, küçük verilerinden bir tanesini bulduğunu anlamasını sağlıyordu. Karl’ın çalışma gücü her yıl daha da fazla artıyordu, onunla birlikte öğrenme hevesi ve her şeyi kavrayıp anlama isteği de... Tez konusu olarak Demokritos ve Epiküros’un doğa felsefelerinin kıyaslanmasını seçmişti. Daha sonra Stoacılığın, Epikürcülüğün ve septisizmin tüm felsefi süreçlerini işlemeyi düşünüyordu. Çalışmasının daha ilk günlerinde Berlin Üniversitesi’ndeki Antik dünya ilgisini çekmişi. Marx, Aiskhylos’a saygı duyuyordu, özgürce konuşan Epiküros’e ise tapıyordu. Tezinin üzerindeki yoğun çalışmalarıyla eşzamanlı olarak İtalyanca’yı da öğrenmeye koyuldu.</p>

  <p class="normal">Köppen ve tabii ki Rutenberg, Bauer gittikten sonra da hemen hemen her akşam Trierli Karl Heinrich’le birer şişe Ren şarabı içmeye devam ettiler. Köppen, arkadaşının masasında birkaç İtalyanca gramer kitabı bulunca çok şaşırdı.</p>

  <p class="normal">“Sen bir köpekbalığı kadar doyumsuzsun. Bu kadar yeni ve eski diller bildiğine göre burada biraz dinlenebilirdin. Bir insan beyninin kapasitesini ölçmek gerçekten çok zor.”</p>

  <p class="normal">“Eh, bu kafa için ben, bizim tanınmış on bilginimizin kafasını veririm!” dedi Adolf Rutenberg. Eskisi gibi, Karl’ın ilerleyişini büyük bir hayretle izliyordu.</p>

  <p class="normal">“Dil bilmeden bilimi bilmek çok zor,” dedi Marx, somurtarak.</p>

  <p class="normal">Onu övmelerinden hoşlanmıyordu. Çünkü elde ettiği başarıların değerini çok iyi biliyordu. Kendini geliştirme çabası onda öylesine büyüktü ki. Hedefleri ise henüz tam bir kesinlik kazanmamış olmakla birlikte, kafasında belirli bir biçim kazanmıştı. Hedefleri, şu anda elde ettiklerinden çok daha büyüktü. Ama Karl bugün elde ettiğine de önem veriyordu. Gelecekle yaşıyordu. Bugün, onun için sadece hızla atlayabileceği bir basamaktı.</p>

  <p class="normal">“Dillerini bilmediğim halkların kültürlerinin gerçek ruhunu, ulusun nefesini, tarihi yakalayamam. Latince bildiğim için, Antik dilin evrimini, onun ölüşünü ve yeni dilin doğuşunu anlamak istedim. Dante ve Petrarcha’nın dili Çiçero, Brut ve Gracchus kardeşlerin dili kadar muhteşem. Diderot, Rousseau ve Balzac’ın eserlerinin Almanca tercümeleri tamamen iğdiş edilmiş.”</p>

  <p class="normal">“Sahip olduğun sabır ve bellekle kolayca yabancı dilleri öğreniyorsun,” dedi Adolf, her zamanki belli belirsiz kıskançlığıyla. Adolf yabancı dil öğrenme konusunda hiç yetenekli değildi.</p>

  <p class="normal">“Her dili, öğrendiğim bir öncekinden daha kolay öğreniyorum. Ama en önemlisi dilin özünü, doğuşunu, gelişimini ve yapısını anlamak. Ben küçüklüğümden beri filolojiyi seviyorum. Grimm’in ‘Alman Grameri’, Couvie’nin ‘Mamut ve Dinazor’ kitabı kadar iyi ve ünlü. Burada da, ötekinde olduğu gibi kemikler birer birer eklenerek o ilginç iskelet oluşuyor.”</p>

  <p class="normal">“Ama artık bir sürü dil öğrenmiş olmana rağmen hâlâ Ren aksanından kurtulamıyorsun ve bizimle iyimser bir Moselli şarap üreticisi gibi konuşuyorsun,” diyen Köppen Karl’ı sinir etmeye çalışıyordu. Karl gülmekten kıpkırmızı kesildi.</p>

  <p class="normal">Karl, Berlinlilerin korkunç bir kusur saydığı böyle bir aksanı olduğunu biliyordu.</p>

  <p class="normal">“Daha da fazlası,” diye ekledi Rutenberg, “Demosten gibi Karl da tek başına olduğu zamanlar Goethe’nin monologlarını sesli bir şekilde okuyup onların yardımıyla yanlış vurgulamalardan kurtulmayı deniyor.”</p>

  <p class="normal">“Sözcükleri yutmamak, kekelememek,” diye itiraf etti neşeyle Karl, “ve doğrusunu söylemek gerekirse, Çin hiyerogliflerini öğrenmek bile benim için daha kolay olurdu. Ama başaracağım, bana zaman tanıyın.”</p>

  <p class="normal">“Her zaman olduğu gibi bu kez de başaracak,” dedi Adolf emin bir şekilde.</p>

  <p class="normal">Kışın, Berlin’de uzun süredir beklenen karnaval başladı. Karnaval yılbaşından Paskalya’ya kadar devam ediyordu. Karl, bu dönemlerde, hava aydınlanana kadar devam eden danslar ve sağır edici itişip kakışın olduğu halka açık balolara uğramayı seviyordu. Kendisi dans etmiyordu; galeriye çıkıp tütün içiyor, arkadaşlarıyla içki içiyor ve bu çok renkli kalabalığı izliyordu. Ama üniversitelilerin düzenlediği kızak kayma partilerine en aktif biçimde katılıyordu. Genelde kış sezonunun açılışını tahtın varisi yapıyordu. Tüm şehir sokaklara dökülüyordu. Süslü Kraliyet arabalarının önünden koşan jokeyleri izlemekten ziyade, sakallı Rus arabacıları ve kıvrılan kamçıyı ustaca sallayan kısa ceketli küçük Kazak’ı görmek için geliyorlardı.</p>

  <p class="normal">“Bakın!” diye bağırıyordu Alman kadınları baygın bir şekilde kaldırımlardan, “Ruslar! Aman Tanrım ne kadar yakışıklı vahşiler...”</p>

  <p class="normal">Yüksek sosyetenin kervanlarına karşılık bir parodi olsun diye, üniversiteliler kendi kervanlarıyla geçit resmine katılıyorlardı. Her kızağa bir çiftin düşmesi için yarısı kadın kılığına girmişti.</p>

  <p class="normal">Çok az sayıdaki üniversiteli buraya kız arkadaşlarını davet ediyordu. Onlarla taşkınlık yapıp çılgın olmak oldukça zordu. Üniversiteliler tersine çevrilmiş montlar, bornozlar ve bayan şapkaları giyiyorlardı. Bazıları ceketlerinin altına veya devrilmiş mutfak çömleklerine devekuşu tüyleri dikmişlerdi. Sokakları savaşçı naraları, çığlıklar ve şarkılar çınlatıyordu. Tanıdık bir çamaşırcının elbiselerini giyen, karnının üzerine de bir yastık yerleştiren Köppen derin bir kızağın oturağına yerleşmişti. Onun yanında ters çevrilmiş pelerini, başına geçirdiği aşçı şapkası, omuzunda fırça ve elinde gong yerine bakır el tavasıyla Marx oturuyordu. Ürkmüş ve korkmuş olan at, kulaklarını oynatıyor ve kâh dörtnala kalkıyor kâh ısrarla yerinden kımıldamıyordu. Karl maşayla el tavasına vuruyor ve fırçayı sallıyordu. Kızağın ağırkanlı sahibi iç oturağa oturmuş ağır ağır kamçıyı salladı. Kızak şehir dışına uçuverdi. Ama bir kavşakta Marx, dikkatsizce yuları çekince korkunç bir gıcırdama duyuldu.</p>

  <p class="normal">“Tutun!” diye bağırdı Rutenberg ve kızaktan yuvarlandı.</p>

  <p class="normal">Onun arkasından, pelerinine dolanmış, elinden fırçayı düşürmüş vaziyette Karl da kendini yerde buldu. Çok eğleniyorlardı. Kardan ve balçıktan kurtulmaları hiç de kolay olmadı.</p>

  <p class="normal">Bağırarak ve lanetler yağdırarak, ama olanlardan tamamen memnun, bir ara sokakta onları bekleyen kızağa yetiştiler. Gezinti gecenin geç saatlerine kadar sürdü.</p>

  <p class="normal">Berlin’de kış çok neşeli bir mevsimdi. Yine sıralanmıştı: İtalyanca çalışmalar, tez. Ve işte bir tane daha: Her zaman Hermesçilik hakkında kitap yazma düşüncesi.</p>

  <p class="normal">Zeki Doçent Hermes, ‘bilim’inde, mistik kilise dogmasıyla Kantçı felsefeyi ustaca birleştirmişti. Karl, Bonn’da kaldığı süre içinde, dikkatle, kendisine yağ çeken bilimadamını izliyor ve bir teoloji polemiği sırasında onun silahını yok etme arzusuyla yanıp tutuşuyordu. Bu arzu gittikçe güçleniyordu. Berlin Üniversitesi’ni bitirme döneminde kitabın planı olgunlaştı. Konu, uzun süre önce düşünülmüş, divit sivriltilmişti...</p>

  <p class="normal">O sene yaz çok sıcak geçti. Karl, geceleri yazmayı tercih ediyordu. Gündüzleri, sıcaklarda yatakta yuvarlanıp okuyordu, akşamüstü Doktorlar Kulübü’ne gidiyor veya Friedrich ve Adolf’la görüşüyordu. Alçak, küçük bir meyhanede, restoranlarda veya biracıların teraslarında buluşuyorlardı. Bir süredir çok yakın dostluk kurdukları Köppen, Karl’a, cesur bir taşlamadan kısık sesle parçalar okuyordu. Bu taşlama “İhtiyar Fritz”in, Kral Friedrich Prusyalının doğum günü hakkındaydı. Bu kitap Marx’a adanacaktı. Sıcaktan kuruyan boğazını bira ve dondurmayla serinletirken Karl, dikkatle arkadaşını dinliyordu.</p>

  <p class="normal">O sıralar, “ihtiyar kısrak”, “keçi”, “düve” gibi çirkin lakâpları olan hafif kızlarla doluydu küçük meyhaneler. Bu kızlar, tezgahın arkasına geçiyor, garsonluk yapıyor veya parlak kırmızı konsomatris elbiselerini giyip masaların çevresinde fırıl fırıl dönüyorlardı.</p>

  <p class="normal">Buraya üniversitelilerin geçici kız arkadaşları da geliyordu. Üniversitelilerin, konuşmaları ve ders notları üzerinde ineklemeleri, onları sadece aşk felsefesinin değil, Schelling ve Hegel felsefelerinin içerisine de çekiyordu. Karl, artık, onlardan birinin, onunla Yunanca konuşmasına, Roma Hukuku veya kendini bilinçlendirme felsefesinin temellerini tartışmaya koyulmasına şaşmıyordu. Boğazındaki oldukça büyük adem elması göze çarpan, Rutenberg’in kibarca “tahtacık” dediği cılız bir kız kendisini frenoloji<sup class="calibre5"><a href="../Text/ates1_split_065.html#footnote-647-48" id="footnote-647-48-backlink">[48]</a></sup> uzmanı olarak tanıtınca, Karl boyun eğdi ve başını yoklamasına izin verdi.</p>

  <p class="normal">Kız ince parmaklarıyla uzun süre Karl’ın kafatasını yokladı, sonra abartılı bir samimiyetle kulaklarını çekip onun kesinlikle bir dahi olduğunu söyledi.</p>

  <p class="normal">“Sen dünyayı şaşırtacaksın,” dedi boğuk bir sesle.</p>

  <p class="normal">Karl bu sonucu kahkahayla karşıladı ama yine de ondan şakaklardaki ve kafatasının tepesindeki çıkıklığın ne anlama geldiğini sordu.</p>

  <p class="normal">Verdiği ders için, Tahtacık, iki porsiyon dondurma, puro ve bir şişe resling istedi. Karl onu dikkatlice dinliyordu ama kız öyle konuşkan çıkmıştı ki; Rutenberg arkadaşlarını ondan zor kurtardı. En sonunda Köppen, taşlamasını okumaya devam edebildi. Ona göre, bu taşlama, geçen yüzyıl aydınlanmasının mutlu dönemine geri dönüş çağrısı yapan bir çan olsa gerekti.</p>

  <p class="normal">İnançsız, vicdansız, ne sevmeyi ne nefret etmeyi bilen iki ayaklı solucanların acımasız karanlıklarına karşı Friedrich, iyiniyetli, bilgili ve özgür düşünen ateistlerin uzaktan arkadaşıydı.</p>

  <p class="normal">Vızıldayan kalabalığa, tabak, çatal ve bardaklardan çıkan gürültüye, müziğe aldırmadan okuyordu Köppen. Gittikçe daha fazla ateşleniyor, Karl da daha dikkatle dinliyor, keskin sorularla metni irdeliyordu.</p>

  <p class="normal">“Seni gidi şeytan!” dedi Karl yine dayanamayarak. “Emin misin? Büyük Fransız ansiklopedi yazarlarını aşağılayıp, kendini serserilerin derekesine düşürmeye çalışan ihtiyar kendini bilmez hovardanın böyle bir sahiplenişi hak ettiğinden emin misin? Bunu sana ispatlamam zor. Şimdilik tarih, onun kulübelerine girmeme müsaade etmedi ama krallar; felsefeciden ziyade, en iyi ihtimalle usta hizmetkârlar olmuşlardır her zaman. On sekizinci yüzyılın felsefesi bambaşka bir şey. Doğal olarak birçok harika düşünceyi ona borçluyuz.”</p>

  <p class="normal">Ama Köppen haklı olduğundan emindi. Bu yüzden bu konuda pek konuşmak istemiyordu.</p>

  <p class="normal">“Yüce Friedrich bu konuda bir istisna. Ondaki Kral asla felsefede geri kalmamış.”</p>

  <p class="normal">“Bakacağız,” dedi Karl. Soğuk bir şekilde verilmiş olan bu söz, Karl için sonsuz araştırmalar demekti: Yüzlerce kitap, uykusuz geceler, alıntılar, karalamalar, karşılaştırmalar, bir yığın düşünce ve yeni buluş: “Bakacağız!”</p>

  <p class="normal">Karl çok bilgili biri olan Köppen’le konuşmayı seviyordu. Yetenekli tarihçi, Dorothenstadt’ta genel eğitim veren bir yüksekokulda aynı zevkle Buda’yı anlatıyor, kutsal kitaplardan alıntıları ezberden söylüyor ve dokunaklı bir şekilde yine ezberden Robespierre’in, Mirabeau’nun ve Desmoulins’in muhteşem konuşmalarını okuyordu.</p>

  <p class="normal">Fransız Devrimi’nin komik şarkılarını kaba bir şekilde söylüyordu ve rakkase kadınların yorulmaz kıvırtmalarını taklit ediyordu, Brahmanların şarkı gibi, monoton, ritmik dualarını buruk bir sesle okuyordu... Sık sık Kuzey destanlarını anlatmaya koyularak Karl’ı muhteşem kahramanlar ve halk söylenceleriyle hayretlere düşürüyordu.</p>

  <p class="normal">“İşte mükemmelin beşiği,” diyordu Karl. “Dil mağarada, yeraltı evinde, köyde doğmuş. Epos erişilmez.”</p>

  <p class="normal">Ama Friedrich Köppen, bilimadamı olmaktan ziyade bir sanatçıydı. Yüzeysel bir insan olarak sadece olayları hatırlıyordu. Genellemeler yapmıyor, sonuç çıkaramıyordu. Karl ise tarihi, bilimi tanımaya çalışıyordu. Halkların ve ülkelerin geçmişini öğrenmeye koyulmuştu.</p>

  <p class="normal">Nasıl birkaç yıl önce, Nimwegen’de, Birleşik Hollanda devletinin geçmiş yılları düzgün sıralanmış mezar taşları gibi karşısına dizilmişse; Antik, Ortaçağ ve çağdaş Avrupa’daki yok olmuş ve sonra yeniden doğmuş onlarca uygarlık da sırayla olaylı kaderlerini öyle anlatıyorlardı. Mısır, Makedonya, Bizans, özgürlüğüne düşkün İspanya, onun yorulmak bilmeyen gözlerini aynı şekilde üzerlerine kilitliyorlardı. Buluş üstüne buluş.</p>

  <p class="normal">Bir süredir Marx’a, artık tanınmayacak kadar kocaman gelmeyen gezegenin geçmişi, bir anatomi uzmanının masasında yatıyordu. Karl ameliyat bıçağıyla kasların hücrelerini açıyordu. Geçmişte, dünya olaylarını ve geleceği belirleyen itici güçlerin sırrını arıyordu. Bu, meraklı beyni zenginleştiren çok sürükleyici bir çalışmaydı. Aynı anda hem alet, hem de kimyasal maddeler gibi kullandığı kitaplar, şimdiye kadar böylesine acımasız bir kullanıma maruz kalmamışlardı. Onları, kirlenene, parçalanana kadar kullanıyor, kurumuş, grileşmiş ovalarını çiziklerle karalıyor, boş sayfalarını, içindekiler sayfasını yazılarla dolduruyordu.</p>

  <p class="normal">Uzun süredir üzerinde yoğunlaştığı Antikçağ tarihini bitirdi ve Ortaçağ’da da pek fazla oyalanmadı.</p>

  <p class="normal">Roma papaları, engizisyon ve Luther’in seferi; Fransız feodalizminin aydınlanma çağı, İngiliz kralların ticaret kurtluğu ve Doğu’da Tatar çarlığı kadar ilgisini çekmişti onun.</p>

  <p class="normal">“Hayatı hor görmeye kim cesaret edebilir?” diye soruyordu sarhoş olmuşçasına. Bu arada Rutenberg, karşısında, karamsarca şarap yudumlayarak kendisini kemiren can sıkıntısından bir çıkış, bir kurtuluş yolu arıyordu.</p>

  <p class="normal">“Dünyanın ilginç olmadığını söylemeye kim cesaret edebilir? Evet, eğer kendi evinin girişinde, kendi zavallı ‘ben’inin girişinde saplanıp kalmışsa, kaldırıma eğilsin ve düşünsün: Acaba bu taş yüzyıllık varoluşu boyunca neler yaşamış. Bizim açımızdan hayatın bir tek kusuru var: Çok kısa.”</p>

  <p class="normal">Doktor Kulübü’nün en genç üyesi olan Karl’ın, kendisini çevresindeki genç bilimadamları, hukukçular ve doçentlerden daha az tecrübeli hissettiği zamanlar geçmişte kalalı çok olmuştu. Ne kulübün başkanı Bauer, ne Köppen, ne de kendini beğenmiş kıskanç Althaus artık Karl’ı tıfıl olarak görüyorlardı. Hatta açıkça onun üstünlüğünü kabul ediyorlardı. Bazen Rutenberg, özellikle içkiliyken, buna karşı çıkmaya çalışıyordu. Ama genelde bu konuda tartışmaya bile giremiyordu ve hemen “Trier’in küçük şeytanı”nın söylediği her şeye katılıyordu. Vurdumduymaz ihtiyar üniversiteli, çok ciddi bir şekilde Karl’a bağlanmıştı ve artık ikisi birlikte bol bol vakit geçiriyorlardı. Çılgınlıklar düşünüyorlar, ciddi Köppen’e takılıyorlar, “Gaudemus”u ve Ren şarkılarını söylüyorlardı.</p>

  <p class="normal">Karl’da, afacanca bir ruh vardı. Bu, Karl’ın çocukluğundan beri birçok kez Wittenbach’ın rahatını bozmuştu.</p>

  <p class="normal">En sonunda, Bruno, Bonn’dan Berlin’e koşunca, daha ilk gece Charlottenburg’da kendilerine bir şenlik düzenleyip sabaha kadar eğlenmeye karar verdiler.</p>

  <p class="normal">İyice içtikten sonra, danstan ve bu arada şarkı yerine geçen bağrışmalardan sonra yorulmak bilmeyen Karl, hava aydınlanınca köylülerin pazara giderken uğradığı küçük bir birahaneye gitmeyi önerdi. Bu birahaneler şehrin dışındaydı ve Karl geceyi orada tamamlamayı önerdi. Neşeli grubun tüm üyeleri bu öneriyi harika buldular. Üstelik kulübün üyeleri tam kadro buradaydı. Bu, çok nadiren sağlanan bir bileşimdi.</p>

  <p class="normal">Karl, Bauer kardeşler, kulübün toplantılarını asla kaçırmayan Köppen ve Rutenberg’den başka; yaramaz, genç, çenesi düşük Bul; havalı estetik bilimci Karl Kyorder; hatta tüberkülozdan ateşi yükselen, tatminsiz şöhret düşkünü, kendini beğenmiş Althaus da gelmişlerdi Charlottenburg’a. Datça doğumlu, Prusya görüşlü, kindar, bunalımlı bir tip olan profesör Peter Federsen Stur bile oradaydı. Profesör sözde Genç Hegelcilerin yanındaydı. Eylemde ise geri kafalı Schelling’e yaranmaya çalışıyordu.</p>

  <p class="normal">Bir birahaneye gitmeye artık kesin karar verilmişti. Issız sokaklarda yürürken direklerin çevresinde oyunlar oynamadan, fenerleri kırmadan yapamadılar. Karl, taşları, fenerin tam fitiline isabet ettirmekte büyük ustaydı. Edgar Bauer yaramazlıkta ondan geri kalmıyordu. İkisi birlikte öylesine çıldırdılar ki, bahçede unutulan bir sulama aletiyle, derin hayallere dalmış olan Adolf’u ıslattılar. Sonunda meyhaneye geldiler. Meyhane, yolcuları, şehir surlarının tam yanında bekliyordu. Meyhaneci tezgahın arkasında uyukluyordu, bir hizmetçi boş bir bira bardağının başında kukumav gibi düşünüyordu. Hizmetçi, beyaz saçlı büyük kafasını, kısa parmaklı kırmızı ellerine dayamıştı. Kaftanı, sırtından ve dirseklerinden yırtıktı, pantalonu ise dizlerden yamalıydı. Bu da onun uzun süre sabırla hizmet verdiğini ve kötü havalarda dolaştığını gösteriyordu. Arabalarını sokakta bırakan iki köylü, bankların üstünde tamamen açılmış ağızlarla horlayarak uyuyorlardı. Zemin, masalar ve tezgah ıslak ve pisti.</p>

  <p class="normal">“Yüce Almanya’nın evlatları uyanın! Kalkın ve halkın zaferine kadeh kaldırın!” diye bağırmaya başladı Edgar ve usulca dinlenen ziyaretçileri korkuttu. Meyhaneci şaşkınlıktan sandalyeden düştü. Köylüler, gürültüyle ayaklarını banklardan yere bıraktılar ve bunun bir polis baskını olduğunu düşünerek hemen hazırola geçtiler.</p>

  <p class="normal">“Sakin olun kardeşler! Karşınızda düşmanlar değil, dostlar duruyor!” diye bağırmaya devam ediyordu Edgar ve güçlükle ayakta duruyordu.</p>

  <p class="normal">“Bira!” diye emretti Bruno, paralı olduklarını hissettirerek.</p>

  <p class="normal">“Özgürlüğe, eşitliğe, kardeşliğe!” diye ilan etti Karl, on şişe bira tezgaha konulunca. Herkese birer bardak verilince, köylüler de korkuyla ve beceriksizce, neşeli grupla kadeh tokuşturdular. Tüm isteksizliğine rağmen, somurtkan hizmetçi bile içmeye zorlanmıştı. O, sadece grubun her bir üyesiyle içki içmek zorunda olmayıp kendi hayat hikâyesini; kendi isteği dışında gezgin olan, iş arayan, evini ve ailesini özleyen; hiçbir zaman olmamış, olmayan ve olmayacak olan ailesini ve evini özleyen bir Almanın kısa hikâyesini anlatmak zorundaydı.</p>

  <p class="normal">“Dinle beni, emekçi!” diye bağıran Bauer, hizmetçinin canını sıkıyor, onu yırtık ceketinden çıkmış dirseğinden çekiyordu.</p>

  <p class="normal">“Daha korkunç ve bir o kadar da şanlı günler yaklaşıyor. Prusya bir çelişkiler yumağı. Protestanlık ve Katolik kilise...”</p>

  <p class="normal">“Beni rahat bırakın!” diyen işçi, kızgın bir şekilde tükürdü. “Ben sizin gibi sarhoş değilim bayım.”</p>

  <p class="normal">Ama Bruno’nun, anlamadığı sözcüklerden dolayı alınan dinleyiciyi kaçırmaya hiç niyeti yoktu.</p>

  <p class="normal">“İnan ki, mücadelenin başına bir filozof geçecek. Bu arada devlet de yönetimi elinden kaçıracak.”</p>

  <p class="normal">Karl, dargın işçinin yardımına koşarak onun yerine profesörün karşısına geçti.</p>

  <p class="normal">“Felsefe!” dedi Karl, alaycı bir şekilde ve aniden iyice ayılıp kendi kontrolünü yine ele aldı.</p>

  <p class="normal">“Göklerde uçan bu korkunç yaratığı yere indirmenin zamanı geldi. Bunu ilk defa söylemiyorum. İnsan yanılgılarının mezarları üzerinde toz olmaya zaten mahkûm olan dinle savaştığımız yeter artık! Felsefe, pratik savaş için bir silah olmalı.”</p>

  <p class="normal">Bruno tartışamayacak kadar sarhoştu. Hayal kırıklığına uğrayan Marx, Köppen’in yanına gitti. Köppen ise kaygan masanın üzerine tırmanmış, bir Tirol çoban dansı yapmaya hazırlanıyordu.</p>

  <p class="normal">“Carmagnole!” diye bağırdı Karl ve Althaus’u kolundan tuttu.</p>

  <p class="normal">Rutenberg bir şarkı başlattı. Meyhaneci kurnazca, kırık eşyalar için uzun bir hesap listesi çıkarıyordu...</p>

  <p class="normal">Tan, alçak cam kapıdan başını uzattı. Edgar meyhanenin bir köşesinde, sobanın arkasında, hizmetçinin yanında uyuyordu. Sokakta, gece bekçilerinin yerini ellerinde süpürgeleriyle çöpçüler alıyordu. Eğlence bitmek üzereydi.</p>

  <p class="normal">El ele yürüyen arkadaşlar, Bauerler’in konuksever evlerinde uykularını alabilmek için Charlottenburg’a gidiyorlardı. Gece böyle bitmişti.</p>

  <p class="normal">Bir gün sonra Karl, Bruno’ya tezinin elyazmalarını gösterdi ve ondan onay alamadı. Bauer, başlangıç bölümünde kullanılmış olan Aiskhylos’un ölümsüz şiirlerini bile acımasızca eleştirdi. Marx’ın çalışmasındaki bir şey, teoloji profesörünün aniden parlamasına neden oldu.</p>

  <p class="normal">“Prometheus ve yine Prometheus! ‘Felsefenin en soylu, en kutsal ıstırap çekeni’, demişsin onun için. Bu kışkırtıcılık neden?”</p>

  <p class="normal">“Ama bunlar çok değerli satırlar,” diye Karl onun sözünü kesti. “Harika sözcükler! Sesleri, gök gürültüsünü andırıyor! Gök gürültüsünün sesi, asırlarla birlikte değişmiyor...</p>

  <p class="indentmetin">Bilmelisin ki –ben asla değişmem</p>

  <p class="indentmetin">acıları köle kaderine!</p>

  <p class="indentmetin">Daha acı çekeyim burada sonsuza dek</p>

  <p class="indentmetin">Zeus’a köle olmaktansa.</p>

  <div class="clrb"/>

  <p class="normal">Haklı değil miyim, Epiküros’le birlikte şunları söylerken: ‘Şerefsiz olan; kalabalığın tanrılarını reddeden değil, kalabalığın Tanrı konusundaki görüşlerine katılandır.’”</p>

  <p class="normal">Karl, başını gururla geriye atmış, öylece duruyordu. Bruno, birden onun gücünü, haklı olduğunu hissetti ama geri çekilmedi.</p>

  <p class="normal">“Hayır ve yine hayır! Senin geleceğinin nasıl düzenleneceğini bilmediğimiz halde, niçin kazları sinir edelim? Sen, net bir felsefi gelişimin sınırlarından dışarı taşmamalısın. Kürsüye çıkmak, bir profesör olarak hayatını düzene koyup evlenmek için bir şeylerden ödün vermen gerekiyor.”</p>

  <p class="normal">“Ne?”</p>

  <p class="normal">Bruno, Marx’ın, gök gürlemelerinin tanrısı olduğunu bilmiyordu. Şimdiye kadar onun sinir krizlerini ve zapt edilmez öfke patlamasını hiç görmemişti. Şaşırdı.</p>

  <p class="normal">“Ne? Sen bana yağcılığı, kariyer peşinde koşmayı mı öneriyorsun? Bunlar birer kusur ve bende büyük bir tiksinti yaratıyorlar. Yağ çekeyim, yalan söyleyeyim, yaranmaya çalışayım; bunu ne özel ne de sosyal hayatımda yaparım. Sadece aptalların gizemli bulduğu böyle bir kalın felsefe üniforması altında, kendi görüşlerimi saklamak istemiyorum.”</p>

  <p class="normal">“Sen daha sivrisinek ısırmalarının verdiği acıyı bilmiyorsun. Bu öğütleri sana, çok dikkatli olmak gerektiğine inandığım için veriyorum. Kürsüye çık, sonra yine atıl mücadeleye.”</p>

  <p class="normal">“Hangi silahla? Sürahi ve tahta silgisiyle mi? Hayır. Esnaflara ve korkaklara yaranmak için İncil’i anlatmayacağım. Ben Aiskhylos’ta sadece yüce şairi değil, insanlık için mücadele eden devrimciyi de sevdim. Onun Prometheus’u, eşi bulunmaz bir sembol.”</p>

  <p class="normal">“Umarım sen de zincire vurulmuş bir Prometheus olmazsın.</p>

  <p class="normal">“Bana iltifat ediyorsun.”</p>

  <p class="normal">“Görüyorum ki Karl, pratik faaliyet seni gittikçe büyük fikirlerden uzaklaştırıyor. Anlamsızlık! Sen doğuştan bir bilimadamısın. Üstelik günümüzde en güçlü pratik, teoridir ve biz henüz onun gücünün ne derecede büyüyeceğini bilemiyoruz.”</p>

  <p class="normal">“Altenstein’ın ölümüyle, profesör unvanının en çekici yönü de kayboldu. Bu çekici yön, çokça itici yönü olan profesör unvanını katlanmaya değer kılıyordu. Felsefi görüşlerini sunma özgürlüğü yok artık. Aiskhylos’un şiiri karşısında duyduğun korkuyla sen de bunu kabul etmiş oldun. Kafasıyla değil, poposuyla güçlü olan Eichhorn bu göreve atandığı için bana profesör unvanını vereceklerini hiç sanmıyorum. Eğer bana o görevi verseler bile, mutlaka şeytan olarak anılacağım ve beni anathema’ya<sup class="calibre5"><a href="../Text/ates1_split_066.html#footnote-647-49" id="footnote-647-49-backlink">[49]</a></sup> teslim edecekler.”</p>

  <p class="normal">“Ama sen diploma almak istiyorsun?”</p>

  <p class="normal">“Tabii ki, ben mücadele etmekten kaçmıyorum. Tezimi tam bu heretik başlığıyla yayımlatmaya çalışacağım. İkiyüzlüler ve cahiller kudursun. Zaten böyle bir şeyi bekliyordum. Sonra seninle Bonn’a yerleşeceğiz. Korkunç hesaplaşmayı ilan edeceğiz... Gazete çıkaracağız. İnan ki, özgür düşünenler ve cesur ateistler için bu, Prusya’da kalan en iyi kürsü. Gördüğün gibi ben her zamankinden çok savaşa yöneliyorum...”</p>

  <p class="normal">“Sen, maalesef, saf bilimi çok az seviyorsun,” diyen Bruno’nun yüzünde iğrenç, kin dolu bir ifade belirdi. “Senin tezin, sadece ahlâksız Hegel okulunun bitkin düşmüş koyunlarına değil, bize, gençlere de zarar veriyor.”</p>

  <p class="normal">Karl umursamazca omuzlarını kaldırdı. Bruno’nun eleştirisi onu ilgilendirmiyordu.</p>

  <p class="normal">Savunduğu her şeyden öyle emindi ki şüpheye yer yoktu.</p>

  <p class="normal">“Her birimiz bilimsel sonuçlara ulaşmak için istediğimiz yolu seçmekte özgürüz. Öyle değil mi?” diye isteksiz bir şekilde cevap vererek purosunu hızlı hızlı içmeye başladı ve dumanların arkasında kayboldu. “Felsefe, gerçeği yansıtmak için bir araç olmalı. Pratik faaliyetinin merkezine Prusya devletini koymalı. Seni temin ederim ki Hegel biliminin gübresinde, bu kocaman çelişki yığınında, gerçeğin inci tanesini, aradığımız Nibelungların kılıcını bulabiliriz,” dedi Karl, hiç de memnun kalmayan Bauer’le vedalaşırken.</p>

  <p class="normal">Her zamankinden farklı olarak soğuk bir şekilde ayrıldılar. Birkaç yıllık çok yakın bir arkadaşlıktan sonra ilk defa, her ikisi de aralarındaki ilişkiye sadece umursamazlığın değil, düşmanlığın da son verebileceği düşüncesini zihinlerinden uzaklaştırmak istiyorlardı. İlişkileri hiç düzelmemek üzere bozulabilirdi.</p>

  <p class="normal">“Hiç tamamen bizimle oldu mu ki?” diye soruyordu kendi kendine, kendini beğenmiş Bruno. “Böyle bir insanı zapt edemezsin: Ateşli ve keskin bir beyin.”</p>

  <p class="normal">“Haklı değil ve her zamanki gibi hata yapıyor. Hayır, bu bir kavga adamı olamaz,” diye kendi içinde Bauer’i yargılıyordu Karl yalnız kaldığında.</p>

  <p class="normal">Ama bu defaki kapışmaları yine de uzun süreli olmadı. Hâlâ birçok ortak hedef ve planları vardı...</p>

  <p class="normal">Bruno, Bonn’a döndü. Karl tezini bitirmek üzereydi ve son sınavlarına giriyordu. Gelecek, her zamankinden daha berrak görünüyordu. Doktorluk unvanı, ona, kendi kendini geçindirmeyi vaat ediyordu. Sonunda uzatılan nişanlılığa ve yıpratıcı ayrılığa son verilecekti. Jenny’yle yapmayı düşündükleri evliliğin ertelenmesi, çevrede sürekli yanlış anlamalara sebep oluyordu. Oğlunun nişanlısına kızan Henriette Marx, Trier dedikoducuları ve ikiyüzlüler, ona acımıyorlardı. Birbirleriyle yarışırcasına bir şeyler uydurup Westphalen ailesini endişeye düşürüyorlardı. İki genç insanın aşkları da daha büyük sınavlardan geçiyor, iftiralar ve kötü niyetlerin ateşi altında sınanıyordu.</p>

  <p class="normal">“Bir an önce Jenny’yi o iğrenç bataklık Trier’den almalıyım!” diye hayal ediyordu Karl. Engeller onu daha fazla ateşliyor ve iradesini daha da güçlendiriyordu. Beklemekten bıkkınlık geliyor, kıskanıyor, kaygılanıyor ve yine inanıp bekliyordu. Koşullara boyun eğiyordu ama zafer için sonuna kadar mücadele etmeye hazırdı.</p>

  <p class="normal">Onu, Jenny’yi bir üniversitelinin yoksulluğuna mahkûm edebilir miydi ki? Ama ikiyüzlülük ve tavizle de zengin profesör kürsüsünü böyle pahalı bir fiyata satın alamazdı, Jenny için olsa bile. Bunun gerçekleşmesine Jenny’nin kendisi de razı olmazdı. Jenny, ondan güçlü irade ve sadakati, sadece kendisi için değil, onun için de istiyordu. Karl huzursuzdu ve kaygılar onu çalışmaya itiyordu.</p>

  <p class="normal">Ruhunu kemiren bir kriz döneminde Berlin Üniversitesi’ni bitirdi ve tezini Jena’daki felsefe fakültesinin dekanına gönderdi. Cesurca yaşama saldırıyor ve yengiyle çıkıyordu. Lise ve üniversitenin öğrenci sıraları –hüzünlü, kaçınılmaz bir şey– geride kalmıştı. Karl ne zavallı Puge gibi, ne çaresizce dırdırlanan Welker gibi, hatta ne de akademik isyancı Gans gibi olmak istiyordu.</p>

  <p class="normal">Prusya’nın üniversite kürsülerinde, Doçent Marx’ın zapt edilemez dehasına ve cesur söylevlerine yer yoktu. Ama gazete, soylulukla girişilecek bir savaş için uygun bir mevziydi. Divit hiç de kötü bir silah değildi. Karl bir an önce mücadelenin başlamasını bekliyordu. Zamanı gelmişti, Marx’ı artık Berlin’de hiçbir şey tutamazdı. Ama ilk çatışmaya girmeden ve bundan sonraki gidişini birçok yönden belirlemeden önce Jenny’yi görmek, onun da önerilerini almak istiyordu.</p>

  <p class="normal">Bu defa Trier’e giderken Frankfurt’ta durdu. Orada, vefat etmiş kardeşinin çocuklarını çok seven dünyanın en iyi yaratığı Babetta Hala, Karl’a bir akraba şöleni hazırlıyordu. Ama Karl’ı çeken, akrabalarla yapacağı görüşme değildi. Çok önceden, akrabaların formalite icabı önem taşıdıklarını tespit etmişti.</p>

  <p class="normal">Karl, aristokrasinin ve para sözleşmelerinin eski başkentini, Ortaçağ kentini yeniden görmek istiyordu. Daha Goethe ve Berne’nin kara mizahını emziren birkaç Rotschild’in ve onbinlerce zavallı dilencinin memleketini görmek istiyordu. Karl, Babetta’nın zengin ve rahat evinde oturmak istemiyor, bahaneler uydurarak onun bitmek bilmeyen misafirperverliğinden, ev sahibi ilgisinden kurtulmaya çabalıyordu. Şehrin sokaklarında koşuyor, kalabalığın arasında gündüzler ve akşamlar geçiriyordu. Frankfurt, olağanüstü bir şehirdi. Her şeyiyle farklıydı. Geniş meydanlarla birlikte, Ortaçağ yapıları, uzun süre önce çürüğe çıkmış olan zavallı simyacıların ve hüzünlü bilginlerin ahşap kulübeleri de yüz yıllık bir uykudaydılar. Büyük restoranlarda, dans salonlarında akşamları kadril ve tüm Avrupa’yı deliye çevirmiş olan hoppa kankan dansları oynanıyordu. Göbeği ve gerdanı sarkmış olan tüccar ve bankerler çılgınca eğleniyorlardı. Bu arada zengin meydanlarının yanı sıra yüksek, kahverengi taş duvarların arkasında bitkin Yahudi kadınları ağlıyordu. Başlarına, ipten yapılmış peruklar geçirmişlerdi ve ölmüş bir çocuğun mezarı başındaymışçasına kendi yaşamlarına ağlıyorlardı. Karl, limanda içki fıçısına batırılmış gibi kokan bir adamla tanıştı. Adamın kendi elleriyle yapmış olduğu ayakkabıları yırtıktı ve başında, geriye sadece yağlanmış kenarları ve tepesi kalmış bir şapka vardı. İki kuruş veya tütün ve bira karşılığında karşısına çıkan ilk direğe bağlı kayıkla, Marx’ı Main’ın diğer yakasına götürebilirdi. Karl’ın hizmetçisi olmaya, hatta bir Hessen şarkısı söylemeye veya bir dans yapmaya hazırdı. Dün sarhoşmuş ve kendine gelemediği için üzülüyormuş. Ama bugün ayıkmış. Şeytan şahididir ki ayık!</p>

  <p class="normal">Karl, işsiz aylağın tüm tekliflerini reddetti, ama sadaka vererek onu kırmak da istemediği için şehrin büyük gururu olan Goethe’nin evine nasıl gidildiğini tarif etmesini istedi. Karl, yeni ahbabının kendisini hiç şaşmadan şehrin içine doğru götürmesinde olağandışı bir yan görmedi. Adam aldığı paraları şıngırdatarak bir şarkı mırıldanıyordu. Şarkının eğlenceli ve öfkeli sözleri, Karl’ın ilgisini çekti. Onları tekrarlamasını rica ederek nakaratı aklında tutmaya çalıştı. Öylece yan yana, birbirlerinden memnun bir şekilde dar sokaklarda yürüyorlar ve birlikte şarkı söylüyorlardı. Burada evler birbirine öyle yakındı ki, yerli Margarite’lar karşı binanın camlarında kendilerini bekleyen Faust’ları öpebilirlerdi.</p>

  <p class="normal">“Buradaki her şey; getto da feodallerin yuvarlak meydanları da, dilenciler ve borsaya hizmet veren liman da oyun salonları da, her şey Mephisto’nun icadı,” dedi Karl.</p>

  <p class="normal">Yanındaki adam ise meclisi satın almış olan şeytan için daha yüksek bir sesle şarkı söylüyordu.</p>

  <p class="normal">En sonunda karanlık bir sokağa girdiler ve kirli, cam bir kapının önünde durdular.</p>

  <p class="normal">“İşte,” dedi aylak, “sizi getirdim ve zevkinizden dolayı sizi kutluyorum. Tüm Frankfurt’ta Bay Gyoter’in meyhanesinden daha iyisi yoktur. Hatta tüm Main kıyısında bile daha iyisi olmadığına yüce Luther’in çizmesi üzerine yemin ederim.”</p>

  <p class="normal">Olup biteni yeni anlayan Marx, sadece kendisine özgü olan o ritmik, bulaşıcı kahkahalarından birisini patlattı. Gülüşü çocukça ve özgürdü. Yanlış anlamadan tamamen memnundu.</p>

  <p class="normal">“Düşüncesizliğe verilen harika bir ders!” diye yargıladı Karl kendisini. “Lanet olası kendini beğenmişlik, bilgiçlik! Almanya’yı ve onun çocuklarını boğan karanlığın ve cehaletin zincirlerinden bahsediyoruz. Ama bu halk hakkında ne biliyoruz ki? Almanya’nın en iyi evlatları halkı oluşturuyor. Goethe’yi okuyan bir Alman hamal! Bu, tüm ideallerin gerçekleşmesi anlamına gelirdi. Ancak büyük ve kanlı hareketler ve devrimler sonucu böyle bir şey gerçekleşebilir. Hiç öyle şeyler yapılmadı ki! Ah kendini beğenmiş aptallık!”</p>

  <p class="normal">“Ee ne düşünüyorsunuz? Burası gerçekten pahalı değildir.”</p>

  <p class="normal">Karl, adamı hayal kırıklığına uğratmak istemediği için kapıyı itti, küçük bir çan çaldı.</p>

  <p class="normal">Boğucu tütün dumanları arasında, insanlar zor ayırt ediliyordu: Arabacılar, işçiler, bekçiler, hamallar, tembeller. Cılız meyhaneci bira ve şarap dağıtıyordu. Ve büyük bir zevkle müşterilerinin büyük pipolarını yakıyordu. Kendinden emin bir cesaretle durmadan konuşuyordu. Vergileri yükselten ve halkı, yarı deli babasından daha iyi kandıran Kral’a ve şehir düzenine küfretmesi Karl’ı şaşırttı.</p>

  <p class="normal">Tüm masalar doluydu. Karl, bir bankın ucuna ilişmeyi başardı. Yanında kıllı bir ihtiyar oturuyordu. İhtiyar, hemen kendini yeni konuğuna takdim etti ve büyük bir gururla deri tabakçısı olduğunu söyledi. İspatlamak için de herkese, delik deşik olmuş, yıpranmış, nasırlarla ve tedavi edilemeyen kabarcıklarla dolu ellerini gösteriyor ve kesilmiş domuzların kıllarının yolunmasının çok zor bir iş olduğunu anlatıyordu. Bu iş, inşallah şeytana, papazlara, bankerlere, madalyası ve serveti bol daha bir sürü pisliğe nasip olur dileğinde bulundu. Marx’ın diğer komşusunun baca temizlikçisi olduğu ortaya çıktı. İsviçre doğumlu olan adam, sadece bir ay önce Alman sınırını geçmişti. Karl ondan, daha önce Berlin’de ismi kulağına çalınmış olan Weitling’i dinledi. Baca temizlikçisi hoşsohbet bir adamdı. Neşeli, şakacı ve sıkı bir ayyaştı. Fiyakalı, sarı bir gömlek giymişti. Gömleğin kırmızı düğmeleri ve şeritleri vardı. Marx, daha ilk sözünden itibaren onu sevmeye başladı. Yalnız onun yüzünde garip, gizemli bir iyimserlik ve temiz bir şeyler vardı. İnsan bunun anlamını hemen çözemiyordu. Baca temizlikçisinin yüzünde kıl namına bir şey yoktu: Yok olan sadece bıyıkları değildi, adamın kirpikleri hatta kaşlardı da yoktu. Ama kafasında kızıla çalan bukleler kıvrılıyordu. Bir din bilginine benziyordu ve gözlerinde uslu ama gergin bir ifade vardı. Karl, daha dikkatlice bakınca işçinin yüzündeki derin yanık izlerini gördü. Sorgulamaktan çekiniyordu ama yoksul adamın, bacaları dolaşırken ateşin kurbanı olduğunu ve gözlerini kaybetmemiş olsa da, gözkapaklarından yoksun kaldığını sezdi. Adamın gözleri ve yüzü, o yüzden böyle garip bir ifade ve itici bir çıplaklık ve parlaklık kazanmıştı. Meyhanede şarkılar söyleniyordu. Karl, şarkının sözlerini zor da olsa anladı ve aklında tutmak için tekrarlamaya başladı. Daha önce bu şarkıyı duymamıştı.</p>

  <p class="indentmetin">Kanını akıtınca düşman</p>

  <p class="indentmetin">Visla kıyılarında</p>

  <p class="indentmetin">Gizli bir köşede ağlıyorduk biz</p>

  <p class="indentmetin">Acı ve hüzünle</p>

  <p class="indentmetin">Kralın karşısında korku bizi dondurdu,</p>

  <p class="indentmetin">Gizlice sözcükler mırıldanıyorduk,</p>

  <p class="indentmetin">Oysa atlayıp</p>

  <p class="indentmetin">Silaha sarılmalıydık</p>

  <div class="clrb"/>

  <p class="normal">“... Silaha sarılmalıydık,” diye söylüyordu Karl, diğerlerine yetişmeye çalışarak. “Harika bir şarkı!”</p>

  <p class="indentmetin">Lakırdıya değil</p>

  <p class="indentmetin">Mücadeleye koşmalıydık,</p>

  <p class="indentmetin">Acı hüzünle sahamızda</p>

  <p class="indentmetin">Nöbet tutmalıydık.</p>

  <p class="indentmetin">Evet, o günlerde</p>

  <p class="indentmetin">Korkusuzca savaşmalıydık.</p>

  <p class="indentmetin">Düşmeliydik –ama korkuyla değil,</p>

  <p class="indentmetin">korkakça sırt çevirerek değil.</p>

  <div class="clrb"/>

  <p class="normal">Baca temizlikçisi ısrarla Weitling’in fikirlerini anlatıyordu.</p>

  <p class="normal">“Arkadaşlar!” diyordu zevkle ekmek çiğneyerek ve bira içerek. “Yeryüzüne adaleti, biz yoksullar, dilenciler getireceğiz... Bizim özgürlüğümüz ve bizim çıkarlarımız için kim ölmek isteyecektir ki? Acı suyu içen, açlık çeken, midesi boş ve kafası ateşler içerisinde olan isteyecektir. Tok olan sabırlıdır.”</p>

  <p class="normal">“Haklısın,” diye çevredekiler onaylıyorlar, ama ardından soruyorlardı:</p>

  <p class="normal">“Ama fabrika işçisi hapishaneye gitmek istemez.”</p>

  <p class="normal">“O zaten hapishanede,” diye katıldı söze Karl, çekingen bir şekilde.</p>

  <p class="normal">“Hey çaylak, sen sus! Sen bizden değilsin.”</p>

  <p class="normal">“Hapishaneden geçmemiş olan cesaret toplayamaz. Asıl hırsızlar, en dürüst olanlardır. Onun sahip olduğu hiçbir şey yok. O yoksullar için acı çekiyor. Kaybedecek hiçbir şeyi olmayan kahramandır. Ekmek ve eşitlik isteyenler değil, milyonları istif edenler hırsızdır.”</p>

  <p class="normal">“Doğru,” diye kabul etti diğerleri de, “önemli şeyler söyledi.”</p>

  <p class="normal">Konuşma aynı tempoda devam ediyordu ve Karl da bunu bir iç dökme gibi görüyordu.</p>

  <p class="normal">Küçük burnunun kocaman delikleriyle ağırlaşmış havayı soluyordu; ter kokusu, yoksulluk kokusu vardı. Gerçek pleb kokusuydu bu.</p>

  <p class="indentmetin">Baca temizlikçisi yine başladı:</p>

  <p class="indentmetin">Ren nehrinin arkasında</p>

  <p class="indentmetin">Halk kılıç kuşanınca</p>

  <p class="indentmetin">O gün Frankfurt’ta duyuldu,</p>

  <p class="indentmetin">Uzaktan gelen taşkın yankı</p>

  <p class="indentmetin">Ah, işte o zaman</p>

  <p class="indentmetin">Her lanet düşmanı asmalıydık...</p>

  <div class="clrb"/>

  <p class="normal">“... Her lanet düşmanı asmalıydık,” diye devam etti herkes.</p>

  <p class="normal">Meyhaneci ve baca temizlikçisi görünüşe göre uzun süreden beri birbirlerini iyi tanıyorlardı. Karl, onların birbirlerine göz attığını, sonra iki tecrübeli yoldaş gibi ziyaretçilerin arkasında konuştuklarını fark etti.</p>

  <p class="normal">Marx gecenin geç satlerine kadar Gyoter’in olağanüstü meyhanesinde kaldı; çevresine bakınarak ve konuşanları dinleyerek. Gittikçe daha fazla seviniyordu kendisini bu akşam Goethe’nin evine gitmekten alıkoyan bu olaya. Goethe’nin evinde onu yüce bir dinin etkisi, dahinin karşısında duyacağı hayranlık bekliyordu. Burada ise gerçek hayata, yüz binlerce sıradan ve yabancı insanın olağanüstü günlük yaşamlarına tanık oluyordu.</p>

  <p class="normal">Karl, vedalaşırken şaka ve sorularla, meyhaneciyi kendisine öyle yakınlaştırdı ki kapının yanında, yarı karanlıkta duran adamdan özenle katlanmış, okunmaktan silinmiş kirli bir kâğıt parçası aldı:</p>

  <p class="normal">“YARDIM ÇAĞRISI</p>

  <p class="normal">Biz Alman işçileri, adalet için mücadele edenlerin saflarına katılmak istiyoruz. İnsanlığın iyiliği için, toplu halde tartışılan sorunlar konuşulurken söz hakkı istiyoruz. Çünkü biz, gömleklerimiz, hırkalarımız ve kasketlerimizle, tüm yeryüzünde en yararlı ve en güçlü insanlarız...”</p>

  <p class="normal">Karl okumaya öyle daldı ki, ölü mavi ışık yayan bir sokak feneri bulunca kâğıt parçasını kaldırdı, direğe yapıştı ve kirlenmiş, sağı solu yırtılmış satırları eşelemeye devam etti.</p>

  <p class="normal">“Biz sesimizi kendimizin ve tüm insanların iyiliği için yükseltmek istiyoruz. Herkes emin olsun ki biz kendi çıkarlarımızın bilincindeyiz. Kendimizi Latince, Yunanca anlatamasak da, bilimsel kavramlar, sözcükler bilmesek de, en net bir Almancayla, biz size postalın neremizi ezdiğini çok iyi anlatacağız. Biz de seçim hakkı istiyoruz. Çünkü 19. yüzyılda yaşıyoruz ve şimdiye kadar hiç seçime katılmadık. Seçim hakkımız olsun ki, yöneticilerin yüzüne haklı olan taleplerimizi haykırabilelim.”</p>

  <p class="normal">Karl yazıyı uzun uzun okudu. “Ne büyük güç, ne büyük inanç var bu sözcüklerde! Bu, gezegenin sahiplerinin, gerçek efendilerinin sesi. Bu, pleb’in, proletaryanın patosu...”</p>

  <p class="normal">Kaşlarını çatmış derin derin nefes alarak ve az önce meyhanede olduğu gibi keskin burnunun deliklerini kabartarak öylece duruyordu. Sokrates’in yüzünde de böyle güçlü ve güzel olmayan bir burun varmış. Dünya, Karl’ın önünde, bir bilimadamının masasındaki gizemli bir cisim gibi duruyordu. Soğukkanlı ve cesur bir şekilde cismin yapısını inceliyor ve bilimsel hipotezlerinin doğrulanmasını içten içe istiyordu.</p>

  <p class="normal">Karl, daha fazla Frankfurt’ta kalmayarak yoluna devam etti.</p>

  <p class="normal">Yine Trier; iç karartıcı bulandırıcı Trier. Bir an önce Jenny’yi alabilse, bir daha oraya dönmeyecekti. Çürümek üzere olan, pislik üreten küçük ve boğucu kasabadan Jenny’yi götürmek istiyordu. Sadece ihtiyarlamış Montini’nin küçük dükkânında, kitapların ve gazetelerin, dergilerin keskin kokuları arasında dinlenebiliyordu. Bir de nişanlısının yanında.</p>

  <p class="normal">Ağır ağır soluyarak, beyazlamış eliyle, zayıflamış, ağrıyan kalbini bastırarak, elinde mumla, cilalanmış merdivenleri tırmanarak yukarıya, kızının odasına çıkıyordu Prusya hükümetinin danışmanı Westphalen. İhtiyar Westphalen hastaydı. Karl kaygıyla, arkadaşı ve babası olan adamın solmuş yüzüne bakıyordu. Ludwig nadiren gülüyordu; onun iyimser, bulanıklaşmış gözlerinde korku veya hayretle karışık bir ifade vardı. Ölüm yakındı. Karl için bir kayıp daha. Jenny, sinirli ve alıngandı. Bazen suskun, bazen hiç de doğal olmayan bir şekilde gülüyordu. Çevredeki düşmanlık karşısında duygularının gücünün sınanması onun için de kolay değildi.</p>

  <p class="normal">“Sevincim, güneşim benim, az kaldı,” diye yalvarıyordu Karl.</p>

  <p class="normal">Jenny çabuk hareketlerle gözyaşlarını sildi.</p>

  <p class="normal">Ama Karl için en ağır olanı da Yerli Pazar sokağındaki yabancı eve gitmekti. Orada kin dolu ihtiyar anne; küçük tartışmalar, ikiyüzlülükler, dedikodular ve şikayetlerle onlara rahat vermemek için gayret gösteriyordu. Kız kardeşler bile, hasta ve çaresiz Caroline hariç (bu tanıdığımız o zapt edilmez enerji ve neşe dolu Caroline!), Karl’ı acı suçlamalarla karşılıyorlardı. Henriette Marx, İncil’i bırakıp yine oğluna döktürmeye başladı:</p>

  <p class="normal">“Maalesef, Karl ümitlerimizi gerçekleştirmedi! Büyük mutluluk ki iyi babamız dahisinin ne hale geldiğini görmedi. Karl profesör olmak şöyle dursun, babasının izinden gidip burada, Mosel’de avukatlıkla bile uğraşmak istemiyor. Yirmi üç yaşında olmasına rağmen daha bir metelik bile kazanamamış. Garip yazılar yazıyor. O yazılarda ahlâklı insanları eleştiriyor. Kızkardeşleri ve zavallı annesine bakmamakla yetinmiyor, onların ağzındaki lokmayı bile almaya çalışıyor. Ne için? İsyancı fikirler ve çeyizi olmayan nişanlısı için. Çeyizsiz ve Barones –annesi gibi kendini beğenmiş biri için...– Ne acı, ne rezalet!”</p>

  <p class="normal">Henriette Marx, gerçekleşmemiş hayalleri için çaresizce ağlıyordu. İyi, zengin ve saygın ailelerin oğullarının, ateist konuşmalar ve bizzat Kral’a yöneltilmiş isyanlar yüzünden hapishaneye girdiklerini duyuyordu. Onların zavallı anneleri ve kızkardeşlerinin namuslarına sonsuza dek leke sürülmüştü. Yoksa onu da böyle bir kader mi bekliyordu?</p>

  <p class="normal">“Zavallı babamız, mezarında rahat uyuyamıyor! Benim bildiğimi eğer o da öğrenseydi ikinci kez ölürdü,” diyordu korkunç bir şekilde Karl’a.</p>

  <p class="normal">Maalesef hukuk danışmanı bir daha asla yaşamayacaktı ve artık asla Bay Kraliyet Bakanı Karl Heinrich Marx diye biri olmayacaktı. Ne Rotschild ne de Prusya sarayından herhangi bir bakan, fors taşıyan faytonuyla, Presburg doğumlu Henriette’in oğlunun zengin evinin önünde durmayacaktı. Karl eğer düzelip aklını başına almazsa ve annesiyle Simenonstrasse’ye çıkmazsa Henriette utanacaktı.</p>

  <p class="normal">Karl’ın bankada yüz kuruşu bile yoktu ve ihtiyar kadın, kocasının ölümünden sonra bir tek bağ bile satın alamamıştı...</p>

  <p class="normal">Tüm bunları düşündükçe, Henriette, can sıkıntısı ve hayal kırıklığına kapılıyor ve ağlıyordu. Küçük dulluk şapkasının altından beyaz saçları gözüküyordu. Hayır, Karl, ailesinin beklentilerini gerçekleştirememişti. Annesi böyle bir oğul istemiyordu.</p>

  <p class="normal">Jenny, bu arada, dinlenmek ve sağlığını düzeltmek için bir kız arkadaşına gitmişti. Onunla birlikte ihtiyar Westphalen de... Montini hastaydı. Kitap dükkânının pencerelerinin kepenkleri sıkıca kapatılmıştı. Karl, Bonn’a, Bauer’in yanına gidene kadar, kalan zamanını dolaşmakla geçirmeye karar verdi. Huzursuzluklardan yorgun düşmüştü; yine yalnız olmayı ve özgürce araştırabilmeyi istiyordu. Gezgin üniversiteli çantasıyla Mosel kıyılarındaki patikalardan Ren’e doğru yola koyuldu.</p>

  <p class="normal">Güneş ve ormanlar ona ışıklı ve neşeli günler vaat ediyordu. Frankfurt’taki işçinin şarkısını ıslıkla çalarak ve acı puroları birbiri arkasına içerek hava aydınlanmaya başladığında Trier’i terk etti.</p>

  <p class="normal">Tanrı nimeti Ren ülkesi! Güzel haşhaş çiçekleri nehirlerin kıyılarını süslüyordu. Tepelerde bağlar kıvrılıyordu. Ovalarda altın nehir uzanıyordu. Mosel sessiz, ama Ren değişken ve oynaktı. Suları yeşil, dibi taşlı ve delik deşikti. Bunca destana mekân olmuş başka bir nehir daha yoktur. Aynı anda hem neşeli hem karamsar bir nehir. Tıpkı Nibelung’ların ve Lorelai’lerin nehri gibi.</p>

  <p class="normal">Kısa ağaçlı ve göz gözü görmez ormanların içinde efendilerin malikâneleri yükseliyordu.</p>

  <p class="normal">Tepelerin zirvelerindeki çiftlikler, yaşlanmak istemeyen şatolar ve feodallerin nöbetçi kuleleri, yüksek, dik avlularla çevriliydi. Köpek kulübelerinin, kümeslerin ve taraçaların ötesinde, yamaçlarda bir yerlerde köyler kurulmuştu. Efendilerin inekleri, düzgün boyunlarında çanlar taşıyorlardı; besili ve parlaktılar. Efendilerin atları deli ve şımarıktı. Ayrıca, özenle bakılmışlardı. Zenginlerin domuzları semizdi.</p>

  <p class="normal">Köylüler, efendilerin topraklarında kiracıydı. Küçük çapta bağcılık yapıyor, ağır vergiler ödüyorlardı. Hepsi de karamsar, pis, zayıf ve açtı.</p>

  <p class="normal">Ren kıyısındaki şarkılar eşsizdi. Üzüm toplamanın ve hasat bayramının dansları unutulmazdı. Kış akşamlarında, açlık ve soğuk kapıyı çalınca köylülerin ağıtları hüzünlü ve uzun olurdu.</p>

  <p class="normal">Tanrı nimeti Ren ülkesi!</p>

  <p class="normal">Burada, sonsuz topraklar, bahçeler ve şato sahiplerine karşı yoksullar gırtlaklarına kadar borca gömülüydü. Ama Tanrı, köylülere uzun ömür vermiyordu. Altın taşıyan, sıcak ovanın insanlarının kanı sıcaktı. Renli büyük toprak sahipleri; misafirperver, düşük çeneli ve kontrolsüz davranışlı insanlardı. Avlanmak, balık tutmak, ormanlarda ve dik tepelerde at koşturmak, en sevdikleri eğlenceydi.</p>

  <p class="normal">Oysa feodal efendi, eğer bir köylüyü, korunmuş bir ormanda izinsiz ağaç keserken, hatta kuru dalları bile toplarken yakalasa, o köylüyü çok ağır bir bedel beklerdi. Hesaplaşma kısa sürerdi. Yalvarmalar boşunaydı. Efendi, kölesini çizmeyle tekmeler, sonra suçlu, sopalarla dövülür, bazen de bir ağaca bağlanır veya bir dala asılırdı.</p>

  <p class="normal">Renli toprak ağaları çabuk patlayan insanlardı ve tüm Alman kanunları asırlardan beri onların mülklerini korurdu.</p>

  <p class="normal">Suçlular için af yoktu.</p>

  <p class="normal">Dünyada gam çok. Ren kıyılarının köyleri hüzünlüydü. Ormanların çevresinde veya nehrin zümrüt kumları üzerinde oynayan köylü çocukları, ihtiyarlar gibi hüzünlüydü. Oysa çevrelerindeki doğa öyle cömert, öyle bereketliydi ki... Ama mutluluk, buradaki toprak kiracısını, borca batmış küçük köylüyü es geçmişti. Bu ekmek, şarap ve orman ülkesinde, köylü açlıktan ölüyordu. Burada toprak ağası, yoksulların ısınmak için kullanabileceği tek yakıt olan kuru çalıların başında bile nöbet tutuyordu.</p>

  <p class="ortayazi">***</p>

  <p class="normal">“Burada, biriyle tanışmak seni memnun edecektir,” diye yazıyordu Karl’ın yeni dostu Moses Hess, arkadaşı Auerbach’a.</p>

  <p class="normal">“Bu insan da bizim arkadaşlardan. Beni çok derinden etkileyen biri. Ben de aynı alanda çalışmış olmama rağmen yine de hayretler içinde kaldım. Kısacası sen, en büyük, günümüzde yaşayan belki de tek gerçek filozofla tanışmaya hazır olmalısın. Bu adam hem basında, hem akademik kürsüde etkin bir konuma gelecek ve tüm Almanya’nın dikkatini üzerine çekecek. Titiz araştırmalarıyla, sadece Strauss’u değil Feuerbach’ı da geride bırakıyor. Bu sonuncusu da yabana atılır gibi değil! Bonn’da mantık dersleri verirken orada olabilme imkânım olsaydı onun en dikkatli dinleyicisi olurdum. Her zaman böyle bir insanın felsefe hocam olmasını istemişimdir. Gerçek felsefe konusunda ne kadar bilinçsiz olduğumu şimdi anlıyorum. Ama sabır! Hep bir şeyler öğrenirim!</p>

  <p class="normal">“Doktor Marx –benim Tanrımın ismi bu– henüz çok genç (yaşı yirmi dörtten fazla değildir). Ortaçağ’ın dinine ve politikasına son darbeyi o indirecektir. Derin felsefe bilgisini en ince zekâyla uyum içerisinde yaşatıyor. Rousseau, Voltaire, d’Holbach, Lessing, Heine ve Hegel’in aynı kişide birleştirildiğini düşün. Birleşmiş diyorum, basitçe karışmış değil – işte Doktor Marx bu.”</p>

  <p class="normal">Genç adam mektubu gönderdi ve Sen Meydanı’na doğru yürüdü. Önceki akşam, orada yeni arkadaşlarla görüşmek üzere sözleşmişlerdi. Marx’ın, Georg Jung ve önemli toplantı için Dresden’den özellikle çağırdıkları Ruge’yle birlikte gelmesi gerekiyordu. Ren Gazetesi (Rheinische Zeitung) konusu daha fazla ertelenmeyi kaldıramazdı. Yazıların planını ve katkıda bulunacakların listesini konuşmaları gerekiyordu.</p>

  <p class="normal">Bonn’dan gelmiş olan Karl, sabahtan beri Bauer’le birlikte şehirde dolaşıyordu. Her şeyde, kendince tarihin simgesini taşıyan özellikler buluyordu. Marx, az tanıdığı şehirleri incelemeyi seviyordu. Ünlü Katedralin yanından geçerken, iki arkadaş, ölümcül ateist zehirle dolu izlenimlerini vurgulamadan edemediler. Ama Karl, muhteşem Gotik mimariye değer veriyordu ve bu tavrıyla, hiçbir şeyle barışık olmayan Bauer’i kızdırdı.</p>

  <p class="normal">“İşgal günlerinde bu taş kutusunu hayvan barınağına çeviren Fransızlara müteşekkirim. Bu dini yapı başka hiçbir işe yaramıyor.”</p>

  <p class="normal">“Senin arzunu devrimden sonra yerine getireceğiz,” diye şaka yaptı Marx. “Ama ben, böyle büyük bir yerin halka dans salonu olarak tahsis edilmesini teklif ederdim. Orkestra balkona yerleştirilir. Katedralin saman için kullanılmasındansa insan için kullanılması daha iyi olur. Aslında geleceğin şehir yönetimi nasıl uygun görürse öyle kullansın.”</p>

  <p class="normal">Ren’in üzerindeki merkez köprünün yakınlarına panayır kurulmuştu. Panayır gürültülü, rengarenkti ve Ortaçağ’ın kaba görüntüsüne sahipti. Halk eğlencelerine, sokak keşmekeşi ve renkliliğine düşkün olan Karl, Bauer’in Rubens’in evini görme teklifini kesin bir şekilde reddetti.</p>

  <p class="normal">Köln sokaklarındaki arabalar gibi gürültü koparan bir atlı karıncanın sesi, genç bilimadamlarını dönen oyuncağa yöneltti. Marx hemen karton ve kilden yapılmış olan alacalı bir atın üstüne atladı ve diğer yolcuların çığlıkları ve bağrışmaları altında atını dörtnala koşturdu. Üçüncü dönemeçte, Bruno dayanamadı ve o da parlak kırmızı küçük bir dananın üzerine atladı, ama başı döndü. Acıklı bir ses tonuyla durmaları için yalvardı. Karl memnun olana kadar döndükten sonra tatlı bir baş dönmesiyle hafifçe sallanarak arkadaşını atış poligonuna doğru sürükledi. Orada, ikisi de on kez art arda bir kentaur’a<sup class="calibre5"><a href="../Text/ates1_split_067.html#footnote-647-50" id="footnote-647-50-backlink">[50]</a></sup> ve bir şeytana boşuna nişan aldılar. Hiç isabet ettiremediler. İkisi de kılıç dövüşünde ustaydı ama silah kullanmada çok kötüydüler. Sonra bir panayır barakasında bira içtiler; evcil bir ayıyı bal peteğiyle beslediler; eşeklerle yarıştılar, eşekleri yerinden kımıldatmak için kuyruklarından çekiyorlardı; vals yaptılar ve yerli genç kızların ayaklarına bastılar; en sonunda iki seanslık akrobatik gösteriden sonra hayretlere düşen kalabalıktan sıvıştılar. Oldukça sevecen olan kalabalıktan kurtulduktan sonra Sen Pazarı’na doğru koştular. Oldukça gecikmişlerdi.</p>

  <p class="normal">Ama Karl, halinden öyle hoşnuttu ki, tüm yol boyunca hafifçe dans edip sarhoş taklidi yaparak bir şarkı mırıldandı. Az kalsın ellerinde İncil’le Katedralden dönen bürgerlere çarpıyordu. Kölnlü burjuvalar dindardı. En sonunda Sen Pazarı’na ulaştılar ve bahsedilen restoranı buldular.</p>

  <p class="normal">Girenleri ilk kucaklayan kişinin Fritz Schlag olması Karl’ı çok şaşırttı. Evet, bu oydu. Hemşeriler görüşmeyeli birkaç yıl geçmiş olmasına rağmen insanın Schlag’ı tanımaması mümkün değildi. Aynı pembe yüz, düzenbaz gözlerinde aynı ikiyüzlü yağcılık, zevk düşkünü dudaklarında ve boyalı kedi bıyıklarında aynı kibarlık. Kendinden daha emin görünüyordu ve daha da şişmanlamıştı. Parmağında yeni bir yüzük vardı; büyük, pırlantalı, ağır bir yüzük. Mor hırkasının üzerindeki zincir de kendince büyümüştü ve daha bir parlıyordu.</p>

  <p class="normal">“Senin de bu gazetede çalışman beni öyle çok sevindiriyor ki!” dedi ve fısıldayarak ekledi: “Hiç şüphem yok Karl, bir süre sonra yönetmen koltuğu sana ait olacak.”</p>

  <p class="normal">Marx, bir anlam veremeden susuyordu.</p>

  <p class="normal">“Evet, sen bilmiyorsun! İki yıldan fazla bir süreden beri evliyim. Bir varisim var. Erkek. Spinoza gibi zeki. Eh, tabii ki paracıklarım da var. Fritz Schlag ve oğlu şirketi. Nasıl buldun?” diyerek parmağındaki yüzüğü çevirdi. “İnsan nasıl yaşayacağını bilmeli. Hayat, demiryolu inşa etmek gibi bir şey. Hesaplamak, önceden sezmek gerekiyor, umut verici ortaklar gerekiyor. Mutfak eşyaları üreten fabrikanın sahibi Schwarz’ın ailesini hatırlıyor musun, benim karım işte o aynı Gertruda. Merhum firma sahibinin yeğeni. Sana gizli olarak söylüyorum; miras beklenenin çok üstünde çıktı. Tabii ki drahoma da öyle...”</p>

  <p class="normal">“Güzel. Ama bizim gazetemizle senin ilgin ne?” diye Karl sözünü kesti onun, yüzsüzce gevezeliğine sinirlenerek.</p>

  <p class="normal">“Çok dolaysız bir ilgim var. Yeni basın organlarını finanse eden asıl hissedarlar Bay Kamphausen ve Bay Hansemann, benim şeflerimdir! Sana bir sır vereceğim: Bir yıl bile geçmeden, ben onların şirketinde eşit bir ortak olacağım. Onlar girişken ve cesur işadamları; ama Fritz Schlag da tembel değil. İngiltere’de öyle işler bağlamışım ki... Aslında görünüşe göre bu hiç de senin ilgini çekmiyor. Yazık, çok yazık! Şimdilik beni buraya ortaklar kurulu gönderdi. Bay Jung ve Openheim beni iyi tanırlar.”</p>

  <p class="normal">Küçüklüğünden beri sahip olduğu boyun eğme duygusuyla, yanından geçen iki genç adama eğildi. Onlar da ona altı çizilmiş bir küçümseyişle cevap verdiler. Sanayi aristokrasisinin gönderdiği temsilci, hoşnutlukla karşılanmıyordu.</p>

  <p class="normal">Kısa bir süre sonra Arnold Ruge de geldi. Ruge uzun uzun, sıcak ve saygılı bir şekilde Karl’ın elini sıktı.</p>

  <p class="normal">“Sevgili Marx, ben senden on altı yıl daha yaşlıyım,” dedi “Alman Yıllıkları”nın yönetmeni, “ama senin yazılarını okuyunca hemen olağanüstü yetenek ve düşünce olgunluğunu fark ettim. Sen, hayatın boyunca çok uzun bir yol katedeceksin...”</p>

  <p class="normal">Caka satan ve hafifçe yuvarlanmış göbeğinin üzerindeki süslerle oynayan Schlag, oraya toplananlara tasarlanan işin özelliklerini anlatmaya koyuldu.</p>

  <p class="normal">“Biz,” diye başladı, “Alman sanayicilerinin en güçlü iki üyesinin ve ortaklar kurulunun temsilcileri olarak, bu işin Prusya hükümetiyle ciddi çatışmalara neden olmasını istemiyoruz. Kesinlikle hayır beyler. Çoğunluğun arzusu, böyle bir şeyin olmaması yönünde. Bizim gazetemiz saygın ya da sıradan tüm okurlarına, tutumluluğun prensiplerini, finansmanların yönetimini ve demiryolları ağının gelişmesi gerektiğini hissettirmeli.”</p>

  <p class="normal">Burada Fritz, zafer kazanmış bir insanın bakışlarıyla herkese baktı ve tüccar aileden gelmesinden dolayı saygı duyduğu Moses Hess’e özel bir sevgiyle gülümsedi:</p>

  <p class="normal">“Gümrük tarifelerinin azaltılması, posta tarifesinin düşürülmesi, gümrük birliğine üye olan devletler için ortak bir bayrak, ortak konsolosluklar ve bunun gibi şeyler. Siz bunları benden daha iyi bilirsiniz. Bunlar üzerine çalışılmalı. Biraz özgürlük, biraz politik taktikler ama her zaman dikkatli olmaya gayret etmek. Ben kendim de, okul arkadaşım Marx hatırlayacaktır herhalde, ben de beyler, tıpkı sizin gibi isyancılığa ve Jakobenliğe yatkınımdır. Her sanayici biraz da devrimcidir.”</p>

  <p class="normal">Sözün burasında kahkahalar patladı ama Fritz bundan dolayı çekinecek türden bir insan değildi.</p>

  <p class="normal">“Bence yeryüzü, insana, en güzel çiçekleri koparıp onlardan zevk alması için verilmiştir.”</p>

  <p class="normal">“Ama bu nerdeyse bizim büyük alınlı Schmidt gibi düşünüyor!” diye bağırdı Karl. “Fritz, sen, egoistler için kendi İncilini yaratabilirsin.”</p>

  <p class="normal">“Afedersin Marx, ama daha önemli işlerim var,” dedi kendisine iltifat edildiğini düşünen Fritz ve kendisine düğün hediyesi olarak verilen, üzeri renkli taşlarla kaplı saati çıkardı. Sonra da gazetenin yeni ortaklarını, en yakın bir zaman içerisinde muhteşem bir öğle yemeğine davet edeceğini söyleyerek toz oldu.</p>

  <p class="normal">“Ama ne kötü ki,” dedi Karl’ın yanına oturan Ruge, “yaşamın dalgası seni gittikçe saf felsefeden uzaklaştırıyor. Sen kendini politik savaşın ateşine atacaksın. ‘Ren Gazetesi’ meşale görevi üstlenebilir. Dikkat et de yanma.”</p>

  <p class="normal">“Sansür kanunları üzerine yazdığım yazı bir giriş. Şimdilik pek neşeli değil tabii ki,” diye konuştu Karl, kendi işlerini düşünerek.</p>

  <p class="normal">“Emin ol ki, er veya geç yabancı bir ülkede de olsa ben onu yayınlayacağım” diye kesin bir şekilde söz verdi Ruge. “Ama söyle dostum, Bonn Üniversitesi ve kürsü savaşından tamamen mi vazgeçtin?”</p>

  <p class="normal">“Eğer bir neden olsaydı şeytanın kendisiyle bile savaşırdım. Ama Alman kürsüsü, devrimci bir ruh için bir tabut. Üniversiteyi anlatmak için Tersit’in sözlerini kullanmalıyım: Yumruk kavgası ve ahlâksızlıktan başka hiçbir şey yok. Eğer askeri hareketler uygulamazsan ahlâksızlıklarla karşılaşırsın. Leş kokusu ve can sıkıntısı.”</p>

  <p class="normal">Konuşanların yanına Bauer, Jung ve Hess geldi.</p>

  <p class="normal">“Gazetede, Tanrı’ya karşı öyle bir patırtı koparacağız ki,” dedi Bruno, “tüm melekler korkup kendilerini ele verecekler ve birbirleriyle yarışırcasına yeryüzüne atlayıp af dileyecekler.”</p>

  <p class="normal">“Öyle görünüyor ki özgürlüğümüzü kazanmak kolay olmayacak,” dedi Karl. “Ama saldırmayı öneriyorum.”</p>

  <p class="normal">“Evet saldırı,” diye devam etti sevinen Hess.</p>

  <p class="normal">“Gökyüzüne saldırı!” diye bağırdı Bruno.</p>

  <p class="normal">“Yeryüzüne saldırı!” diye düzeltti Marx.</p>

  <p class="normal">“Jacobi’nin izinden yürüyelim.”</p>

  <p class="normal">“Söylediklerine göre ‘dört soru’yu okuyunca Kral’ın pankreası sinirden patlayacakmış.”</p>

  <p class="normal">“Bu Doğu Prusyalı, cesur bir delikanlı. Takma adın altındaki gerçek ismi hemen buldum. Bu Jacobi. Bizim eski savaşçımız,” diye yine ekledi Hess.</p>

  <p class="normal">“Sansür baskılarının azaldığı şüpheli... Ama geri çekilmeyeceğiz,” diye ekledi Karl.</p>

  <p class="ortayazi">***</p>

  <p class="normal">Marx, yaşamının yeni bir sayfasına başlıyordu. Bütün dikkati “Ren Gazetesi” üzerinde yoğunlaşmıştı, şimdiye dek hiç sorulmamış sorular sordu, yeni kaygılar uyandırdı.</p>

  <p class="normal">Ruge, genç arkadaşının esnek ve sonsuz zekâsına hayran kalmaya devam ediyordu. Bahardan itibaren Karl’ın yayınlamaya başladığı yazılar olağanüstü bir ışık taşımaya, vuruşan kılıçlar gibi parlamaya başlamıştı.</p>

  <p class="normal">“Basın özgürlüğü, burjuvazi ve devletin içine düşebileceği ilk hendek. Sansürün kaldırılacağına dair verilen sözler, Kral’ın ve hükümetin, basın özgürlüğü hakkında konuşan herkesi acımasızca takibe almasını engellemiyordu.”</p>

  <p class="normal">Marx kılıcını kaldırdı.</p>

  <p class="normal">“Anayasaya giden yol basın özgürlüğünden geçer. Sansürün tek radikal tedavisi; onun ortadan kaldırılmasıdır,” diye ilan etti Marx.</p>

  <p class="normal">Ruge ve Jung arkadaşlarını cesaretinden dolayı tebrik ettiler. Karl’ın “Ren Gazetesi”nde yayınlanan yazıları oldukça cesurdu. Savaş başlamıştı.</p>

  <p class="normal">Bu arada Karl gezginlik yapıyordu. Gürültülü Köln’den sakin Bonn’a gidiyordu. Bonn’da Trier için kalıyordu. Trier’de ise dostu, Ludwig von Westphalen ölmek üzereydi. Jenny bunu kabullenmişti ve üzüntü içerisindeydi. Karl, oradan hızla yine Köln’e koşuyordu. Redaksiyon işleri artık onun yokluğunu kaldıramıyordu. Aylar, iş heyecanı ve hayal kırıklıkları içerisinde ve binlerce başlı korkunç yaratıkla, Prusya Monarşisiyle sürekli savaşarak geçiyordu. Unutulmaz olan mutlu günlerdi.</p>

  <p class="normal">Sonbahar. Ren kıyıları için pembe–mavi, zarif, sakin bir mevsim.</p>

  <p class="normal">Üzüm, şeftali ve elma dolu arabalar sabahları gürültüyle şehre giriyor ve Karl’ı uyandırıyorlardı.</p>

  <p class="normal">Sokaktan gelen gürültüyle uyanan Karl çıplak ayaklarını kızgın kızgın yere vurarak pencereye gitti, pancurları daha sıkı kapattı, ama yine de uyuyamadı. O kadar çok yeni düşünceleri ve sorunları vardı ki! Masasının üzerinde, her zamanki gibi kitaplar ve sık yazılarla doldurulmuş kâğıtlar vardı. Hegel uzun süre önce sessizce bir sandığa gömülmüş durumdaydı. Gömülmüştü ama unutulmuş değildi. Başka insanlar Karl’ın ilgisini çekiyordu. Tüm boş zamanını Fransızlar alıyordu. Özel mülkiyet hakkındaki düşünceleriyle Proudhon. Dezamy, Rabe, Leroux, Considerant. Karl’ın hızlı Alman dilinde Fransız notaları da belirmeye başlamıştı. Ticaret özgürlüğü, korumacılık gibi yeni sorunlar uzun süreli bir ilgi odağı oluyordu.</p>

  <p class="normal">Köln’ün sakin bir kenar mahallesinden, bir tavan arasından, kısık, siyah, bir kartalınki kadar keskin gözlerle dünyayı gözlüyordu. İsyankâr ve yorulmak bilmeyen bu genç, yeryüzünde artan tüm çelişkilere cevap arıyordu.</p>

  <p class="normal">Kendi ordusuna henüz kavuşamamış, yükselen hareketlerin ve savaşların hedeflerini belirlememiş genç bir liderdi o.</p>

  <p class="normal">Genç hukuk doktorunun şu anda tüm düşünceleri esas olarak gazeteye yönelikti. Oraya gitmeden önce, Katedralin yanındaki sokakta küçük bir restorana uğradı.</p>

  <p class="normal">Karl sık sık yolda Schlag’ın özenle yıkanmış ağır arabasına rastlıyor ve oraya çağrılıyordu. Hızla yükselen Fritz her zaman atını durdurup Karl’ı yanına, mor koltuğa davet ediyordu. Marx karşı çıkmaya çalışıyordu ama boşunaydı. Kabul etmek zorundaydı. Fritz, kandırmaya çalışmakta, boş konuşmakta ve kendini övmekte sınır tanımıyordu.</p>

  <p class="normal">Arabasını sadece bir yıl önce cömert Gertruda’nın ısrarları üzerine almıştı. “Araba eski model olmasına rağmen henüz oldukça sağlam,” diyordu Fritz, zevkten dört köşe olurken. Şimdi genç Schlag kendisine ev satın almakla meşguldü. Taşınmaz mal edinmenin zamanı gelmişti! Gençlik, bir bakmışsın geçmiş, olgunluk ise ciddi bir mal varlığı ve konfor gerektiriyordu. Schlag favorilerini okşuyordu.</p>

  <p class="normal">“Yaşlanıyoruz,” diyordu Schlag ve şişiniyordu.</p>

  <p class="normal">Marx, umursamazca ıslık çalıyordu, bir Ren balıkçısının küçük kızının şarkısının melodisini karıştırarak. İhtiyarlama düşüncesi diye bir şey yoktu onun için. O gençti. Enerji doluydu. Fritz boşuna bekliyordu onun cevabını. Gittikçe daha az konuşan, konuşmazken bile alay eden bu adamda, kendi kişiliğine karşı en küçük bir ilgi uyandırmak için her türlü aşağılanmayı kabul etmeye hazırdı. Karl’ın nefreti, ona hastalık gibi işkence ediyordu. Bu sade giyimli edebiyatçı, uzun süreden beri Fritz’de endişeli bir saygı, her an kine dönüşebilecek bir korku uyandırıyordu. Fritz, onu tehlikeli ama üstün bir yaratık olarak görüyordu. Onu kıskanıyordu; önünde sürünmeye, her fırsatta gizlice arkasından konuşmaya hazırdı. Ona benzemeye, jestlerini kapmaya, onun tesadüfen söylediği bir şeyi hatırlamaya çalışıyordu.</p>

  <p class="normal">“Garip bir insan bu alaycı, sürekli muhalefet eden Marx,” diyordu Schlag sık sık karısına. “İsyankâr, okumuş, hayatı benim kadar iyi tanıyor ama kariyer yapmıyor. Ve biliyor musun neden? Çünkü istemiyor, kendisi istemiyor. Oysa uçuk değil, salağın teki de değil.”</p>

  <p class="normal">Fritz’e öyle geliyordu ki Karl kendisini görüyor, anlıyor ve hiç kimsenin tanımadığı kadar tanıyordu. Bu sinir edici his, onu, Friedrich Willhelm Lisesi’nden tanıdığı eski arkadaşına yağ çekmeye, ona ‘sevimli’ şeyler söylemeye zorluyordu.</p>

  <p class="normal">“Karl, dostum, inan ki,” diye konuşuyordu Schlag, bir yağcılık abidesi olarak, “böyle sıcak bir karakterle, Spinoza’nın zekâsıyla, Metternich’in diplomatik taktikleriyle ve Bonaparte’ın cesaretiyle, sahip olduğun tüm bu özelliklerle, bizim zamanımızda senin yerin, bizim, sanayicilerin arasında. Sen yönetici veya en azından çağdaş halifelerin veziri olmak için yaratılmışsın.”</p>

  <p class="normal">“Bir saatlik halifeler,” diye gülümsüyordu Marx.</p>

  <p class="normal">“Sonsuzlukla kıyasladığımız zaman bizim tüm hayatımız bir saat,” diye cevap veriyordu Schlag, buluşundan memnun kalarak.</p>

  <p class="normal">“Ufak felsefe.”</p>

  <p class="normal">“Dinle. On dokuzuncu yüzyılın halifeleri, bunlar artık sadece Rothschild’ler değil, bunlar Berlin’de İngilizleri bile kıskandıracak bir makine fabrikası kuran Borzig’ler. Öyle değil mi? Fabrikatörler! İşte gelecek bunların ellerinde! Üstelik biz yüce bir hizmet veriyoruz. Demiryolları. Bu, sihirli bir değnek. Onun sayesinde on-yirmi yıl sonra dünya, Almanya’yı tanıyamayacak. Yalancı mütevazılığa gerek yok. Biz cesur insanlarız. Biz Almanya’yı birleştireceğiz. Diyeceksin ki, fabrika kurunca zengin olacağız. Evet, ama biz memleketi mutlu edeceğiz.”</p>

  <p class="normal">“Bu artık, Jeremy Bentham’dan.”</p>

  <p class="normal">“Kral bize taviz verecek. Başka çaresi yok. Karşı çıkmaya bir cesaret etsin bakalım! Anayasamız olacak... Daha ne istiyorsun?”</p>

  <p class="normal">“Çok daha fazlasını.”</p>

  <p class="normal">“Yoksullar için iş ve eğitim mi? Köylülere merhamet mi? O da olacak. Bizim fabrikalarımız yoksulları içine çekip doyuracak.”</p>

  <p class="normal">“Bu doğru, içine çekecek ama doyurmayacaklar; tam tersine, yeni yoksullar yaratacaklar.”</p>

  <p class="normal">“Bizim yanımıza gel Karl. Ben seni kolayca iş dünyasına sokacağım. Göreceksin, ne insanlar var o çevrede. Ne cesaret var! Savaşçılar! Kaplanlar! Sahip olduğun bu yetenekle, kaleminle kimlere hizmet etmek istiyorsun bir düşün. Senin beynin bir altın topu. Senin yazıların som altın, hazine. Ama gücünü, sözlerini kim için harcıyorsun? Zavallı köylüler, orman hırsızları için!...” Fritz nefes nefese kalıyordu. “Senin tüm davranışlarından en az anladığım ise köylülerin odun toplamasını niye böyle ateşli bir şekilde savunduğun. Aslında zavallı yarı hayvan olan bu yaratıklar seni niçin bu kadar ilgilendiriyor?”</p>

  <p class="normal">“Orman sahiplerinin yamyamca içgüdüleri karşısında vurdumduymaz kalmak bir suçtur. Devlet için, mal sahibi de ihtiyaçtan dolayı odun toplayan köylü de eşit haklara sahip,” diyordu Karl dişlerinin arasından.</p>

  <p class="normal">“Evet, haksızlığa karşı savaşıyorsun. Don Kişotluk! Mesela, Landtag<sup class="calibre5"><a href="../Text/ates1_split_068.html#footnote-647-51" id="footnote-647-51-backlink">[51]</a></sup> seni niçin ilgilendiriyor? Anlıyorum; başarılı bir yazı, yazara çok iyi şeyler sağlayabilir. Güçlülerin dikkatini çekecek, yazarın ilerlemesini sağlayacaktır. Bazen daha fazlasını almak için biraz korkutmak gerekiyor. Ama sen ciddi bir şekilde yazıyorsun, kanını döküyorsun, sen bir fanatiksin ve savunduğun şeye içten inanıyorsun. Şaşırtıcı! Sende her şey biraz daha farklı. Ben de ileri görüşlü bir adamım. Ama inan ki, günümüzde para, metelik, sosyalist propagandadan çok daha güçlü bir silah. Az az, usulca,” diyordu Schlag fısıldayarak. “Her şeyi başaracağız.” Araba katedralin arkasındaki bir sokağa girdi. Öylece, hiçbir şey söylemeden ve dalgınlıktan dolayı bir hoşçakal demeyi bile unutan Karl, araba hareket halindeyken atladı ve genellikle sabah kahvesini içtiği restorana doğru koştu.</p>

  <p class="normal">“Sen çok yabanisin Marx. Pişman olacaksın,” diye arkasından bağırmayı başardı Schlag, yüzü kinden renk atmış bir halde.</p>

  <p class="normal">Karl, kahve ve çokça buterbrod eşliğinde okumaya devam etti. Bir yığın gazeteyi inceledikten sonra elinde bir fincanla kendi masasında bulunmayan dergileri yan masalarda aramaya koştu. Olağanüstü dalgın, düşüncelere dalmış olduğundan, kendi mendili sanıp peçeteyi de cebine soktu ve yabancı bir tabaktan bir parça kızarmış ekmek aldı. Bu da çevredeki insanları neşelendirdi.</p>

  <p class="normal">Genelde Marx’ın masasının yanına Rutenberg otururdu. O zaman gazeteler bir yana itilir ve gergin bir konuşma başlardı. Yakın zamana kadar arkadaş olan iki genç arasında eski samimiyet ve neşe yoktu. İkisi de değişmişti. Karl, can sıkıntısıyla kaşlarının altından Adolf’un pörsümüş yüzüne bakıyordu.</p>

  <p class="normal">“Zekâ sermayesini harcıyor, eski düşünce ve kaygılarının faiziyle yaşıyor, ilerlemiyor; bu da demektir ki geriliyor,” diye düşünüyordu Karl acımasızca, Adolf’tan daha önce defalarca duyduğu düşünceleri tekrar dinlerken. “Nasıl da değişiyor hayat ve zamanın sınavını geçmek ne kadar da zor! Kendini salmış ve zekâ yönünden gerilemiş.” Radikal ve iyi bir delikanlı olan, deliliklerde Karl’ın arkadaşı, neşeli Rutenberg ‘Ren Gazetesi’nde, yönetmen koltuğunun daha ilk sınavında devrimci veya lider değil, yolunu şaşırmış bir öğretmencik, üstelik de tembel olduğunu göstermişti. Karl acımasızdı ve kendisini hayal kırıklığına uğratan insanları affetmiyordu.</p>

  <p class="normal">“Sen bir Siegfried’sin, sen bir savaşçısın,” diye düşmanca konuşuyordu Adolf. “Kabul etmek gerekiyor ki senin divitin, Nibelung’ların kılıcı gibi sihirli. Ama kışkırtıcı ses tonuna ve öfkeli saldırmalarına yer yok. Sen kâh saldırıyor, kâh geri çekiliyorsun. Bunu anlamıyorum. İkisinden birini seç. Bak, mesela Bauer tutarlı. Reddedeceksen, reddet. Bu Berlin ‘Özgürler’i gerçek ve büyük devrimciler. Bruno’nun, aile, özel mülkiyet ve devletin kavram olarak yok olması gerektiği düşüncesi hakkında ne düşünüyorsun?”</p>

  <p class="normal">“Bu saçmalıklar da ne?! Ne olacak peki?”</p>

  <p class="normal">“Önemli değil. Kavram olarak yok olmaları yeterli.”</p>

  <p class="normal">“Siz iflah olmaz komedyenlersiniz!” diye kızıyordu Marx. “Kafalarınız gibi boş sözcüklerle oynuyorsunuz, zararlı gevezelersiniz. Yakında korkak esnaflar bile sizin kavram gürültünüzün içinden serseri zilleri ve trampetleri ayırt edebilecekler.”</p>

  <p class="normal">Karl susuyordu.</p>

  <p class="normal">“Ve ben böyle insanlarla birlikte mücadeleye atılmak istiyordum,” diye düşünmeye devam ediyordu başını Rutenberg’den çevirmiş bir halde.</p>

  <p class="normal">“Harekete geçme zamanı geldiğinde, Doktor Marx’ın bu kadar dikkatle kılı kırk yaracağını kim düşünebilirdi ki? Köylülerin, hatta dünyadaki bütün köylülerin değil de Ren köylülerinin haklarını kazanmaları, sansür gibi küçük şeylerle çarpışarak, divitini, o güçlü silahını körelteceksin... Ben ve bizim Berlinli yoldaşlarımız senin yaptıklarını anlamayı reddediyoruz. Tüm eskimiş ve zararlı kavramlara ve göklere saldırmak gerekirken sen Landtag’la uğraşıyorsun! Sen tutucusun,” diye devam ediyordu Adolf, kendi monoloğundan oldukça memnun bir halde. “Sen kalbinle komünist bakış açısına ulaşamadın. İşte bu da senin en büyük kusurun.”</p>

  <p class="normal">“Haa, bak sen sorun neymiş!” diyen Karl, birden tamamen sakinleşip gülümsemeye başladı.</p>

  <p class="normal">“Bir tiyatro gösterisi ve son kadın modaları gibi yüzeysel konuşmaların içerisine kaçak bir halde yeni dünya bakış açılarının sokulmasını ahlâksızca buluyorum. Cahillikten daha tehlikeli hiçbir şey yoktur. Sosyalizm ve komünizm!” Karl gittikçe daha keskin konuşuyordu. “Sen bu sözcüklerin anlamını biliyor musun ki? Onların insanlık için nasıl bir hazine olduklarını biliyor musun? İçlerinde nasıl bir barut taşıdıklarını biliyor musun?.. İhtiyar, yüzsüz dedikoducu Augsburg Gazetesi’ne verdiğim cevabın aynısını sana da vereceğim.”</p>

  <p class="normal">“Biliyorum, ezbere biliyorum! ‘Komünizmin pratik deneylerine silahla cevap verilebilir. Ama, asıl pranga, bizim beynimizi işgal eden, görüşlerimize boyun eğdiren, vicdanımızı donduran fikirlerdir. Kalbini koparmadan onları koparamazsın. Onlar şeytan ve insan, ancak onlara boyun eğerek yenebilir.’ Öyle değil mi?”</p>

  <p class="normal">“Bravo! Ama Köppen yok ki sana tıka basa doldurulmuş işkembe olduğunu söylesin. Bu sefer neredeyse düşüncelerimi çarpıtmamayı başardın. Ama şimdi, ben başka bir şeyi kastediyordum. Komünizm, salon gevezelikleri sırasında ne kabul edilebilir, ne de reddedilebilir. Hiçbir dünya görüşü dünyadan daha uzun yaşayamaz. Sen de biliyorsun ki, sana birçok kez ispatladığım gibi, dini bile eleştirirken, biz, politik koşulları eleştirmek zorundayız. Sansüre gelince, o boğucu bir ahtapot ve onu parçalamak gerekiyor. Onunla birlikte birçok şey de yok edilecek. Aklıma gelmişken, tavsiyelerime uydun mu? Proudhon’u okudun mu, Considerant’ı düşündün mü?”</p>

  <p class="normal">Rutenberg cevap vermeden saatine baktı ve kalktı.</p>

  <p class="normal">“İnsan, Fransızların yeni toplum projelerini bilmeden yaşayamaz; ne siyasette ilerleyebilir ne de basın alanında,” diye kuru bir şekilde ekledi Karl.</p>

  <p class="normal">“Aklıma gelmişken”, dedi Rutenberg kabullenmemiş bir halde, “senin de bildiğin gibi, ben dünden itibaren ‘Ren Gazetesi’nin yayın yönetmeni değilim. Seni düşünüyorlar... Neden olmasın ki! Sana başarılar diliyorum. Salute!<sup class="calibre5"><a href="../Text/ates1_split_069.html#footnote-647-52" id="footnote-647-52-backlink">[52]</a></sup>”</p>

  <p class="normal">Karl, Adolf’un kambur vücudunu gözleriyle takip etti. Rutenberg’in yürüyüşünde güvensizlik, kendini bırakmışlık ve acınası bir ifade vardı. Bitmişti! Geçmiş, Rutenberg’le birlikte gidiyordu.</p>

  <p class="normal">Bir arkadaşlık daha tarihe karıştı. Öldü. Karl üzülmüyordu. Yoldaşı olamayan bir insan, arkadaşı da olamazdı.</p>

  <p class="normal">“Bu zayıf karakterli, pimpirik ve umutsuzca kendini beğenmiş adam, hükümetteki hayvanlar arasında, tehlikeli, özgür düşünen, uç düşüncelere sahip bir demagog olarak anılabilirdi!.. Bu kadar yeteneksiz ve yüzeysel bir yaratığı yönetmen olarak önermekle ben de yanlış yaptım. Ne de iyi lider seçmişim!” Karl hiçbir konuda insanların zayıflıklarını affetmeyi beceremiyordu.</p>

  <p class="normal">Charlottenburg ve Bauerler bundan böyle, onun için sonsuza dek geçmişte kalmışlardı. Trier gibi ona yabancıydılar.</p>

  <p class="normal">Yakın zamana kadar arkadaş olduğu insanların fikirleri ona sığ gelmeye başlamıştı.</p>

  <p class="normal">Hiç bıkmadan, güçlü, yalnız ve arayıcı olarak ileriye gidiyordu. İleriye; yeni insanlar ve yeni düşüncelere doğru...</p>

  <p class="normal">Kapı Rutenberg’in arkasından kapanınca, Marx gazetenin başına şimdi kendisinin geçebileceğini düşündü.</p>

  <p class="normal">Sansürün kaldırılması, özgürlüğün propagandasını yapmak –Jakobi zayıf noktayı çok iyi bulabiliyordu–. Hükümet ve Kral, gevezelik ve çelişkilerle kendi kendilerini batırmışlardı. Gazetenin mücadele etmesi için bu elverişli birinci durumdu. Kimbilir belki de gazetenin çevresine en iyi, en cesur insanları toplayabilirdi. Onlardan bir komite kurmak. Kim? Köppen, Herwegh... Karl, kısa bir süre önce, tesadüfen karşılaştığı yakışıklı şairi hatırladı. Ruge fena değildi, Hess uslanacaktı. Az çok az insan var. Ama başka seçenek yoktu. Güç toplamak gerekiyordu. Düzenleyip gazeteyi koruması gerekiyordu. Rutenberg, Karl’ı, anlaşılmaz bir cesarete, saldırganlığa, öte yandan temkinli davranışlara sahip olmakla suçluyordu. Stratejinin kanunları böyle değil miydi ki? Savaşta, savaşın kurallarına göre hareket etmek gerekiyordu. Orduyu azar azar toparlayıp, cephe gerisini sağlama almak ve gerekli anda saldırıya geçmek. Düşmanlar her yerdeler. Kral, toprak sahipleri, Landtag, canlı düşüncelerin darağacı olan sansür kurulu, Schlag’lar. Çoğalan, göbek bağlayan binlerce Schlag. Karl, Weitling’in çağrısını hatırladı. Orada, o terzinin yanında değil miydi Karl’ın ihtiyaç duyduğu insanlar? Bunun üzerinde düşünmek gerekiyordu. Şimdilik uç şeylerin çekiciliğine aldanmak istemiyordu.</p>

  <p class="normal">Karl üzerine gelen düşüncelerden zor kurtuldu. Gazeteye gitmenin zamanı gelmişti.</p>

  <p class="normal">Dik, kirli ve dar merdivenden üst kata çıkıyordu yayın yönetmeni. Merdiven günde iki kez, sürünerek ıslak bezi savuran, Rubens ölçülerine uygun olarak bacakları diz kapaklarına kadar açık bir temizlikçi tarafından siliniyordu. Karl’ın odası alçak tavanlı ve kötü döşemeliydi; daha sabahtan başlayarak kalabalık ve gürültülü oluyordu. Doktor Openheim veya Jung, bazen de hissedarların temsilcisi Schlag pencerenin geniş pervazında oturuyordu. Sansür kurulundan Sen Paul, her gün kıvırcıklaştırılan süslü favorilere sahip şık bir adamdı. Duruşu ve ölçülü hareketleri uzun bir askeri eğitim aldığını gösteriyordu. Çizme ve korse giyme alışkanlığı da oradan kalmaydı. Dikkatlice bir köşeden diğer köşeye kadar yürüyor, süslü takım elbisesini kirlenmekten koruyordu. Kötü badanalı duvarlar insafsızca uzun etekli ceketi kirletiyordu. Bir yerde uzun süre duramayan Marx’ın sırtı sık sık beyaz şeritler halinde boyanıyordu. Yazı masasına nadiren oturuyor ama odanın içerisinde doyasıya koşturduktan sonra kare şeklindeki sobaya yaslanıyor ve heyecanlı ellerini arkasına koyarak dikiliyordu.</p>

  <p class="normal">“Sağlık diliyorum teğmen,” diye selamladı Marx, içeri giren sansür temsilcisini. “Hegel ve onun fikirleri konusundaki tartışmalarımız Prusya tacının en güzel süsünü düşürmemiştir umarım. Yeni pazardaki meyhanede dün eğlenebildiniz mi?”</p>

  <p class="normal">“Sizin zekâ ve karakteriniz Bay Marx, sizin de bildiğiniz gibi beni hayran bıraktı. Yönetmenlik dehanız önünde eğiliyorum... İtiraf etmek zorundayım ki Köln’de sıkılmıyorum ve daha da fazlası, siz boş zamanınızı bana ayırarak çok fazla şımartmıyorsunuz beni. Ama sizi arkadaş gibi, en fazla da hayranınız olarak uyarıyorum. Gazete, o görülmedik ileri gitmeleriyle kendi kuyusunu kazıyor ve buradakiler de gazeteyle aynı kaderi paylaşacak. Lafı dolandırmalar da işe yaramayacak... Ama bana gösterdiğiniz kibarlık için teşekkürler.”</p>

  <p class="normal">Sen Paul, laubali ve çok anlamlı bir şekilde parmağını sallayarak en sonunda defolup gitti.</p>

  <p class="normal">“Bu asker kütüğüne Hegel felsefesi anlatacak kadar, bu eğlence düşkünü iğrenç cellatla zaman kaybedecek kadar sabrın var!” dedi Openheim, az önce kendisinin sansürcüye yağ çektiğini unutarak.</p>

  <p class="normal">“Sen Paul, bizim iğrenç geleneklerimizin bir ürünü. Sansür kurulunun gerçek bir eseri ve inan ki en kötüsü değil. Gazeteyi, aç bir domuzun bir gübre yığınını kokladığı gibi koklayan uslu salak von Gerlach’la onu kıyaslaman yeterli bunu anlaman için. İnsanın bu ikiyüzlü muhbir cinsiyle işinin olması hiç de kolay bir şey değil. Çevremizdeki kuşatma her gün daralıyor. Sansür didişmeleri, bakan yazıları, istekler, şikayetler, Langtag’lar ve sabahtan akşama kadar hissedar havlamaları.”</p>

  <p class="normal">“Sen bayağı sinirlisin Karl.”</p>

  <p class="normal">“Ya nasıl olsaydım! Eğer hâlâ yerimdeysem, bunun nedeni, gücümün buna yetmesidir. Sen Paul’ün planlarını bozmadaki gücüm. Bizim sonumuz zenginlerin zaferi olacak. Kılıç yerine iğnelerle savaşmak oldukça zor. Nedeni ne olursa olsun uşaklık etmem, mümkün olmayan bir şey. Özgürlük uğruna da olsa ikiyüzlülükten, aptallıktan, kabalıktan, lafı dolandırmaktan ve sözcük sınırlamasından bıktım.”</p>

  <p class="normal">“Oo, Karl yine yok edici bir şeyler hazırlıyor! Bu ne olabilir? Üzüm üreticisi köylülerin korkunç durumları hakkında bir yazı mı? Hissediyorum, Karl yine dinini değiştirmeye hazırlanıyor. Daha da fazlası! Uç düşüncelere uçmaktan bıkmadı mı bizim yayın yönetmeni? Senin için korkudan titriyorum Marx!”</p>

  <p class="normal">“Hayır, kesinlikle. Ama kafam bir çiviye çarptı. Çağın, mücadelenin temel çelişkisini kim çözecek? Hukuk ve devlet mi? Affedin dostlar! Ben batıyorum! Berlin’den yeni bir fıçı su, yani Mayen’in yazıları geldi. Ateşlilik, boş laflar, histerik beddualar. Ama bunlar bir çocuğu bile korkutamaz. Her sözcük bir sabun köpüğü. Yüzsüzlüğü, en az cahilliği kadar! Cahilliği ise gerçekten sınırsız!”</p>

  <p class="normal">Yayın yönetmeninin odası ıssızlaştı. Ekose pantolonlu küçük bir çocuk, mektup dolu bir çuvalı sürükleyerek getirdi. Karl, onun tepesine yapışmış, ince, iplik gibi saçlarını hafifçe çekti ve küçük postacı yükünü indirirken, Karl da hediye olarak bir parça kâğıttan bir ok ve kayık yaptı.</p>

  <p class="normal">Eski dizgici, çam ağacı kokan bir yığın yeni çıkmış kâğıt getirdi. Ama Doktor Marx, yeni sayıyı okuyup redakte etmekle uzun süre uğraşamadı. Kapı hiç çalınmadan açıldı ve içeriye özenle giyinmiş, elinde pahalı bastonu ve modern bir şapkası olan genç bir adam girdi. Gözleri samimi bir şekilde gülümsüyordu. Komik kalkık burnu çatık kaşlarının arasında uyumsuz duruyordu.</p>

  <p class="normal">Yeni gelen, hiç çekinmeden masaya doğru yürüdü, eldivenlerini bıraktı ve geniş, güzel bir jestle büyük elini Karl’a uzattı.</p>

  <p class="normal">“Bu görüşmeyi uzun süredir bekliyordum. İsmim Friedrich Engels. İngiltere’ye giderken size uğramak istedim.”</p>

  <p class="normal">Marx kalktı ve ona sandalye gösterdi. Engels... Bu ismi biliyordu.</p>

  <p class="normal">“Siz oradan ayrıldıktan sonra Berlin’e vardım ve zapt edilmez Doktor Marx hakkında birçok şey duydum. Bizim ‘Özgürlük Komitesi’nde de size saygı duyuyorlar. Hipel’in restoranında ise ‘Esmer Karl’ın anısı hâlâ çok canlı.”</p>

  <p class="normal">“Benim zamanımda henüz ‘Özgürlük Komitesi’ yoktu,” diye kuru bir şekilde onu düzeltti Karl.</p>

  <p class="normal">Engels’in gözleri grileşti, kaşlarının arasındaki burnu ise düzleşti. Kulaklarını açtı.</p>

  <p class="normal">“Mayen,” diye cevap verdi, sesinde eski dikkat yoktu, “bana bir görev verdi! Gazete redaksiyonunun Berlin’dekilere karşı sergilediği tutuma karşı çıktıklarını ve tutumunuza bir anlam veremediklerini bildirmemi istedi.”</p>

  <p class="normal">“Öyle mi!” diye aniden parladı Karl. “Bak sen şu Mayen’e!” Alaycı bir şekilde gözlerini kıstı. “İşte benim cevabım; ona ve hepinize.”</p>

  <p class="normal">Engels’e doğru başı ve sonu olmayan bir kâğıt itti ve önündeki yazıları incelemeye daldı; sanki odada hiç kimse yokmuş gibi. Friedrich çekingen bir halde kalktı, eldivenlerini aldı ama hızlı bir şekilde tekrar düşündü ve yine oturdu. Gitmeye karar vermeden önce kâğıtta yazılanları hızla okumaya başladı.</p>

  <p class="normal">“... Ben Mayen’e cevap verdim ve açıkça değerlendirmemi yaptım. Daha az belirsiz düşünceler, şişirilmiş sözcükler ve övgüler yazılmasını teklif ettim. Daha fazla netlik, ayrıntılı olarak somut olayların içerisine girilmesini, işin daha iyi tanınmasını önerdim. Rastgele tiyatro eleştirilerinin içerisine komünist ve sosyalist dogmaların, yani yeni dünya bakış açısının sokulmasını yersiz, hatta ahlâksız bulduğumu açıkladım. Eğer tartışma konusu yapılabilecekse bu konuda yeni ve derin düşünceler istiyorum. Sonra, dinin eleştirisi, politik durumların eleştirisi açısından yapılsın, ama, dinin içerisindeki politik durum olmasın eleştirinin konusu. Çünkü bu, bizim gazetemizin karakterine daha iyi cevap veriyor. Din, boş gökyüzünde değil, yeryüzünde karnını doyuruyor. Din, gerçeğin tersyüz edilmiş ifadesidir ve bu yapının yıkılmasıyla o da yıkılacaktır. Son olarak da felsefe sözkonusu olunca, ‘ateizmle’ daha az hava atılmasını istedim. (Çünkü bu, kendilerini dinlemeye hazır olan herkesi cinlerden korkmadıklarına inandırmaya çalışan çocukların durumunu çağrıştırıyor.) Bu sözcüğün anlamının halk arasında yaygınlaşması konusuyla daha çok ilgilenilmesini isterdim...”</p>

  <p class="normal">“Komite üyeleri hakkında yaptığınız değerlendirmeyi kesinlikle kabul etmiyorum!” dedi kızgın bir şekilde Engels ve bitirilmemiş olan elyazması mektubu dörde katlayarak bastonunu aldı, sabırsızca savurdu.</p>

  <p class="normal">“İngiltere’ye mi gidiyordunuz?” diye kibar bir şekilde sordu Marx. “Orada olanlar, işçi hareketi, parlamentodaki geri zekâlıların yeni buluşları hakkında ayrıntılı haberler almayı çok istiyoruz. Çok ilginç bir ada! Öyle değil mi? Demek anlaştık?”</p>

  <p class="normal">Engels’in gözleri biraz sakinleşti.</p>

  <p class="normal">“Memnuniyetle. Ben sizin yoldaşınızım. Hoşçakalın Doktor Marx.”</p>

  <p class="normal">“İyi yolculuklar Bay Engels.”</p>

  <p class="normal">“Demek böyle biriymiş çılgın Trierli. Kendini beğenmiş ve acımasız. Hayır, bizim yollarımız farklı, ayrı...” diye düşünüyordu merdivenden inerken Friedrich, son derece sinirli bir halde.</p>

  <p class="normal">Bozulan moralini nasıl düzelteceğini bilmiyordu, can sıkıntısını nasıl gidereceğini de... Babasının bastonunu öyle bir güçle büktü ki, baston çatırdadı ve ikiye bölündü.</p>
</body>
</html>
