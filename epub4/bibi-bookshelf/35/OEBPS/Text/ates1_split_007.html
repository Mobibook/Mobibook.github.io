<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_5">ÜÇÜNCÜ BÖLÜM<br class="chapter"/>
  ALMANYA UYANIYOR</h2>

  <p class="normal">1</p>

  <p class="normal">Kilise sokağının sonunda, köşede, üç pencereli bir bina vardır. Bu binanın etrafındaki ek yapılar, eski şehir surlarına kadar uzanır. Binanın içinde “Hessen Evi” adında bir de meyhane bulunur.</p>

  <p class="normal">Darmstadt’ta oturup da bu meyhaneyi ziyaret etmeyen tek bir kişi bile yoktur. Her Darmstadt’lı mutlaka bu meyhaneye uğramış, bir kadeh şarap veya bir bira içip sahibiyle sohbet etmiştir.</p>

  <p class="normal">Gürkner, büyük mirasa sahip olmadan çok önce de, şehirde tanınmış bir insandı. Onu, özellikle pazarda satıcılık yapan köylüler çok iyi tanıyorlardı. Bay Hugo Gürkner, bekçi olarak çalışıyordu ve şehir kapısında duruyor; şehre giren arabalardan vergi alıyordu. Yolun üzerindeki zincirin kaldırılması veya kapatılması tamamen onun elindeydi. Bekçi, dededen kalma değer yargılarına çok bağlıydı. Bu bekçi, daha sonra meyhanenin sahibi olmuştu. Uzun bir süre, meyhanenin artık çok eskimiş olan ağır ve çirkin koltuklarını, yeni yüksek koltuklarla değiştirmeye cesaret edememişti ve bununla övünüyordu. Ona göre, Darmstadt sakinleri arasında ince saç örgüsünü kesmeyi başarmış son insan kendisiydi.</p>

  <p class="normal">Gürkner, politikadan bahsetmeyi çok seviyordu. Ama politika, kafası gibi düz ve parlak olan beyninde, korkunç bir kaos yaratıyordu. Askerlere karşı aşırı bir saygısı vardı ve Napoléon’u çok seviyordu. Her fırsatta da, ‘30 yılında vatanın kurtuluşu için askerlik yaptığını söylüyordu. İşte o yıllarda bir askeri berber, onu değerli saç örgüsünden ayırmıştı.</p>

  <p class="normal">Yılların etkisiyle Gürkner’in siyasi düşünceleri de daha karmaşık bir hal alıyordu. Yunan Ayaklanması’nı<sup class="calibre5"><a href="../Text/ates1_split_035.html#footnote-647-18" id="footnote-647-18-backlink">[18]</a></sup> sert bir şekilde eleştirmişti, Rus-Türk Savaşı<sup class="calibre5"><a href="../Text/ates1_split_036.html#footnote-647-19" id="footnote-647-19-backlink">[19]</a></sup> sırasında ise, meyhanenin duvarına büyük bir saygıyla Sultan Mahmut’un renkli bir portresini asmıştı.</p>

  <p class="normal">Bir süre sonra, ateşli ateşli Polonya Ayaklanmasını savunuyor ve ayaklananlara tüm kalbiyle başarılar diliyordu. Hatta kendisine, üzerinde Skrjinetzki’nin resmi olan bir pipo bulmuştu.</p>

  <p class="normal">Kendi kendisiyle çeliştiği konusunda gelen eleştirilere hiç aldırmazdı. Cevap olarak, Yunanlıların aptal ve tembel, Polonyalıların ise zeki ve çalışkan olduklarını söylüyordu. Bunu ispatlamak için de Polonyalı Woyzeck’i, hizmetçi olarak meyhaneye aldı. Woyzeck buraya, Varşova’nın yıkılışından sonra gelmişti.</p>

  <p class="normal">Gürkner, monarşiye karşı ciddi bir hayranlık beslemesine rağmen, hükümetin yönetim şeklini sürekli eleştiriyor, saraylılarla da dalga geçiyordu.</p>

  <p class="normal">Büyük Herzog’un hesapsız harcamaları, Gürkner’in konuşmalarında en sık yer alan konuydu. Herzog’a beddualar okuyup küfrediyordu. Meyhane sahibinin bu özellikleri, kendisine liberal görüşlü cesur bir kahraman gözüyle bakılmasını sağlıyordu. Bu sayede de, Kilise sokağının sonunda bulunan meyhaneye bir sürü isyankâr Darmstadt’lı geliyordu. Akşamları buraya sadece ‘yavaş’ düşünen esnaf değil, üniversite öğrencileri de uğrardı. Darmstadt, özgürlükçü üniversitelilerin yeri olarak kalmıştı.</p>

  <p class="normal">Gürkner, her zaman en ateşli tartışmaların, en cesur konuşmaların yapıldığı masalara gidiyordu.</p>

  <p class="normal">Üniversitelilerin çok bilgili olduklarını kabul ediyordu. Genellikle, kenara çekilip onların tartışmalarını sessizce ve dikkatle dinlemeyi tercih ediyordu.</p>

  <p class="normal">Akşamları, dörtgen salonu, kahverengi pipo dumanı kaplıyordu.</p>

  <p class="normal">Mutfakta yemeğin hazırlanması, meyhane sahibinin karısı tarafından yönetiliyordu. Margarita, iri, kırmızı yanaklı bir kadındı. Çok iyi bir aileden gelmemesine rağmen, oldukça iyi bir eğitim almıştı. Margarita “Örnek Ev Kadınları” pansiyonunda eğitilmişti. Gürkner, arkadaşlarına karısıyla övünmeyi seviyordu. Onlara, karısının ne kadar mükemmel bir işletmeci, ev hanımı ve aşçı olduğunu anlatırdı.</p>

  <p class="normal">Margarita, Gürkner’le, ailesini üzmemek için evlenmişti. Şimdi ise tüm düşüncelerini ve sonsuz enerjisini meyhaneye, yani işine harcıyordu. Orada hemen hemen her şeyle, mutfakla, kasayla ilgileniyor ve kocasının, hesapsız cömertliğinden dolayı birilerine parasız ikramda bulunup bulunmadığına dikkat ediyordu.</p>

  <p class="normal">Bu konuda eşler arasında sık sık tartışma oluyordu. Böyle durumlarda Margarita, tartışmayı kazanmak için çocukları ve onların geleceğini değil, her yılbaşı takvimlerde gördüğü “kara günleri” öne sürerdi. Bu kara günlere örnek olarak da, 1817 yılındaki krizi gösteriyordu. Bu, çok yaygın bir krizdi, gulden değersiz bir meteliğe dönmüş ve ticaretteki durgunluk, birçok insanı iflasa sürüklemişti. Böyle bir dönemde, Margarita’nın babası, sahibi olduğu nakliye şirketini kaybetmişti. Gürknerler’in evinin önünde, o zamandan kalma küçük bir yapı vardı. Şimdi, onu kiraya veriyorlardı. 1833 yılının sonunda, o küçük evi, genç bir terzi olan Johann Stock kiraladı. Gürkner, Stock’u çocukluğundan beri tanıyordu. Stock, her zaman güleryüzlü ve iyimser; Fransız karısı Geneviève ise çalışkan, utangaç ve tatlı bir kadındı. Bu özelliklerinden dolayı Gürknerler, evi onlara kiraya vermekte hiç tereddüt etmediler. Johann Stock, Lyon’u terk edip Almanya yolunu tutmadan önce bir yıldan fazla Paris’te kaldı. Orada “Özgürlük” adını taşıyan bir terzi dükkânında çalıştı. Stock, dükkânda zengin Fransızların düğmelerini, fraklarını, ceketlerini ve hırkalarını dikiyordu. Ona başka iş verilmiyordu. Ama zaten onun hayatındaki en önemli olay, “Alman Halk Birliği” idi. Alman Halk Birliği’nin üyeleri genelde, ülkesini terk etmiş Alman işçilerdi.</p>

  <p class="normal">En ateşli olaylar sırasında Johann’ın babası koleradan öldü ve kalfa da o zaman Darmstadt’a dönüp karısı ile oraya yerleşmeye karar verdi. İlk başlarda yaşamları, sessiz ve ciddi sorunlar olmadan geçti. Kendilerini çevreleyen hayatı tanıyorlardı. Johann eski ilişkilerini yeniden kuruyor, Geneviève’e şehrin özellikleri hakkında bilgi veriyordu. Karısına, doğup büyüdüğü memleketini anlatıyordu. Tatil günlerinde Johann ve Geneviève, Tanrı Tepesi’ndeki çam ormanına gidiyorlardı. Tepenin altında bir fil sürüsü gibi gri ve kaba bacalar yatıyordu. Alçak kayalar arasında Johann, yaprak ve dallardan kulübe yapıyor, yosun ve otlardan da oturacak yerler hazırlıyordu. Geneviève ise sepetten, mütevazı yemeklerini çıkarıp küçük bir şölen hazırlıyordu. Sıcak yaz gecelerinde, kendi yaptıkları bu evde kalıyorlardı. Sabahları güneş doğduğunda, çiy, onları uyandırıyordu. Stock, bazen de karısını şehrin dışına geziye götürüyordu. Darmstadt’a altı mil kadar uzaktaki Heppenheim’a giden dağ yolunda Frankenstein’a bir mil uzaklıkta yıkık dökük şatolar vardı. Johann, bu şatolar hakkında çocukluğunda dinlediği hikâyeleri, oralarda dolaşırken, şimdi karısına anlatıyordu. Bir leşin üzerinde kanatlarını açmış yırtıcı bir karga gibi karanlık ve acımasız Ortaçağ, kara gölgeleriyle, yeni çağın üzerinde duruyordu. Geneviève, büyük bir ilgiyle kocasının anlattıklarını dinliyordu. Şövalye maceraları, suç işlemiş prenseslere verilen büyük cezalar, başkaldıran köylüler, çok fazla konuşan serserilerin hikâyelerini dinlemeye bayılıyordu. Yıkık kuleler arasında, olağanüstü duyguların ve güzel acıların izlerini arıyordu. Johann ise, karısının bu romantizm tutkusuna gülüyordu. Onun için zamanın kemirdiği bu feodal şatolar, yenilmiş düşmanlardı.</p>

  <p class="normal">“Bu şatoların her birinde,” diyordu Geneviève’e, “korkunç zindanlar vardır. Senin ve benim atalarım işte o zindanlarda çürümüş.”</p>

  <p class="normal">2</p>

  <p class="normal">Stock’ların küçük evindeki ilk sorun, bir mayıs sabahında, ihtiyar ve sakat postacının getirdiği bir mektupla başladı. Postacının tahta ayağının tıkırtısını duyar duymaz Geneviève, dış kapıya doğru koştu. Uzun süredir babasından mektup almamıştı. Postacı, branda çantasının içerisinde, üzeri özenle yazılmış büyük zarfı epeyce aradı. Geneviève, bahçeden büyük bir heyecan ve sevinçle geçti; zarfı açmaya cesaret edemiyordu. Sonunda mektubu açtı. Bouvriler’in uzak bir akrabası, babasının başkentteki ipek dokuma işçilerinin başarısız ayaklanmasından hemen sonra gözaltına alındığını yazıyordu. 9 ve 15 Nisan tarihleri arasında Lyon’da bir kargaşa olmuş. Tıpkı 1831 yılında olduğu gibi, işçilerin isteklerine top ateşiyle karşılık verilmiş ve proletarya bir kez daha kıyıma uğramıştı. Bouvri, 16 Nisan’da Croix-Rousse’tan, sahip olduğu küçük işletmeden alınıp götürülmüş ve hapse kapatılmış. Ayaklanmanın liderlerinden biri olarak yargılanacakmış.</p>

  <p class="normal">“Küçük dokuma işletmeniz sahipsiz kaldı ve o yüzden biz dokuma tezgahlarını sattık. Evi de Broché satın aldı. Broché, şu anda Croix-Rousse’ta, şehrin hiçbir zaman görmediği kadar büyük bir fabrika kuruyor,” diyen son satırları okudu Stock.</p>

  <p class="normal">Geneviève ağlıyordu. Artık Lyon’da, mezarlardan ve babasının canlı olarak gömüldüğü hapishaneden başka hiçbir şey kalmamıştı.</p>

  <p class="normal">3</p>

  <p class="normal">Akşamları Stocklar’a, Woyzeck geliyordu. Woyzeck, yalnızlığını ve hayatındaki önemli olayları, birileriyle paylaşma ihtiyacı içindeydi. Geneviève, yorgun bir halde odayı topluyordu. Soğuk ocağın üzerinde yıkadığı tabakları ve bardakları kaldırdı; kumaş parçalarını, yağlı, ter kokulu pantolon ve ceketleri sandığa doldurdu. Masanın üzerindeki iğneleri, makasları, ipleri, düğmeleri topladı; masa örtüsünü serdi. Ağlamaktan şişmiş gözleriyle hep yatağa bakıyordu. Mektup orada, yastığın altındaydı. Açık pencereden, evin önündeki gübrenin kokusuyla birlikte kırmızı at arabalarının katran ve çam kokuları geliyordu. Bunlar meyhaneye uğrayan yolcuların arabalarıydı. Bir yerden uzunca bir at kişnemesi duyuldu.</p>

  <p class="normal">“Darmstadt, Varşova’ya, Hessen’e, Polonya’ya benzemiyor,” dedi Woyzeck.</p>

  <p class="normal">Büyük bir tutkuyla hatırlıyordu memleketini. Derin bir aşkla bağlandığı bir kadını düşünüyormuş gibi daldı. Yeşil tepelerin üzerinde ıhlamur ve kavak ağaçları hışırdıyor; elma, kiraz ve armut ağaçları çiçek açıyordu. Yassı, mavi bir ay parlıyordu çam ormanının üzerinde. Darmadağın düzlükler, kum tepecikleri, beyaz köy evleri, zengin çiftlikleri. Islık çalınıyor; kar, üzerine basıldıkça gıcırdıyordu. Polonya’nın üzerinde acı ve ritmik bir ses: Çar kırbacı. Siyah parlak Nikolay çizmesi, yeşil ovaları ezmiş, topuğu ise tam ülkenin böğrüne basıyor: Varşova.</p>

  <p class="normal">“Varşova’da isyan, 1830 yılının Kasım ayında başladı,” diye söze başlıyor Woyzeck.</p>

  <p class="normal">“Lyon Ayaklanması’ndan bir yıl önce,” diye düşünüyor Stock. O eylül gecesini, yapışkan çamuru, karanlığı, arı kovanlarına benzeyen evleri ve dokuma işçilerini hatırlıyor.</p>

  <p class="normal">“Ben Vysotski’nin bölüğünde askerdim. O bana gizli parolayı söyledi ve anlaşmanın sırrını açıkladı. Sonra silah arkadaşlarımı karşıma alıp onlara da açıkladım.</p>

  <p class="normal">“ ‘Kardeşler, Rus Çarı’nın manifestosu bizi, Polonya sınırlarının dışına çıkarmak istiyor. Bizden, Belçika ve Fransa özgürlükçülerinin cellatları olmamızı istiyorlar. Biz, bu katillik görevini kabul etmeyeceğiz, Polonya sınırları dışına çıkmayacağız. Yaşasın özgür Polonya.’</p>

  <p class="normal">Askerleri daha fazla ikna etmeme gerek kalmamıştı. Onlar Çar kırbacını, belki benden de çok sırtlarında hissetmişlerdi. Vysotski ve diğer subaylar yanımıza geldiklerinde biz, harekâta hazırdık. Hükümet ordusuna saldırdık ve diğer kardeşlerimizle birleşip Lazenkovk Ormanı’na doğru yürüdük. Bizi orada üniversiteliler bekleyecekti. Ben Vysotski’nin bölüğüyle Belveder’e, Konstantin’i durdurmaya gittim. Sarayın mermer merdivenlerine tırmandığımızda, artık hava aydınlanmıştı. Çar’ın kardeşinin bürosu ve yatak odası boştu. Konstantin ve Prenses Loviç kaçmışlardı. Sarayın içine girdik. Her yerde apar topar kaçışlarının izi vardı. Korumalarla yapılan küçük çatışmadan sonra sarayı temizlemiştik. 24 saat sonra, tüm Polonya ayaklanmıştı. Ben “Kızıllarla” birlikte gittim. Biz Kızıllar; Çartoriski gibi zenginler, beyazlar değil, biz temizledik düşmanlardan Varşova’yı. Darbeyi biz Kızıllar yaptık. Darbenin ertesi günü, bizim ordumuz 30 bin askerden oluşuyordu. Bize, Rus, Avusturya ve Prusya topraklarında yaşayan Polonyalılar yardıma geldi. Ben köylü partizan bölüğüne geçtim. Köylülerin tek silahı tırpan ve oraklarıydı. Baharda Bug’a gittik. Ve orada toprağın altını kazarak köstebekler gibi kendimize korunak yaptık. Nasıl unutabilirim ateşlerin çevresinde söylediğimiz şarkıları, konuşmalarımızı. O geceler, o günler nasıl unutulabilir ki?.. Yazın başında, Çar ordusu bize doğru ilerlemeye başladı. Kahramanlarımız bayraklarına ihanet etmediler. Mareşal Dobiç’in tehditleri ve rüşvetleri boşa çıktı. Askerlerin cesareti anlatılacak gibi değildi. Bilir musun Stock, özgürlüğün ne demek olduğunu, özgürlük için verilen savaşın ne demek olduğunu?”</p>

  <p class="normal">Johann hüzünle gülümsedi. Brotteaux, Lagioter, Croix-Rousse’daki işçi komitesini hatırlamıştı.</p>

  <p class="normal">“Sen savaşı kaybetmek ne demek, biliyor musun Stock?”</p>

  <p class="normal">Woyzeck’in sesi çatallaştı. Başını çevirdi. Gözleri dolmuştu. Woyzeck bu hikâyeyi defalarca anlatmıştı. Bazı cümleleri artık ezberlemişti. Kulağında düzgün bir form yaratıyorlardı. Sözcükler parlamış ve donmuşlardı. Oysa duyguları hâlâ alev gibi yanıyor ve onun için bu olaylar, öneminden hiçbir şey kaybetmiyordu.</p>

  <p class="normal">“6 Eylül 1832 günü,” diye devam etti kendisini toparlamış olan isyancı Polonya askeri, “Çar ordusu bize ateş açtı. Ben silahların acı kükremelerini hatırlıyorum. Geriliyorduk, güç kaybetmiştik, hatalı hareket etmiştik ve sayıca düşmandan çok daha azdık. Paskeviç, Kreyn, Golovin ve Ryudiger, bölüklerini Varşova’ya doğru yönlendirmişlerdi.”</p>

  <p class="normal">Woyzeck parmağıyla masanın üzerinde ayaklanmanın planını çizdi. Stock, dikkatle onun hareketlerini izliyordu.</p>

  <p class="normal">“Burası Volya, Varşova yakınlarında bir köy. Bu köy sarılmıştı. Bizi başkentten, Visla uzaklaştırıyordu.”</p>

  <p class="normal">Woyzeck bir çizgi çizdi. Onu dinleyen Geneviève, anlatanın sesini boğan bir su çarpması duyuyordu.</p>

  <p class="normal">“Ben, bu köyde General Savonski’nin bölüğündeydim. Vysotski, bölüğüyle bize yardıma geldi. Kazanma şansımız sıfırdı: Kazaklar Volya’ya girdi ve ben, Savonski’nin toprağa düşüşüne tanık oldum. İki arkadaşla birlikte yarı ölü olan Vysotski’yi sarstık ve yaralarını sardık. Kumandan kendine geldiğinde ve askerlerin çıkmazda olduğunu anladığında, çaresizlikten sargılarını söktü. Kahramandı ve Polonya’yı yenilmiş görmek istemiyordu, ölümü çağırıyordu. Varşova’ya ulaştığımızda, şehir teslim olmak üzereydi. Korkak hükümet, sokaklarda ve tüm başkentte çatışmaları engellemeye çalışıyordu. Kurtuluş yoktu, biz yirmi bin Polonya askeriyle birlikte Prusya sınırını geçtik. Askerlerin başında Ribinski vardı. Polonya yenildi. Ben yaşıyorum.”</p>

  <p class="normal">Stock, Woyzeck’i neşelendirmeye çalıştı. Ama Woyzeck hiçbir şey duymuyordu.</p>

  <p class="normal">“Biz tüm dünyaya dağıldık. Kendimizle birlikte götürdüğümüz tek şey, despotizme karşı kinimiz. O, içimizde yaşıyor ve büyüyor.”</p>

  <p class="normal">“Siz ne yaptınız ki işçiler için?” diye sordu Johann.</p>

  <p class="normal">Woyzeck düşündü; cevap bulmakta zorlanıyordu.</p>

  <p class="normal">“İlk önce yurdumuzu kurtarmamız gerekiyordu, sonra da eşitliği sağlayacaktık,” dedi kendisi bile buna inanmayarak.</p>

  <p class="normal">“Belki haklısın. İlk önce Rus çarlarının sömürüsünden, sonra da kendi despotlarınızdan kurtulmanız gerekiyordu. Ama en önemlisi, siz, bedenlerinizle, Fransa ve Belçika devrimlerini korudunuz.”</p>

  <p class="normal">“Evet öyle,” diye canlandı Woyzeck.</p>

  <p class="normal">“Paskeviç, Bukverisla’ya giderken Fransızlar Belçika’ya girdiler, Hollandalıları kovdular ve bağımsızlıklarını kazandılar.”</p>

  <p class="normal">4</p>

  <p class="normal">Darmstadt’ta her gün sıradandı. Özellikle pazarın bulunduğu semtte olağandışı bir şey olmuyordu hiç. Stock, küçük tüccarların ve fakir zanaatkârların elbiselerini tamir ediyordu. Geneviève, ona yardım ediyor ve ev işleriyle uğraşıyordu. Zaten ev işleri pek fazla zamanını almıyordu. Yaz günlerinde yemeği ve çamaşırı evin önünde yapıyor ve yıkıyordu. Çünkü yazları, küçük odaları daha da boğucu oluyordu. Geneviève, mangalı dışarı kuruyor ve tahta leğeni dışarı çıkarıyordu. Evin önündeki büyük fıçılara yağmur suyu birikiyordu. Kuyu uzakta, kilisenin önündeki meydandaydı. Stock, pencerenin kenarına oturmuş, çizim ve dikişle ilgileniyordu. Mırıldanarak uzun Hessen türküleri söylüyordu. Geneviève, onu dinliyor ve sevinçle gülümsüyordu. Johann’a karşı duyduğu aşk yok olmamış, tam tersine büyümüştü. Geneviève’in, annesine duyduğu sevgi, kardeşlerine karşı hissettikleri, hatta Lyon sevgisi bile Johann’a olan sevgisinde cisimleşmişti. Bazen Johann’ın kucağına büzülen genç kadın, kocasının kaba ellerini yanaklarına bastırıp, “Seni babam, annem, kardeşlerim, Lyon, eşim ve dostum gibi seviyorum. Sen bu dünyada sahip olduğum tek şeysin,” diyordu.</p>

  <p class="normal">Küçük işçi; bir erkeğin, bir kadına bu kadar iyi davranacağını hiç düşünmemişti. İhtiyar Bouvri, Catherine’i hiç azarlamazdı; ama karısına karşı davranışlarında garip bir alaycılık vardı. Güçlünün zayıfa karşı hissettiği küçümseme duygusuydu bu. Johann ise karısına böyle davranmıyordu. Ona kendisiyle eşit biri gibi davranıyordu. Geneviève’e güven vermeye çalışıyordu, kendisine inanmasını istiyordu ve korkularını yenmesine yardım ediyordu. Geneviève, Rhône’nın kıyılarında, Dandiye’nin çığlıklarıyla büyümüştü. Sürekli askıntı olan komisyoncular ve fabrika sahipleriyle karşılaşmıştı; insanlardan çok korkuyordu. Korku, omuzlarını düşürmüş ve yürüyüşüne de güvensizlik ve acelecilik vermişti. Geneviève, hep birilerinden destek bekliyor ve kendi gücüne hiç güvenmiyordu. Lyon Ayaklanması’nın bastırılmasından sonra, acıdan başka hiçbir şey beklemiyordu yarından. Rüyalarında sık sık kudurmuş askerler, acımasız polisler, hapisler ve top namluları görüyordu. Annesinin kurşunlanmış başını görüyordu. Siyah bayraklıların üzerinden kan akıyordu ve “Çalışarak yaşamak ya da savaşarak ölmek!” sloganı yazıyordu.</p>

  <p class="normal">Korkunç, canlı kâbuslar!</p>

  <p class="normal">Onun için en büyük cesaret, kocasından korkularını gizleyip ona seçtiği yolda engel olmamaya çalışmaktı. Johann, çok duygusal biriydi. Karısının çektiği ıstırapların ve kendisiyle hesaplaşmasının farkındaydı. Karısına bundan dolayı saygı duyuyordu. Geneviève’in güvenini Stock dışında kazanabilen tek insan, Margarita Gürkner’di. İki kadın, saatlerce bahçede sohbet ediyorlardı. Sık sık çamaşır leğenlerinin başında sorunlarını ve düşüncelerini paylaşıyorlardı.</p>

  <p class="normal">5</p>

  <p class="normal">1829 yılında, Hessen Prensliği’nin de bir anayasası oldu. Bohem hayatı sürdüren I. Ludwig, kanlı isyanlardan sonra, vergi ödemeyi reddedenlere taviz verip bir kanun imzalanmasını sağladı. Kanun, soyluların birinci meclisi ile ikinci meclis arasındaki ilişkileri düzenliyordu. İkinci meclis, halk meclisiydi. Halk meclisi derken kastedilen, orta sınıfın temsilcileriydi. En fakir şehirliler ve küçük zanaatkârlar, köylüler meclise giremiyorlardı. Herzog’un hazırladığı anayasa, Metternich’in kurnaz tavsiyeleriyle doluydu. Darmstadt yöneticilerinin, köylülerden ve işçilerden topladıkları vergileri istedikleri gibi harcamalarını da engellemiyordu. Köylüler, feodal uygulamalar ve ağır vergiler altında eziliyorlardı. Almanya’nın hiçbir köşesinde vergiler, Hessen Prensliği’ndeki kadar ağır ve ezici değildi. Kelle başına 6 gulden ve 12 keutzer düşüyordu. Bu da, bir köylünün, bütün bir yıl içerisinde kazanabileceği miktarın tümüydü. I. Ludwig, israfçılıkta babasını da geçmişti. Tahta çıkışı şerefine yapılan törenlerin masrafı, 100 bin guldeni aşıyordu. Ama, pisboğaz monarka bu da yetmedi. Eski Darmstadt Şatosu, Paris ve Viyana bolluğuna alışmış monarka küçük geldi. Üzerinde o kadar büyük sorumluluklar, çözülecek yığınla sorun varken, Ludwig, yeni bir şato yapmaya başladı. İkinci meclis, yani halk meclisi buna karşı çıktı. Bu arada Paris’te bir ihtilal yapıldı ve X. Charles tahttan düşürüldü. Çöken tahtın gümbürtüsü Avrupa’yı uyandırdı. Uykulu Alman prenslikleri de heyecanlandı. 1830 yılının eylül ayında, Yukarı Hessen’de isyan patlak verdi. Köylüler, özgürlük ve eşitlik sloganlarıyla trampet seslerini boğarak, köy köy dolaşıyorlardı. Bitkindiler; çıplak ayakları, yamalı donları ve bozarmış gömlekleriyle kısa aralıklarla yürüyorlardı. Rüzgâr, dağınık sakalları ve saçlarıyla oynuyordu. Yanık tenli, hüzünlü yüzlerine toz yapışıyordu. İsyancıların safları, sürekli genişliyordu. Her köy evi, kendi gönüllülerini veriyordu. Köylülerin arkasından gerekli iaşe ve malzemeler arabalarla getiriliyordu. Köylüler, Darmstadt prensinin yanına, özgürlük ve eşitlik istemeye gidiyorlardı. Yolda, sayısız feodal çiftliklere rastlıyorlardı. Yukarı Hessen’de bu tür çiftlikler çok boldu. Zenginler, ürkmüş hayvanlar gibi rahat deliklerine kaçışıyorlardı. İsyancılar kinlerini sadece feodallerin evlerine değil, satılmış hâkimler ve kaba prens vassallarının üzerine de kusuyorlar; onların çiftliklerini yakıyorlardı. Köylülerin Darmstadt’a geldiği haberi, şehirde panik yarattı. Şatoda, kaçış planı hazırlanıyordu. Kongre üyeleri ve dış ülkelerin temsilcileri de olayların akışını korkuyla izliyorlardı. Metternich, heyecanla küçük prensliği izliyordu. Kuryeleri, hiç yorulmadan Almanya topraklarında haber taşıyorlardı. İsyancılar hiçbir engelle karşılaşmadan, Zedel köyüne yaklaştılar. Orada, onları bir pusu bekliyordu. Üç bölük asker, silahsız kalabalığa doğru yürüdü. Dirgenlerin karşısında kılıçlar vardı. Köylüler, atların ayakları altında eziliyordu. Onları kurşuna diziyor, doğruyor, kesiyor, eziyorlardı. Kalanları ise, korkunç cezalar bekliyordu...</p>

  <p class="normal">Geneviève’in, kocası için korkuları yersiz değildi. Lyon ve Paris’te tecrübe kazanan Johann Stock, Darmstadt’a gelir gelmez illegal örgütlerle bağlantı kurmuştu. Okuyan gençlerle irtibata geçmeye çalıştı. Çünkü Paris’te, işçiler arasında oldukça fazla sayıda üniversite öğrencisi vardı. Johann bunun önemini anlamıştı. Ama Almanya’da durum hiç de öyle değildi. Elleri kaba bir terzi olarak, dağınık sert saçları, ince ayakları, mütevazı işçi tulumuyla, tüm işçiler gibi üzerindeki ter ve katran kokusuyla, Johann Stock’un, “özgürlükçü” üniversitelilere yaklaşması kadar zor bir şey yoktu. Üniversitelilerin özgürlük savaşları, onların hizmetçilerinin elbiselerini diken bir zanaatkârı yanlarına kabul edecek kadar ciddi değildi. Bu sarışın işçi, teoriyi, Saint-Simon’u ve birçok teorisyeni, kendini beğenmiş tüccar ve memur çocuklarından daha iyi biliyordu. Ama o üniversiteliler, şarap fıçılarının başında, Darmstadt meyhanelerinde Metternich’e küfür etmeyi daha onurlu buluyorlardı. Bunu anlayan Stock, başını, geveze devrimcilerden başka yöne çevirdi. Bu devrimciler zamanlarını düello, partiler, bilim ve devrim sloganları arasında geçiriyorlardı. Johann, diğer zanaatkârlarla ilişki kurdu. Bilgileri ve tecrübesiyle onlardan üstündü, ama ortak bir dilleri vardı: Emek. Onlara Fransa’daki olayları anlatıyordu. Terzinin en iyi arkadaşı, Polonyalı olmuştu.</p>

  <p class="normal">6</p>

  <p class="normal">Mayısın sonlarında mahalleye yeni bir kiracı geldi. Bir oda kiraladı ve orada en azından iki üç hafta kalacağını söyledi. Margarita, Geneviève’e, gelen yakışıklının büyük bir olasılıkla nişanlı olduğunu söyledi. Delikanlının odasındaki tek süs, masanın üzerindeki tebessüm eden bir kız resmiydi. Ev sahibesi, bir de genç adamın büyük bir olasılıkla Hessen doğumlu olduğunu söyledi; konuşmasında Hessen aksanı vardı. Stock, yeni kiracıyı bahçede gördü ve karısına gösterdi.</p>

  <p class="normal">“Süslü!” dedi Geneviève. Genç adam yuvarlak, pembe yüzüyle, altın ve yumuşak çocuksu bukleleriyle bir kadın güzelliğindeydi.</p>

  <p class="normal">“Hüzünlü şairin biridir,” dedi terzi alaycı bir sesle.</p>

  <p class="normal">Sadece Woyzeck, ilk gördüğü andan itibaren genç adamla ilgilenmeye başladı. Yabancının kadınsı güzelliği onu itmedi. Kadınsı dudaklarında, eşyaların üzerinde dolaşan bakışlarında, Woyzeck, garip bir derinlik, güç ve ilginç bir düşünce tarzı yakalıyordu. Yeni kiracı ve hizmetçi Woyzeck arasında sohbet başladı. Woyzeck, birer bardak kahve ve lamba getirdi. Kiracı, divanın üzerinde yatıyordu. Geniş alnının üzerinde ıslak, beyaz bir bez vardı. Başağrısı, çalışmasını engelliyordu. Masanın ve tüm sandalyelerin üzerinde, yazılarla dolu sayfalar ve açık kitaplar duruyordu.</p>

  <p class="normal">“İsminiz nedir?” diye sordu hasta, yorgun gözlerini açarak.</p>

  <p class="normal">Woyzeck ismini söyledi.</p>

  <p class="normal">“Herhalde bir soyadınız da vardır,” diye hafifçe gülümsedi delikanlı.</p>

  <p class="normal">Polonyalı şaşırdı. Şimdiye kadar hiç kimse ona böyle bir soru sormamıştı. Herkes ona Gürkner’in hizmetçisi Woyzeck diyordu.</p>

  <p class="normal">“Krasinski,” diye cevap verdi.</p>

  <p class="normal">“Georg Büchner,” diye tanıttı kendisini delikanlı ve başındaki bezi indirip şakaklarını ovdu.</p>

  <p class="normal">“Beynimdeki korkunç ağrı geçti. Kışın geçirdiğim ağır bir hastalıktan sonra, sık sık kafamda böyle şeytani ağrılar oluyor,” dedi ve divana yaslandı.</p>

  <p class="normal">“Oturun Krasinski, Polonyalı mısınız?” Büchner’in yanakları doğal rengine kavuşmuştu. Gözleri, o itici durgunluğunu kaybetmeye başlamıştı. Daha beş dakika geçmeden, Woyzeck, yeni gelen genç adamla arkadaşça sohbet ediyordu. Büchner, General Ramorino’yu tanıyordu ama bu “kahraman”la dalga geçiyordu. Ramorino bir zamanlar güzel şeyler yapmıştı. Ama şimdi Polonya’nın yeni durumuyla hiç ilgilenmiyordu. Woyzeck, yeni arkadaşının hızla akan düşüncelerini takip edemiyordu. Büchner, Fransa’nın Temmuz Devrimi hakkında da alaylı şakalar yapıyordu:</p>

  <p class="normal">“Devrimin tamamı aptal bir komediydi. Kral ve meclis yönetiyor, halk ise alkışlıyor.”</p>

  <p class="normal">Margarita’nın cıyaklamaları duyulmasaydı, konuşmanın çok uzun sürme ihtimali vardı. Haykırışlar onları kendine getirdi.</p>

  <p class="normal">“Şehirde arkadaşlarınız var mı?” diye sordu Büchner gitmeye hazırlanan Woyzeck’e. Büchner, ev sahibinin siyasi görüşleri ve güvenilir bir insan olup olmadığı hakkında bilgi topladı. Polonyalı, Gürkner’i övdü ama yine de ona aptal dedi ve kiracıya, kendisini Stock’la tanıştıracağına söz verdi.</p>

  <p class="normal">“Terzinin yanına ben kendim gitsem daha iyi olur, şimdi hatırladım, onunla bir işim var,” dedi Büchner.</p>

  <p class="normal">7</p>

  <p class="normal">Bay Gürkner yeni kiracısından çok memnundu.</p>

  <p class="normal">“Bu delikanlı iyi birine benziyor, çok sessiz ve mütevazı. Tıpkı bir kız gibi. Büyük bir olasılıkla rahip veya şair olmaya hazırlanıyor. Belki de ahlâk kitabı yazıyordur. Çok iyi bir kiracı ama, oğlumun böyle biri olmasını istemem. Çünkü o zaman dünya dolandırıcılar, şerefsizler ve despotlar için bir cennet olur. Onların önünü kesecek hiç kimse kalmaz,” diyordu Gürkner karısına.</p>

  <p class="normal">“Çok sessiz, belki de numara yapıyordur,” diye cevap veriyordu Margarita.</p>

  <p class="normal">Johann Stock, pencereye sırtını dönüp bütün gün yazı yazan Büchner’den hoşlanmamıştı.</p>

  <p class="normal">Woyzeck’in Büchner’i savunması da boşa gitti.</p>

  <p class="normal">“Üniversiteli Almanları tanıyorum, onlar bizden tiksiniyor. Bir işçinin onlarla işi yoktur,” diyordu Johann.</p>

  <p class="normal">Polonyalı ısrar ediyordu.</p>

  <p class="normal">“Stock, sen er veya geç bu söylediklerinden utanacaksın.”</p>

  <p class="normal">İki hafta sonra Gürkner, büyük bir sevinçle kiracısının yanına iki arkadaşının geldiği haberini verdi.</p>

  <p class="normal">“Evinin tek bir köşesi bile boş kalmayacak,” diye övünüyordu komşularına.</p>

  <p class="normal">Büchner’in arkadaşlarından birisi August Beker’di. Beker, kısa boylu, dolgun, kızıl saçlıydı. Güneş ışınları dağınık saçlarına, karmakarışık sakalına ateş rengi veriyordu. Alnına düşen saçların altında ise, korkak bakışlı iki mavi göz vardı. Açlığa karşı verdiği sürekli savaş, büyük yüzünde garip bir ifade bırakmıştı. Kıyafeti de yüzü kadar sıradışıydı. Kafasında küçük bir şapka vardı. Havanın sıcaklığına rağmen boynuna rengarenk bir fular dolamıştı. Bluzunun kollarında, dirseklerin olduğu yerde birer yama göze çarpıyordu. Yıpranmış dar pantalonu, yırtık çizmeleri vardı. Çoban değneğinden hiçbir zaman ayrılmıyordu. Bu değnek, Darmstadt köpeklerinde müthiş bir rahatsızlık yaratıyordu. Darmstadt sakinleri ise değneğe kuşkuyla bakıyorlardı. İkinci yeni kiracı, çok daha farklı görünüyordu.</p>

  <p class="normal">İkinci kiracı Doktor Friedrich Weidig, Obergleen köy okulunun müdürüydü. Friedrich aynı zamanda bir papazdı. Düzgün giyimli, sakin yüzlü, kırk yaşlarında bir adamdı. Diğer iki kiracıyla arasındaki büyük yaş farkına rağmen onlarla yaşıtmış gibi davranıyordu.</p>

  <p class="normal">Gürkner, yeni kiracısının tam bir İncil uzmanı olduğu düşüncesindeydi. Margarita, papazı sık sık mutfağa çağırıp ona, kocasının hesapsız harcamalarından yakınıyordu.</p>

  <p class="normal">Margarita, kibarlığından, olgunluğundan ve dinleme yeteneğinden dolayı, papaza sonsuz saygı duyuyordu. Weidig, geldikten hemen sonra Büchner’le birlikte, Stock’u ziyaret etmeye karar verdi.</p>

  <p class="normal">“En küçük bir devrim kıvılcımını bile değerlendirmek gerek. Yangını ancak milyonlarca kıvılcım oluşturabilir. Yani bizim her aleve ihtiyacımız var. Senin hatan, Georg, çok fazla düşünmekte. İnsana ihtiyacımız var. Üç insanın bir araya gelip aynı düşünceleri paylaşması bile küçük bir örgütün kurulması demektir. Bu örgüt, küçük de olsa çok güçlü olabilir.” Georg karşı çıkmıyordu. Tıpkı Weidig gibi, o da sempatizan kazanıp “insan haklarını koruma komitesi” kurmak istiyordu. Bu komitenin hedefi de cumhuriyet olmalıdır, diye düşünüyordu.</p>

  <p class="normal">Weidig ve Büchner, bir elbiseyi tamir ettirme bahanesiyle, sabah, Stock’a gittiler.</p>

  <p class="normal">Johann, “şair” dediği Büchner’i ilk defa bu kadar yakından görüyordu. Bundan da müthiş bir rahatsızlık duydu. Büchner’in delici bakışları canını sıkmıştı.</p>

  <p class="normal">Sohbet uzun süre gergin kaldı. Stock, kendisini sorgudaymış gibi hissediyordu. Onlara Lyon Ayaklanması’nda yer aldığını söyleyince Büchner’in bitkin yüzünde, memnun olduğunu belirten bir gülümseme belirdi.</p>

  <p class="normal">Ama Weidig, Johann’ın kendi hakkında anlattıklarıyla yetinmiyor, ona sorular sorarak hikâyenin doğruluğunu kontrol ediyordu.</p>

  <p class="normal">Stock, misafirlerin garip davranışlarından rahatsız olmuş, getirdikleri elbiseyi sıkıyordu ellerinde.</p>

  <p class="normal">Weidig ve Büchner, Lyon ayaklanmaları hakkında birçok şey biliyorlar ve Alman Komitesi’nin birçok liderini de yakından tanıyorlardı. Johann, sonunda dayanamayıp birkaç Fransız arkadaşının ismini söyledi ve çatışmalarla ilgili özel ayrıntıları anlattı. Misafirler ancak o zaman dostça ellerini uzattılar.</p>

  <p class="normal">Gerginlik bir anda yok oldu.</p>

  <p class="normal">“Stock, sizinle karşılaştığımız için çok mutluyuz. Bizim hedeflerimiz aynı; penslerin, tüm despotların hakimiyetine son vermek, sonra da özgürlük. Öyle değil mi?” dedi Weidig.</p>

  <p class="normal">“Eşitliği söylemeyi unuttunuz,” dedi Johann.</p>

  <p class="normal">“Cumhuriyeti de,” diye ekledi Büchner.</p>

  <p class="normal">“Siz kimin çıkarları için istiyorsunuz bu devrimi?” diye sertçe sordu Stock.</p>

  <p class="normal">Büchner bu soruyu onaylayarak baş salladı.</p>

  <p class="normal">“İlk önce normal politik bir darbe gerçekleştireceğiz, öteki şeyleri de daha sonra yapacağız,” diye cevap verdi papaz, titrek bir sesle.</p>

  <p class="normal">Büchner güldü.</p>

  <p class="normal">“Siz asla akıllanmayacaksınız, Friedrich. Frankfurt Ayaklanması’nın<sup class="calibre5"><a href="../Text/ates1_split_037.html#footnote-647-20" id="footnote-647-20-backlink">[20]</a></sup> başarısızlığı bile sizi akıllandıramadı. Aslında tartışmaya gerek yok ihtiyar. Şimdilik birlikte yürümek zorundayız.”</p>

  <p class="normal">İçeri giren Geneviève, Stock’un gitmeye hazırlanan misafirlerle heyecanlı bir şekilde sohbet ettiğini gördü. Johann’ın yüzü alev alev yanıyordu. Karısına doğru koştu ve kabaca omuzlarını sıktı.</p>

  <p class="normal">“Sonunda aradığım insanları buldum. Yaşamaya başlayabilirim.” Geneviève’e, gülümsemek ve gözyaşlarını gizlemekten başka bir şey kalmıyordu.</p>

  <p class="normal">8</p>

  <p class="normal">Stock ve Woyzeck, devrimci papazdan, Georg Büchner’in hikayesini öğrendiler.</p>

  <p class="normal">“Babası Hessen Prensliği’nin tıp danışmanlığına kadar yükselen bir köylüydü,” diye anlatıyordu Weidig. “Bu şansını da yeteneğine veya iradesine değil, Fransızların istilasına borçluydu. Fransız kanunları, okumuş ama halktan bir insanın sarayda önemli bir göreve gelmesini sağladı. Aslında bir süre sonra baba Büchner, köylü atalarına ve kendisine şans tanıyan Fransız Devrimi’ne ihanet edip katı bir monarşist olmuştur.”</p>

  <p class="normal">Georg için radikal düşüncelere sahip çıkmak hiç de kolay olmamış, uzun süre baba evinde susmak zorunda kalmıştı.</p>

  <p class="normal">“Görüyor musun, Stock? Delikanlı çok sağlam. İnançları için sadece tüm dünyayla değil, ailesiyle de savaşmak zorunda kalmış,” diye söze karıştı Woyzeck.</p>

  <p class="normal">Büchner’i savunmak için fırsat yakalamıştı.</p>

  <p class="normal">“Annesi neciymiş?” diye sordu Woyzeck.</p>

  <p class="normal">Bayan Büchner, boş zamanlarını müziğe, şiire ve aptal hayallere veren romantizm düşkünü bir kadınmış.</p>

  <p class="normal">Ateist kocasının tam tersine, Tanrıya inanırmış.</p>

  <p class="normal">Küçük Georg, annesiyle birlikte, sık sık oturdukları Godelau köyünün dışına çıkıp dolaşırmış. Annesi ona, “zavallı kız”, her tarafı düşmanlarla sarılı “Almanya” hakkında melankolik şarkılar söylermiş. Annesiyle birlikte Schiller’in kitaplarını okurlarmış. Babası ise oğlunun kafasına monarşinin prensiplerini sokmaya çalışır, karısının, oğulları üzerinde yaratacağı dini etkiye karşı savaşırmış. Georg’a anatomi ve doğa bilimleri dersleri verirmiş.</p>

  <p class="normal">Babanın büyük çalışma odasındaki dolapta, camların arkasında sarı insan iskeletleri varmış. Korkunç kemik yüzler, bu yüzlerdeki delikler ve çıplak çeneler, çocuğun rüyalarına giriyormuş.</p>

  <p class="normal">Weidig bir an için susup Georg’un ailesini düşündü.</p>

  <p class="normal">“Büchner halkın acılarını kitaplardan mı öğrenmiş?” diye sordu Stock alaycı bir sesle.</p>

  <p class="normal">“Bildiğim kadarıyla, kitaplardan öğrenmemiş,” diye cevap verdi Weidig.</p>

  <p class="normal">“Evden kaçarak köylülere sığınmış. Bana, sık sık köylülerle birlikte yaşarken gördüklerini anlatır, onları asla unutamayacağını söylerdi. Köylülerin yoksulluğu, annesinin dualarından duyduğu tüm cehennemlerden daha korkunçmuş.”</p>

  <p class="normal">Georg, basık, duman dolu, acı gübre kokulu evlerde boğuluyormuş bazen. Evden çok kulübeye benzeyen köylülerin yaşadıkları yerde, insanlar ve hayvanlar birlikte uyuyorlarmış. Köylülere yardım etmeye çalışması pek bir işe yaramıyormuş. Taşlı toprak, zenginler kadar cimriymiş. Paslı çapalar Büchner’in ellerini yaralamış. Onunla yaşıt köylü çocukları sokaklarda yarı çıplak dolaşmak zorundaymış. Çocukların her tarafı bit yeniği içerisindeymiş. Her zaman da açmışlar. Eğer babasının çiftliğinde yaşamamış olsaymış, gördüğü köylü yaşamının korkunçluğunu anlamayacakmış. Her şeyden mahrum yaşayan köylüler, tüyler ürpertici koşulları paylaşıyorlarmış. Köy, bey oğlu için çok iyi bir okul olmuş.</p>

  <p class="normal">“Köylünün vücudu nasır, teri ise zenginlerin sofralarında tuz,” derdi Büchner sık sık Godelau köyünü hatırladıkça.</p>

  <p class="normal">9</p>

  <p class="normal">Oyun henüz başlamamıştı. Ama tiyatro ağzına kadar doluydu. Georg, annesinin arkadaşı olan Bayan Schloss’un locasına geçti.</p>

  <p class="normal">Locada oturan iki genç kız, yapmacık bir samimiyetle selamına cevap verdiler ve yüksek sesle, görgüsüz kalabalık hakkında konuşmaya başladılar. Bayan Schloss, Georg’a yanındaki koltuğu gösterdi ve diğer locaları incelemeye devam etti.</p>

  <p class="normal">Büchner, frakının eteklerini toplayarak oturdu. Eskiden sık sık geldiği bu tiyatroda hiçbir şey değişmemişti. Avam salonunun iki ucundaki gri Schiller ve Mozart heykelleri bile hâlâ yerindeydi. Salon eski loşluğunu koruyordu.</p>

  <p class="normal">Fransızları taklit eden seyirciler, oyun başlamadan önce ve perde aralarında şapkalarıyla oturuyorlardı.</p>

  <p class="normal">Georg, salonda Weidig’i gördü. Weidig ve birkaç üniversiteli arkadaşla birlikte tiyatroda buluşmaya karar vermişlerdi. Üniversiteli öğrenciler altın düğmeli süslü elbiseler giymişlerdi. Kemerlerinde ise birer kılıç vardı. Bayan Schloss eleştirel incelemesini bitirdi ve dürbününü bıraktı. Yanındaki genç adamı sohbete çekmeye çalıştı. Pörsümüş yüzlü, yaşlı bir kadındı Bayan Schloss.</p>

  <p class="normal">“Georg, sen bizim tiyatronun en etkileyici, en muhteşem dönemine yetişemedin. Bir zamanlar, burada annenle ikimiz ne gözyaşları dökmüştük. Toprağı bol olsun, prens, kendisi hazırlıyordu orkestrayı ve şarkıcıları. Orkestra şefi, yüzlerce çalışmadan sonra kemancıları deli edip mükemmelliği yakalıyordu... Lessing, Shakespeare ve Calderón’un oyunlarının sahneye konulduğu günleri hatırlıyorum da, her şey muhteşemdi. Fischer ve Grüner, sahnede yarışıyorlardı. Annenle biz Grüner’i tercih ediyorduk. Onun ‘Valenştayn’ı, ‘Brut’u, ‘Fiyasko’su, salondaki seyircileri deli etmişti. Aktörler de günümüzün aktörleri gibi değildi. Teresa Grüner’in on yıl önce oynadığı oyunu, bugün Louise’nın oynayabileceğini hiç sanmıyorum.”</p>

  <p class="normal">Yaşlı bayanın konuşmaları Georg’un bir kulağından girip öbür kulağından çıkıyordu. En sonunda perdenin açıldığını gören yaşlı kadın sustu. Sahnede önü açık, hırkalı bir ihtiyar, elinde viyolonsel tutuyordu. Karşısında sakince kahve içen bir kadına da, kızlarının namusunun tehlikede olduğunu anlatıyordu.</p>

  <p class="normal">“Ailemizin namusu kirlenme tehlikesiyle karşı karşıya!” diye bağırıyordu müzisyen. Birinci perdede duygusal çatışma, yavaş yavaş olgunlaşıyordu.</p>

  <p class="normal">“Ne olur, bana acıyın... Kontesi sevemem,” diye yalvarıyordu Binbaşı Ferdinand, babası Başkan von Valter’e. Büchner oyuna dalmıştı. Dramın kahramanı Minna Jaegle rolünde, Louise oynuyordu. Büchner, nişanlısını mütevazı Protestan evinde görüyordu. Birden içinden tiyatrodan hemen çıkıp ilk arabayla Strasbourg’a gitmek geldi.</p>

  <p class="normal">“Evet, onun yanına gideceğim ve her şeyi anlatacağım,” diye bitirdi monoloğunu Ferdinand titrek bir sesle. Sahne, tozlu, kadife perdenin arkasına saklandı.</p>

  <p class="normal">Büchner yerinden fırladı. Kapıda Weidig’le karşılaştı. Papaz esniyordu. Aktörlerin abartılı, duygusal oyunları hakkında birkaç zararsız şaka yaptı. Papaz, Schiller’in dramını eskimiş buluyordu. Büchner kendisini zor tuttu. Minna Jaegle’nin yüzü kayboldu.</p>

  <p class="normal">Weidig ve Georg’un yanına birkaç üniversiteli yaklaştı.</p>

  <p class="normal">Ciddi ve gizli konuşmalar, bu kalabalık tiyatroda yapılamayacağı için, hemen Gürkner’in meyhanesine gitme kararı alındı.</p>

  <p class="normal">Oyunun sonunu beklemediler. Meyhanenin, duvardaki Ren leylaklarının karşısına düşen bir köşesinde, ahşap bir masanın çevresinde, puro dumanları arasında konuşmalar başladı. “İnsan Hakları Komitesi” üyelerinin karşısında, kendilerini komünist olarak niteleyen üniversite öğrencileri vardı.</p>

  <p class="normal">Meyhanenin sahibi bol bol şarap getiriyordu. Şarap, gençlerin dillerini çözdü. Weidig ilk konuşmayı yaptı; “İnsan Hakları Komitesi”nin hedeflerinden bahsetti.</p>

  <p class="normal">“Bugünkü hükümeti Tanrı seçmedi. Yalancıların allahı seçti. Ama karanlığın saltanatı yıkılacaktır. Çok yakında Almanya yeniden doğacaktır. Özgür halk tarafından seçilmiş bir yeni yönetimle doğacaktır.” Papaz sakin bir şekilde konuşuyordu. Siyah ceketinin düz yakası, narin, pembe yüzüne dokunuyordu.</p>

  <p class="normal">“Biz, siz üniversiteliler olmadan, Almanya topraklarına özgürlük tohumlarını ekemeyiz. Çok uç fikirleriniz olsa da, sizin gibi okumuş insanlara ihtiyacımız var. Cumhuriyete giden yol, gerçek, anayasal Protestan monarşisinden geçiyor. Tüm imkânlar sonuna kadar kullanılmalıdır.”</p>

  <p class="normal">Büchner, yabancı grupların karşısında tartışmayacağına söz vermesine rağmen dayanamadı ve Weidig’in söylediklerine karşı çıktı.</p>

  <p class="normal">“Bu doğru değil Weidig. ‘Anayasacıların’ bize yardım etmesini beklemek çok aptalca bir şey,” dedi Büchner ve yumruğunu masaya vurdu. Üzerine yürüyen düşüncelerden kurtulmaya çalışıyordu. Masadaki birkaç bardak devrildi.</p>

  <p class="normal">“Zengin liberaller, ancak kendi çıkarları doğrultusundaki bir özgürlüğe izin verirler. Onlar, devrim istemiyorlar ki. Çünkü devrim, onların unvanlarını, zenginliklerini yok eder. Aslında devrim, bir güç sorunudur. Süngüye süngüyle karşı durmazsak, ne kadar yüce ve haklı prensiplere sahip olsak da, zavallıca yenilen biz oluruz. Bunun en iyi ve en yeni örneği Frankfurt devrimcilerinin nisandaki yenilgileri...”</p>

  <p class="normal">Georg’un yüzü değişmişti. Gözleri kısıldı, kaşları çatıldı. Kaşlarına paralel şekilde alnında beliren çizgiye, kızgın bir düşünce yansıyordu. Yüzü ve ellerinin kasları gerildi. Sesi gittikçe yükseliyordu. Woyzeck, duvarın yanına büzülmüş sessizce dinliyordu.</p>

  <p class="normal">“Eğer Stock, bu delikanlıyı şu anda görebilseydi, ona ilk gördüğüm andan itibaren niye güvendiğimi anlayabilirdi,” diye düşünüyordu Woyzeck.</p>

  <p class="normal">“Bize özgürlükçü ordu gerekiyor. Bu nedenle halk kitlelerini kendi tarafımıza çekmek zorundayız. Onları kazanmak zorundayız,” diye devam etti Georg.</p>

  <p class="normal">“Ama nasıl!?” diyerek onun sözünü kesti Franz. “Sen bize işçi ve zanaatkârlarla birlikte olmayı mı teklif ediyorsun? Onlar ki, pis işlerinden başka hiçbir şey bilmezler. İşçiler, despotizme karşı savaşmaya kalkışacaklarına otursunlar okuyup yazmayı öğrensinler ilk önce. Fakirler, kendi istekleriyle olmasa bile sosyal gelişimi, ilerlemeyi engelliyorlar...”</p>

  <p class="normal">“Evet, haklısın. Bizden işçilerle vakit kaybetmemizi istiyorlar,” diye bağırdı tıpçı Wilhelm birasını bitirerek. Büchner’in konuşmaları, kıvırcık favorili, süslü, şişman biri olan Wilhelm’i kudurtmuştu. Büchner, öfke dolu bakışlarını karşısındaki üniversitelilerde gezdiriyor, dişlerini sıkıyordu.</p>

  <p class="normal">“Evet, halk, siyasetin teorik sorunlarıyla ilgilenmiyor,” diye başladı Georg kısık bir sesle, kendisini tutmaya çalışarak. “Ama biz bunun nedenini biliyoruz. Seçme hakkına bile sahip olmayan bu insanlar, neden siyasetle ilgilensinler ki? Ağır vergilerin altında ezilen, her gün açlıkla karşı karşıya olan köylüler, nasıl gazete okuyabilirler? Bunu yapabilmek için ne paraları, ne de zamanları var. Okur-yazar da değiller. Biraz da aşağıya inin. Gidin o insanların yanına, onlarla kendi dillerinde konuşun, ihtiyaçlarını konuşun; ancak o zaman sizi anlayabilirler. Köylülere, zaten hiçbir anlamı olmayan anayasadan bahsetmeyin. Yoksulluklarını, açlıklarını konuşun ve o zaman onların zaten arkanızda olduğunu göreceksiniz. Çünkü onları artık kazanmış olacaksınız.”</p>

  <p class="normal">Papaz Weidig bunları onaylamıyordu. Üniversite öğrencileri birden ayağa kalktılar. Gitmeye hazırlanıyorlardı.</p>

  <p class="normal">Franz, deri eldivenlerini giydi.</p>

  <p class="normal">“Büchner, seninle ve adamlarınla konuşacak hiçbir şeyimiz yok,” dedi ve küçümseyici bir tavırla eğilerek; “Bizim için alfabe kadar basit olan gerçekleri, bu halk yüz yıl sonra bile anlayamaz. Biz ideallerimiz için, özgürlük için hayatımızı vermeye hazırız, ama geri zekâlı proleterlerle kaybedecek zamanımız yok. Halk, kahramanların arkasından yürüyecektir. Darbeyi yaptığımızda biz zaten kahraman olacağız. O zaman yoksullar bize el uzatacak, biz de yardım edeceğiz,” dedi. Üniversiteliler hep birlikte kapıya doğru yürüdüler.</p>

  <p class="normal">“Ana kuzuları! Patrisyenler!”<sup class="calibre5"><a href="../Text/ates1_split_038.html#footnote-647-21" id="footnote-647-21-backlink">[21]</a></sup> dedi aniden Beker, dişlerinin arasından. “Sizi dinlerken Danton’un kemikleri sızlıyor sinirden. Düşük çeneli boş kafalılar, siz kendinizi ateşe atmaya hazırsınız ama, eğer ateş içki bardağının üzerinde yanıyorsa.”</p>

  <p class="normal">Franz, kendini gülmeye zorlayarak yüzüne sırıtkan bir ifade verdi ve sinirden mosmor kesilen August’a döndü:</p>

  <p class="normal">“Sen şu anda sadece bize değil, tüm Darmstadt üniversitelilerine hakaret etmiş bulunuyorsun. Ben seni affetsem de, onlar affetmezler. Size, hareketlerinizin bir Alman üniversite öğrencisine değil, daha çok cahil bir baca temizleyicisine benzediğini söylemek zorundayım.” Franz, bu konuşmasını yaparken bir ayağını ileri atmış, pardösüsünü de geriye doğru sarkıtmıştı.</p>

  <p class="normal">Beker, bir masayı devirerek kendisine hakaret edenin üstüne atladı. Aniden, tüm üniversiteliler, emir verilmiş gibi kılıçlarını çektiler. Weidig kavgayı engellemeyi başardı.</p>

  <p class="normal">“Bize savaşma ilhamı veren ve halkın düşmanını hançerleyen Zand adına, Tanrı ve devrim adına size durun diyorum. Birbirinize ellerinizi uzatın!” diye yalvarıyordu papaz dua okur gibi.</p>

  <p class="normal">Franz ve arkadaşları küfrederek meyhaneden çıktılar.</p>

  <p class="normal">Weidig tüm hırsını Georg’dan çıkardı.</p>

  <p class="normal">“Sizin aşırı keskin konuşmalarınız ve Beker’in sabırsızlığı sayesinde çok yakında tüm okumuş ve uygar sempatizanlarımızı kaybedeceğiz.” Papaz, kızgınlığını ifade edebilmek için vurgulaya vurgulaya Büchner’e “siz” diye hitap ediyordu.</p>

  <p class="normal">“Her gün çorba, çeşit çeşit sebze ve meyveler ile et yiyince uygar olmak çok kolay,” diyerek dişlerini gösterdi Büchner ve papaza iyi geceler demeden çekip gitti.</p>

  <p class="normal">10</p>

  <p class="normal">Besungen köyü, Darmstadt’ın güneyinde kalır. “Tanrı Mezarı”na giden en kestirme yol bu köyden geçer. Yol, nehrin kenarından yukarı doğru bir yay çizerek uzanır; “Şeytan Tırnağı” adı verilen büyük kambur bir kayanın yan tarafından, bir düzlükteki sık ağaçlar arasında kaybolur. Orada “Tanrı Mezarı” adı verilen bir mağara, mağaranın önünde dörtgen bir taş meydanı vardır. Bir geminin kaptan köşküne benzeyen meydandan, Ren ovasının değişken havaları görünür. Düellolar, genellikle bu meydanda yapılır.</p>

  <p class="normal">Çam ağaçlarının arasına gizlenmiş mağarada, “İnsan Hakları Komitesi”nin gece toplantısı yapılacaktı.</p>

  <p class="normal">Polislerin dikkatini çekmemek için Johann ve Woyzeck toplantı yerine ayrı ayrı gitmeye karar verdiler.</p>

  <p class="normal">Geneviève, Besungen köyüne kadar kocasını geçirdi. Neler olacağını tahmin ediyordu. Ama hiç soru sormadan eve döndü. Kocasını çok merak ediyordu.</p>

  <p class="normal">Evde yalnız kalmak istiyordu, ama Gürkner’in ortadan kayboluşuna sinirlenen Margarita onu bahçeye çağırdı. Bulaşık suyuyla dolu bakracı, tehditle savuruyordu.</p>

  <p class="normal">“Erkekler yalancı ve oyunbaz olarak doğmuşlar. Tüm erkekler despot. Karılarını birer gece takkesi gibi görüyorlar. İstedikleri zaman başlarının üstüne koyabilecekleri, istedikleri zaman da yastığın altına atabilecekleri bir takke olarak görüyorlar kadınları. İşte benim sevgili kocacığım yine gitti. Ama nereye? Kendisinden başka hiç kimse bilmiyor. Sanki evinde birası ve karısı yokmuş gibi çekip gidiyor.”</p>

  <p class="normal">Geneviève, Margarita’nın kocaman, kalın bir yağ tabakasıyla kaplanmış vücuduna bakıyordu.</p>

  <p class="normal">Bayan Gürkner, erkeksi, damarlı büyük ellerini, sinirli sinirli bakracın içine vurdu. Bulaşık suyunun ekşi kokusu havayı zehirliyordu.</p>

  <p class="normal">Johann ormandan geçerek mağaranın yolunu tuttu. Ayaklarının altında ezilen yaprakların ve kuru dalların sesi, çam ağaçlarının keskin kokusu, onda tedirginlik yaratıyor; aynı zamanda bazı düşünceleri ve anıları çağrıştırıyordu.</p>

  <p class="normal">Ne olurdu sanki, kuru yaprakların üstüne yatıp çam ağaçlarının keskin kokusunu ciğerlerine doldurarak sabaha kadar burada kalsaydı?</p>

  <p class="normal">Çürük bir kütüğün üstüne uyuşuk uyuşuk kendini bıraktı.</p>

  <p class="normal">Stock, bir ayakkabıcı kalfasının yoksul evinde büyümüştü ve tıpkı bir köylünün gürültülü şehirden korkması gibi o da ormandan korkuyordu. Orman onu uyuşturuyor ve uyutuyordu. Johann baş dönmesini engellemeye çalıştı. Aklını, türlü türlü düşünceler kurcalıyordu. “Çürüyor ama yine de parlıyor,” diye düşündü kütüğe dokunarak. “Oraya Büchner’den hoşlanmadığım için gitmek istemiyorum.”</p>

  <p class="normal">Büchner’in hüzün dolu kadınsı yüzünü hatırladı. Kalkıp yukarıya doğru devam etti. Mağaraya yaklaştığında çok iyi tanıdığı uyumlu bir ses duydu. Söylenenleri dinlemeye çalıştı.</p>

  <p class="normal">“Almanya’da şimdiye kadar yapılan darbeler çocukça bir planla yapıldı,” diye konuşuyordu Georg.</p>

  <p class="normal">“Devrimi ancak geniş halk kitleleri yapabilir ve nitekim de yapacaktır. Sadece işçiler ve zanaatkârlar değil, köylüler de katılmalıdır. İlk önce köylülere açıklayıcı bildiriler dağıtmamız gerekiyor. Ama bu bildirilere Viyana Kongresi’ni ve basın özgürlüğünü değil, yoksulluğumuzu ve bunun nedenlerini yazmalıyız. Biraz basit istatistiki bilgiler verip onlara küçük toprakları karşılığında ne kadar çok vergi verdiklerini, öte yandan zenginlerin vergi ödemediklerini anlatmamız gerekiyor. Çünkü köylünün kaderini belirleyen yönetim, zengin kapitalistlerin, zengin soyluların ve memurların elinde. Anlamamız gereken en önemli nokta şu: Halkın çıkarları ve siyasi hedefler birleştiği takdirde Almanya’yı değiştirecek, yeniden yaratacak bir devrim yapılabilir.”</p>

  <p class="normal">Johann, bakınarak yaklaştı. Büchner, konuşmasını, köşeli gri bir taşın üzerinde yapıyordu. Titrek ışıklı bir meşale, mağarayı aydınlatıyordu. Mağarada yaklaşık yirmi-otuz kişi vardı. Gölgeler duvarlarda oynuyordu. Stock, Gürkner’in de orada olduğunu gördü ve bundan hiç hoşlanmadı. Ev sahibiyle arası iyiydi; ama yine de ona pek güvenmiyordu.</p>

  <p class="normal">“Bizi ele verebilir mi?” diye düşündü Johann şüpheyle.</p>

  <p class="normal">“Kardeşim adın nedir?” diye sordu Stock’a hemen yanında duran bir delikanlı. Johann baktı ve başını öbür tarafa çevirerek,</p>

  <p class="normal">“Seni ilgilendirmez,” dedi.</p>

  <p class="normal">Delikanlı güldü ve:</p>

  <p class="normal">“Ben senin kadar korkak değilim ve adım da Konrad Kul,” dedi.</p>

  <p class="normal">“Canın cehenneme Konrad Kul!” dedi Johann dişlerinin arasından. Stock’un sinirleri çok bozulmuştu. Bu Kul, Gürkner’in kendini beğenmiş tavırları ve karşılaşacağını hiç tahmin etmediği otuz kişi, onu tedirgin ediyordu. Ama onu sinirlendiren en önemli olay da Büchner’in bu kadar haklı olmasıydı. Onları eleştirememesi, yargılayamaması Johann’ı deli ediyordu. Stock, “şair”i baştan beri yanlış değerlendirdiğini kabul etmek istemiyordu.</p>

  <p class="normal">“Yirmi yaşında, kadın yüzlü bir zengin çocuğu. Yabancı, başka bir dünyadan gelmiş, Johann’ın bilmediği birçok şeyi biliyor, soğuk, içe kapanık biri. Johann’ın yoldaşı olabilir mi?” diye düşünüyordu Stock.</p>

  <p class="normal">Johann’ın kafasında bir sürü, orman gibi karışık yeni düşünceler beliriyordu.</p>

  <p class="normal">Otların üzerinde oturan Woyzeck’e yaklaştı. Kokular hayalet kılığında Woyzeck’in üzerine üzerine geliyordu. Hayalleri onu uzaklara, Lezenk Ormanı’nın çam ağaçları arasına götürüyordu. Bug’a gitmişti. Kendisi gibi yirmi bin askerle, Woyzeck yurdunu terk etti. Şimdi hangi ordu onu geri götürebilir? Belki şu anda bu mağarada despotizmi devirip ezecek, yok edecek güç doğuyor. Bu güç, bütün dünyaya, yani Polonya’ya da özgürlük ve mutluluk verecek belki de. Varşova’yı düşündü. Bir günde tüm Polonya’nın ayaklanışını düşledi. Tüm Almanya’nın ve tüm Fransa’nın ayaklanışını düşledi. Woyzeck, dudaklarını ısırarak içinde boğulan mutluluk çığlığını engellemeye çalışıyordu. İçinde deli bir çığlık dolaşıyordu.</p>

  <p class="normal">Büchner’den sonra, taşın üstüne şişman bir oduncu çıktı. Oduncunun örme şapkasının saçağı, mor kulağının üzerinde sallanıyordu.</p>

  <p class="normal">“İyilik kazanmalıdır,” diye başladı konuşmasına. “Arkadaşlar, sizin aranızda olmamın nedeni, ortak inancımızdır. Hedefimiz düşmanı yok etmek. Dinimiz ise eşitlik... Ben biliyorum, sizin de bildiğinizi ümit ediyorum, kaynağım çok emin; Fransızlar ve Polonyalılar... Devrim yapacağız kardeşler. Devrim olacak kardeşler...”</p>

  <p class="normal">Woyzeck, Stock’u kenara iterek mağaranın ortasına doğru koştu.</p>

  <p class="normal">“Devrim!” diye bağırıyordu Woyzeck’in hayalleri.</p>

  <p class="normal">“Devrim!” diye bağırıyordu onlarca ses.</p>

  <p class="normal">“Birleşeceğiz! Bizim kanımız sulayacak devrimi,” diye çığlık atıyordu August Beker. Şalını çıkarıp ince boynunu gösteriyordu:</p>

  <p class="normal">“Benim kellem kopacaksa, özgürlük savaşında kopsun. Asalakları kana doyuralım.”</p>

  <p class="normal">Büchner ve Weidig, karanlıkta kalmışlardı. Konuşma taşının üzerine bu sefer Woyzeck çıktı. Woyzeck, anadilinde konuşuyor ve sonunda da, “Polonya Ölmedi Henüz” şarkısını söyledi.</p>

  <p class="normal">Polonya marşı, herkesi daha da fazla heyecanlandırdı. Gürkner ağlıyordu. Bu sefer konuşma taşına Stock çıktı.</p>

  <p class="normal">“Temmuz günlerinden hemen sonra Fransa’daydım. Kral’ın, bankerlerin ve fabrika sahiplerinin, işçileri nasıl kandırıp aldattığını gördüm. Tıpkı Almanya’da olduğu gibi, orada da zenginler bize sadaka veriyordu. Biz de inandık. Ne geçti elimize? Kocaman bir kazık... Ben güzel konuşmayı pek beceremem. Ama arkadaşlar, size Lyon işçilerinin iş istedikleri için karşılığında ölüm ve hapis aldıklarını anlatmak isterim, tabii açlık da...”</p>

  <p class="normal">Stock heyecandan konuşmasına devam edemedi.</p>

  <p class="normal">Yeni yeni aydınlanan hava, soğuk ve yeşildi.</p>

  <p class="normal">Dinleyicilerde heyecanın yerini yorgunluk almıştı.</p>

  <p class="normal">Gürkner esnemeye başladı. Sonra da Woyzeck’e yaklaşıp eve gidince Margarita’yı nasıl sakinleştirmesi gerektiğini sordu.</p>

  <p class="normal">Bazıları ıslak otların üzerine uzanmışlardı.</p>

  <p class="normal">Büchner kalabalığı heyecanlandırmaya çalıştı.</p>

  <p class="normal">“Bildiri yazıp köylere dağıtmamız gerekiyor.”</p>

  <p class="normal">Güneş ışığıyla birlikte, Konrad Kul, nefes nefese mağaraya girdi. Stock onu tanımakta zorluk çekiyordu. Kul’un yüzü korkudan gerilmişti.</p>

  <p class="normal">“Polisler geliyor. Kurtarın kendinizi,” diye çığlık atıyor ve kıvranıyordu. Gürkner, Tanrının adını mırıldanarak çalıların arkasına gizlendi. Eski bekçinin gururla ilgili ciddi bir iddiası yoktu.</p>

  <p class="normal">Weidig ve Büchner, hiçbir heyecan belirtisi göstermediler. Beker, çoban değneğini savurarak durumu araştırmaya gitti.</p>

  <p class="normal">Mağaradakiler silahlarını çıkarıp savunmaya hazırlandılar.</p>

  <p class="normal">Geri gelen August, yakınlarda bir yerde düello yapıldığı haberini verdi. Stock ve Woyzeck eve gitmeye karar verdiler. Arkalarından Gürkner seslendi. Kareli pantolonu çamurlanmış, ceketi de yırtılmıştı.</p>

  <p class="normal">“Tam bir korkaksın,” dedi Woyzeck iyilik dolu bir tavırla kalkmasına yardım ederken.</p>

  <p class="normal">“Bouvri Usta, yaşlı ve yıpranmış bir insandı, ama hapse girmeyi göze aldı. Nitekim hapiste şu anda. Ama sen?..” dedi Stock ve tükürdü yan tarafa.</p>

  <p class="normal">“Tanrı Mezarı”nın üzerinde düello yapmak üzere iki adam karşı karşıya duruyordu. Düello şahitleri, adımlarla mesafeyi ölçüyorlardı. Düelloyu yapacak olanlar, sakin bir şekilde çam ağaçlarının arasında dolaşmaya başladılar...</p>

  <p class="normal">Sabah sisi, uyuyan Darmstadt’ı ve Ren ovasını yorgan gibi sarmıştı.</p>

  <p class="normal">11</p>

  <p class="normal">Valiliğin etrafındaki dar ve sivri çatılı evler çevredeki sokakları boğuyordu.</p>

  <p class="normal">Buralar, yaz aylarında sıcak ve tozlu, diğer mevsimlerde ise soğuk ve çamurlu olurdu.</p>

  <p class="normal">Şehir merkezindeki sokakların küçük dükkânlarında sadece lüks eşyalar satılıyordu. Bu eşyaları, şehrin kenar mahallelerinde oturan işçiler ve zanaatkârlar üretiyordu.</p>

  <p class="normal">Hessen Prensliği’nin başkenti; mobilya, müzik enstrümanları ve biblo üretimiyle anılırdı.</p>

  <p class="normal">Stock, babasından miras kalan pardösüyü özenle yamamıştı. Bu pardösüyü giymiş, başına bir şapka geçirmiş, alışveriş semtinde dolaşıyordu.</p>

  <p class="normal">Johann, Geneviève’e yaşgünü hediyesi almaya çıkmıştı.</p>

  <p class="normal">Tüm vitrinlere dikkatle bakıyor, hiçbir şeyi kaçırmak istemiyordu.</p>

  <p class="normal">Vitrinlerde boncuklarla süslü çantalar, kadife kaplı İnciller, melek resimleriyle süslenmiş porselenler, kültablaları, küçük kutular, ağaç veya sedef kaplamalı sandıklar vardı. Kilise sokağında oturan birinin, bu eşyaları alması mümkün değildi. Zaten onların bunlara pek ihtiyacı olmazdı. Johann gülümsedi. Evlerinin önünde eşya dolu bir arabanın durduğunu düşündü. Altın kaplamalı süsleri olan raflar, kadife, rengarenk koltuklar, aslan kafalı ve yapraklarla süslü eşyaların Geneviève’in basık tavanlı küçük evine yerleştirildiğini hayal etti ve tekrar güldü. Ama ceviz ağacından yapılmış bir yataklarının olmasını çok istedi. “Bizim hayatımız bir torbaya şıkıştırılabilecek kadar küçük,” dedi kendi kendine. Stock, bir dükkânın açık kapısından demir sandıklar; yumuşak, deri bavullar; gıcır gıcır, sağlam sepetler gördü. Yoksa bir sandık mı alsaydı? Ama Geneviève ne koyabilirdi ki içine?</p>

  <p class="normal">Lyon’dan kaçtıklarında, o çok sevdiği sandığını alamamıştı. Onu düşünecek zamanları olmamıştı. Ne porselenden hayvan ve süslü leydi bibloları ne natürmort resimler ne de pahalı danteller Stock’un işine yarayabilirdi. Bir dükkânda gümüş madalyon ve yüzük beğendi, ama dükkân sahibi onları iki guldene vermedi. Çıplak ayaklı çocukların oynadığı bir sokaktaki saatçi dükkânına girdi. Dükkânın içi ıssız ve loştu. Saatlerin sesi terzinin elindeki iğnenin hareketleri gibi ritmikti.</p>

  <p class="normal">Raflara dizili, duvarlara asılı, yuvarlak, çok gözlü ve hiç susmayan saatlerin sahibi yün bir perdenin arkasından çıktı. Bu, kısa boylu, topallayan bir adamdı. Elinde özenle tuttuğu ince saat parçaları vardı. Üzerine, boğazına kadar çıkan bir önlük giymişti. Kollarını da bir cerrah gibi sıvamıştı.</p>

  <p class="normal">Stock, yün perdenin arkasında bir yoksul evi gördü. Orada bir kadın, çocuğunu uyutmaya çalışıyordu. “Demek ki saatler de karnını doyuramıyor insanın,” diye düşündü. Usta saatçi müşterisine bakıyor, onun zevkini ve gelirini tespit etmeye çalışıyordu. Stock’un uzun etekli pardösüsü onu aldatıyordu. Dükkân sahibi, koltuk altında İncil tutan bir Luther saatini raftan indirdi. Stock, Luther’i ve Almanya’yı şişman bir kadın olarak gösteren saati alayla reddetti.</p>

  <p class="normal">Johann, ayna çerçeveli küçük bir saati seçti. Saat iki tür vals ritmi çalıyordu.</p>

  <p class="normal">Stock, dükkân sahibiyle vergiler ve Darmstadt’ta yaşamanın ne kadar zor olduğu hakkında biraz sohbet ettikten sonra dışarı çıktı. Müzik aletleri satan dükkânların yanından geçerek evinin yolunu tuttu.</p>

  <p class="normal">Adımlarını yavaşlatarak vitrinlere baktı. Bir vitrinde uzun süredir hayallerini süsleyen kemanı gördü. Müzik dükkânının önünde, üzerinde yassı piyano resmi olan yeşil bir reklam panosu vardı.</p>

  <p class="normal">Panonun yanında, açılır kapanır bir sandalyenin üzerinde, ihtiyar Erke oturuyordu. Erke kırmızı bir hırka giymiş, başına da yuvarlak bir şapka geçirmişti. Stock, onu birkaç gün önce, “Tanrı Mezarı”nda gördüğünü hatırlayıp selam verdi.</p>

  <p class="normal">Dükkâna, kullanılmış ucuz bir alet bulabilmek ümidiyle yaklaştı. İhtiyar, mor ve buruşuk parmaklarını üzerinde gezdirerek iki keman getirdi. Johann çekinerek birisini aldı ve omzuna dayadı. Sonra da “Alman İçin Yurt Nedir” şarkısından kısa bir bölüm çaldı. Erke, korkarak etrafa bakındı.</p>

  <p class="normal">“Sokakta olduğunu unutma,” diye yalvardı.</p>

  <p class="normal">Stock güldü ve “Bertran’ın Ayrılışı”na geçti.</p>

  <p class="normal">Bu devrimci şarkı yüzünden, dün iki özgürlükçü üniversiteli gözaltına alınmıştı. İhtiyar, kemanı Johann’ın elinden çekip aldı.</p>

  <p class="normal">“Oğlum, dini bir şeyler çalsaydın,” diye öğüt verdi.</p>

  <p class="normal">Dar pasajın üzerinde, çocuklar iki gruba ayrılarak savaş oyunu oynuyorlardı. “İki ordu” birbirlerini kapıya doğru itiyorlardı. Silahları yumrukları, bombaları ise yeşil dikenli kestanelerdi.</p>

  <p class="normal">Arabalar, toz kaldırarak gürültüyle geçiyorlardı.</p>

  <p class="normal">Dükkânların arasındaki meyhanelerden küfürler ve müzik sesleri geliyor.</p>

  <p class="normal">Pazarda satıcılar, mallarını tanıtarak satmaya çalışıyorlardı:</p>

  <p class="normal">“Vişne, vişne!”</p>

  <p class="normal">“Fırçalar, düğmeler!”</p>

  <p class="normal">“Ucuza ayakkabı tamiri!..”</p>

  <p class="normal">“Çiziyorum, dikiyorum, yamıyorum, temizliyorum, boyuyorum!..”</p>

  <p class="normal">Stock, balık pazarından geçerek Kilise sokağına girdi. Sokak, bir kilise ve bir şadırvanla bitiyordu. Johann, saat kutusunu hırkasına bastırdı. Dar pardösü, hareketlerini engelliyordu.</p>

  <p class="normal">“Gürkner ve Erke’nin İnsan Hakları Komitesi’nde ne işleri var?” sorusu sürekli kafasını kurcalıyordu.</p>

  <p class="normal">12</p>

  <p class="normal">Margarita, geceleri bir testereye dönüşüyordu. En azından Gürkner öyle söylüyordu.</p>

  <p class="normal">Margarita, sabaha kadar kocasını uyutmuyordu. Bağırıyor, azarlıyor, sorguya çekiyor, sonra da sabaha kadar dırdır ediyordu.</p>

  <p class="normal">“Vergiler korkunç... Prens bir savurgan,” diyerek kocasını taklit ediyor, sonra da devam ediyordu: “Almanya’nın uyanışı, zenginler-akbaba, köylüler-köle, Polonya bir cehennem, memurlar-pislik, işçiler açlıktan ölüyor... Pekala Hugo, bundan sana ne? Ya polisler gelirse? Ya domuzların arkasındaki o kileri görürlerse? Ya o ‘uslu’ çocuğun kitaplarını karıştırıp papazı ele geçirirlerse? Sana da ‘Haydi Gürkner senin hapse, ailenin de dilenci torbasıyla sokağa gitme vakti geldi’ derlerse?” diye sayıyordu meyhanecinin karısı, gözlerini baykuş gibi hiç kırpmadan patlatarak.</p>

  <p class="normal">“Kaç yılımı verdim bu yere gelebilmemiz için, biliyor musun? Seni sevebilmek için kaç yılımı verdim? Ama açıkça söylemek gerekirse ben bu seviyemle, kültürümle seni sevemem. Senin gibi bir bekçiyi sevemem. Eğer babacığım iflas etmeseydi ben de mutlaka bir subay veya bir memurla evlenirdim. Ah, ah! 1817 yılı benim bütün hayallerimi gömdü. Ben mükemmel bir ev hanımıydım. Ama her şeyden vazgeçtim. Şimdi ise biriktirdiklerimi de kaybedeceğim. Neden? Çünkü ‘Prens bir savurgan, ağır vergiler var ve Woyzeck de Rus Çarı’ndan çekiyor.’ İnsanın kaderinin her an değişebileceğini biliyorum ama bir mahkûmun karısı da olmak istemiyorum!”</p>

  <p class="normal">Gürkner şapkasını kulaklarına kadar çekiyordu ama kumaş çığlıkları engelleyemiyordu. Başını yastığın altına sokuyordu; yine de rahat yoktu. Margarita, dağınık saçlarla kocasının başında durmuş cevap bekliyordu. Gürkner’in suskunluğu, kadını deliye çeviriyordu. Margarita, kocaman yatağı sallıyor, yastıkları dağıtıyordu.</p>

  <p class="normal">“Polisleri çağırıp domuzların arkasındaki o kileri göstereceğim. Onları, geceleri görüşüp toplantı yaptığınız o yere de getireceğim. O ıssız yerde, zaten sadece saçma sapan şeyler için tartışıp deli gibi bağırıyorsunuz,” diye tehdit ediyordu kocasını.</p>

  <p class="normal">“Cadı! Bizi takip etmişsin! Kendi yağında boğularak geber! Hem kendini hem bizi mahvet!” diye cevap veriyordu Gürkner yastıkları didik didik ederek.</p>

  <p class="normal">Margarita en sonunda ağlayıp kendini ele veriyordu.</p>

  <p class="normal">“Büchner’i ve o günahkâr papazı şeytanlar getirdi... Şimdi seni de uçuruma doğru çekiyor...”</p>

  <p class="normal">Gürkner barışçı bir şekilde gülüyordu.</p>

  <p class="normal">“Ne aptal kadın,” diyordu.</p>

  <p class="normal">Margarita’nın rüyalarına giren kileri, papaz kiralamıştı. Orada, Weidig en gizli işlerini yapıyordu. Bir gün, Margarita kapının aralığından oraya bakarken öylesine korkunç bir şey görmüştü ki hemen geri çekilerek çığlık atmış ve domuzları bile korkutmuştu. Ona göre kalpazanlar, devrimcilerden çok daha az tehlikeliydi.</p>

  <p class="normal">Bayan Gürkner bir daha hiç kimseyi takip etmedi.</p>

  <p class="normal">Kilerden gelen daktilo sesi, onu korkutuyordu. Ama bu sesi artık domuz sesleri bastırıyordu.</p>

  <p class="normal">Weidig’in yaptığını Gürkner’in dışında Woyzeck, Stock ve daha birkaç kişi biliyordu.</p>

  <p class="normal">İki üç adam bahçeye gelip August Beker’e kâğıt tomarlarını teslim ediyorlardı. Tıpkı eskisi gibi meyhaneye üniversite öğrencileri, polisler, zanaatkârlar ve köylüler geliyordu.</p>

  <p class="normal">Gürkner, her zamanki gibi konuşkan ve neşeliydi. Asık suratlı, her an kavgaya hazır olan Margarita mutfakta çalışıyordu. Stock dikiyor, Geneviève ise ev işleriyle uğraşıyordu. Temmuz güneşi bahçeyi yakıyordu. Titiz Weidig ile kirli gömleği ve çoban değneğinden ayrılmayan Beker, bu bahçede pek görünmüyorlardı. Stock onları görünce sandalyesini pencerenin dibine yerleştiriyordu. Orada kısık sesle konuşuyorlardı. Konuşmaları kısaydı...</p>

  <p class="normal">Bir sabah Johann ve Woyzeck ellerinde kâğıt tomarlarıyla kilerden çıktılar. Evin önünde, yeni inşaatın yanında, iki köy arabası duruyordu. Atlar boyunlarına bağlı torbalardan yem yerken sahipleri meyhanede kahvaltı ediyorlardı.</p>

  <p class="normal">Etrafta hiç kimsenin olmadığını gören Woyzeck ve Johann getirdikleri küçük, gri kâğıtları samanların altına sakladılar. Kâğıtların üzerindeki siyah harfler nokta kadar küçüktü. Johann ve Woyzeck bunu birkaç gün tekrarladılar. “Üç Aziz” bayramında Johann, karısına şehir dışında gezmeyi teklif etti.</p>

  <p class="normal">Hava aydınlanınca evden çıkıp Oppenheim’a doğru yürüdüler. Stock’un tedirginliğinden Geneviève, bu gezintinin her zamankinden daha farklı olacağını anladı. Eskiden, sakin sakin dolaşıp, “Tanrı Mezarı”nın çevresinde kendilerine kulübe yaparlardı. Düzlüğe çıkınca, Johann, torbayı omuzundan indirip otların üzerine bıraktı.</p>

  <p class="normal">Saçlarıyla oynuyor, kaşlarını çatıyordu ama karısına söylemek istediğini bir türlü söyleyemiyordu.</p>

  <p class="normal">“Hadi ver! Bana önemli bir görev vermek istiyorsun herhalde,” dedi Geneviève ve torbayı aldı. Her zamanki gibi hiç konuşmadan Johann’ı anlamıştı.</p>

  <p class="normal">Stock, bir an için karısına şüpheyle baktı.</p>

  <p class="normal">“Bir kadının yapabileceği iş değil. Tehlikeli. Weidig kızacaktır ama...” diye düşünerek elini salladı. Yaptığının doğru olduğundan emindi. Fakat yine de korkuyordu.</p>

  <p class="normal">“Bu bildirileri köylülere ulaştırmak gerekiyor.”</p>

  <p class="normal">Torbadakilerin ne olduğunu ilk kez söylemişti.</p>

  <p class="normal">“Bugün bayram. İnsanlar kilisede veya meydanda olurlar, evlerin pencereleri açık... Anlıyor musun?”</p>

  <p class="normal">“Tabii ki...”</p>

  <p class="normal">Kavşakta ayrıldılar.</p>

  <p class="normal">Geneviève, köye gitmeden önce nehir kıyısına saptı. Darm nehri, oldukça küçük bir nehirdi. Dibi ve kıyıları kızıl kilden oluşuyordu. Bir doğan, hatasız bir yolcu gibi gökyüzünde dolaşıyordu. Etraf sessiz ve ıssızdı.</p>

  <p class="normal">Geneviève, altıya katlanmış, toprak renkli kâğıdı açtı. Daktilo ile yazılmış harfleri birleştirerek okumaya çalıştı. İki yıldır okuma yazma öğreniyordu.</p>

  <p class="normal">“Zenginlerin hayatı hiç bitmeyen bir şölen. Saraylarda yaşıyor, güzel elbiseler giyiyorlar. Yüzleri parlak, konuşmaları ise seviyeli.</p>

  <p class="normal">“Halk ise tarladaki gübre.</p>

  <p class="normal">“Fransız halkı, 1789 yılında, üç kez yüzülen sığır olmayı reddetti...”</p>

  <p class="normal">“Neler yazıyormuş bu Büchner,” diye düşündü Geneviève. Birkaç satır atlayarak devam etti.</p>

  <p class="normal">“Yüce Hessen Prensliği’nde 718 bin 313 vatandaş yaşamakta,” diye okuyordu kekeleyerek Geneviève, parmağıyla harfleri takip ediyordu.</p>

  <p class="normal">“Bunlardan 700 bini kan ter içinde çalıştığı halde aç kalıyor. Bu devlete de 6 milyon gulden ödüyorlar. Bu paralar, halkın vücudundan emilen kanlı vergiler. Vergiyi ise güya devlet hesabına alıyorlar. Sülükler hükümetin arkasına sığınıyor, hükümet ise devlet düzeninin varlığı için kan emmenin gerekli olduğunu söylüyor.</p>

  <p class="normal">“Alman Anayasası ne ifade ediyor? Hiçbir şey. Boş saman balyası. Taneleri prensler tarafından yutulmuş, geri kalanından ise saman yapılıyor. Parlamento ne işe yarıyor? Hantal bir at arabasından başka bir şey değil. Eşkıya prensler ve bakanlar, bu at arabasının karşısına çıkarak daha da ağır hareket etmesine neden olurlar. Onlardan özgürlük bahşetmelerini beklemek yanlış olur. Seçim yasalarımız ne ifade ediyor ki?..”</p>

  <p class="normal">Geneviève’in kafası karışmıştı.</p>

  <p class="normal">“Anlamak çok zor,” dedi ve sayfanın arkasını çevirdi.</p>

  <p class="normal">“Hessen Parlamentosu çok iyi çalışabilse ve yüce prensliğin doğru dürüst bir anayasası olsaydı bile, sağlayacağı refah düzenine derhal son verilirdi. Çünkü Viyana ve Berlin’in akbabaları tırnaklarını uzatıp bu küçük ülkenin özgürlüğünü hemen boğarlardı. Sayın vatandaşlar, tüm Alman halkı özgürlüğünü kazanmalıdır. Bu da yakın bir gelecekte olacaktır. Çok yakında da söylenen şu yüce sözler gerçekleşecektir: Almanya tekrar doğacak.</p>

  <p class="normal">“Açın gözlerinizi ve sizi soyanların sayısını hesaplayın. Onlar, ordu sayesinde güçlüler. Ordu ise sizin oğullarınızdan ve kardeşlerinizden oluşmakta...”</p>

  <p class="normal">Geneviève yoruldu. Bir an önce köye ulaşması gerekiyordu. Kâğıdı korku ve saygıyla katladı.</p>

  <p class="normal">“Belki onlar daha kolay anlar,” diye düşündü Geneviève, yorgun beyniyle. Kâğıdı katladıktan sonra tam çantaya koyacaktı ki, bildirinin başlığını gördü ve dayanamayıp yine okumaya başladı:</p>

  <p class="normal">“Hessen Köylülerine!</p>

  <p class="normal">Bu kâğıt, Hessen’deki gerçekleri anlatmak zorunda. Ama gerçeği söyleyeni asarlar her zaman. Hatta gerçeği okuyanlar bile şerefsiz hâkimler tarafından mahkûm edilirler. Bu nedenle, bu kâğıdı alanlar şunlara uymak zorundadırlar:</p>

  <p class="normal">1- Bu kağıdı özenle evin dışında bir yerde, polisten saklamak zorundadırlar.</p>

  <p class="normal">2- Bildiri, yalnızca çok yakın ve güvenilir arkadaşlara okumak için verilebilir.</p>

  <p class="normal">3- Bildiri, tam olarak güvenmediğiniz insanlara ise, ellerine geçebilecek yerlere atılarak ulaştırılabilir.</p>

  <p class="normal">4- Ama her şeye rağmen bildiri bir kişinin üzerinde yakalanırsa, bu kişi, bunu tam da polise götürmek üzere olduğunu söylemelidir.</p>

  <p class="normal">5- Bu bildiriyi okumadığı halde, onunla yakalanan ise, tabii ki suçsuzdur.</p>

  <p class="normal">KULÜBELERE BARIŞ! SARAYLARA SAVAŞ!”</p>
</body>
</html>
