<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ates1</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_6">DÖRDÜNCÜ BÖLÜM<br class="chapter"/>
  LİSE DİPLOMASI</h2>

  <p class="normal">1</p>

  <p class="normal">Yazılılar 10 Ağustos’ta, sözlüler ise en geç Eylülün ortasında yapılacaktı. Sonra da Ezuiti sokağındaki lisenin kübik görünümüne elveda. Bu sonbahar Marx, ilk defa ailesinden ve sevgili Trier’den ayrılacaktı. Babası onun için, Bonn Üniversitesi’ni seçmişti. Karl itiraz etmedi. Tek başına yaşamak, delikanlıya daha gizemli ve çekici geliyordu. Kafasındaki sayısız soruya cevap bulacağını umuyordu. Karl, beş yıl sabırla omuzlarında ağır lise yükünü taşımıştı. Hep üniversiteli olmayı hayal ediyordu.</p>

  <p class="normal">Gece geç vakte kadar odasında ışık yandı. Henriette, parmak uçlarına basarak oğluna yemek götürüyordu. Beyaz dantel perde, pencerede kıpırtısız duruyordu. Ağustos gecesi yakıcı ve boğucuydu. Bahçe, çiçek kokuyordu. Karl’ın yüzü yorgunluktan ve boğucu havadan dolayı sapsarı kesilmişti. Kocaman alnının üstüne soru işareti gibi bir tutam siyah saç düşmüştü. Şakaklarına kadar uzanan gür kaşları çatılmıştı. Karl’ın çevresindeki sandalyeler, kitap ve defterle doluydu. Kaşmir yatak örtüsünün üzerinde kirli ve yırtık ders kitapları yatıyordu. Sabırsız bir ayak, rengarenk kilimi duvara doğru tekmelemişti. Sabunlu suyla dolu bir leğenin içerisinde bir havlu yüzüyordu. Bayan Marx bunu görünce deliye döndü. Yorgunluk, Karl’ın babasıyla olan benzerliğini iyice ortaya çıkarmıştı. Oğul, babası kadar yakışıklı değildi. Alt çene biraz daha ağır, etli burun kısa, dudaklar ise gereğinden fazla kalın. Bayan Marx suçlayıcı bakışlar fırlatarak etrafı toparladı; Phenelone, Horatius, Lesage, Thukydides, Schiller, Kohlrausch’un kitaplarını kaldırıp dolaba dizdi.</p>

  <p class="normal">“Bu arada birçok kitap da okuyor,” diye düşünüyordu anne. Henriette, oğlunun sınavlara hazırlanırken ders kitaplarının dışında da kitaplar okumasını, onun düzensiz kişiliğine ve dağınık zekâsına bağlıyordu.</p>

  <p class="normal">“Sevgili Karl, sana temizliğin ve düzenin yaşamda çok önemli şeyler olduğunu söylemek zorundayım. Sağlık ve neşe bunlara bağlıdır. Unutma ki, o yüce ve güzel şeylere ulaşmanın yolu günlük görevlerden geçiyor,” diye öğüt veriyordu oğluna.</p>

  <p class="normal">Karl bir of çekti. Henriette’ten sonra odaya Heinrich girdi. Uyuyanları uyandırmamaya çalışarak masaya oturdu ve çevreye saçılan defterleri karıştırdı. Kambur, çengelli, çirkinliğin ta kendisi olan harfler, mürekkep lekeleriyle kirletilmiş sayfaların üzerinde çarpık çurpuk diziliydi.</p>

  <p class="normal">“Artık kesin kararını verdin mi?” Heinrich öksürük nöbetine tutulmuştu. Elindeki büyük sarı bezle ağzını kapattı; konuşmasına devam edemiyordu.</p>

  <p class="normal">“Evet, hukuk fakültesi,” diye cevap verdi Karl. Bitirdiğinden dolayı mutlu olduğu dini kitabı memnun bir şekilde kapattı ve onu yırtık pırtık Sophokles kitabının üzerine koydu.</p>

  <p class="normal">Tanrıbilimi sınavı için bu kitabı okumak zorundaydı. Henriette, oğlunun arkasından memnun bir şekilde başını sallıyordu.</p>

  <p class="normal">“Sevgili Heinrich, Karl’ın yapabileceği en güzel şey, senin yolundan yürümesi.”</p>

  <p class="normal">“Eğer senin sahip olduğun olanaklara sahip olabilseydim çok iyi bir yere gelebilirdim; seni böyle bir yerde görmek istiyorum. Sen benim en güzel hayallerimi gerçekleştirebilir ya da yıkabilirsin. Bu, çok akıllıca bir şey değil. Çünkü, böylece ben kendi rahatımı tehlikeye atmış olurum. Ama, en güçlü insanların bile çocuklarına düşkün birer baba olmasından, sadece doğa kanunları suçlu,” diyerek büyük bir sevgiyle baktı oğluna Heinrich. Onun heyecanı Karl’a da bulaştı. Saçları beyazlamaya başlamış babasının başını, kendi siyah saçlı başına bastırdı ve heyecanla babasının elini okşadı.</p>

  <p class="normal">“Ona çok şey verdik, o yüzden de çok fazla şey bekleme hakkına sahibiz,” dedi kesin bir şekilde Bayan Marx.</p>

  <p class="normal">2</p>

  <p class="normal">Fritz Schlag, Karl Marx’ın sınıf arkadaşıydı. Schlag, günlük tutuyordu. Çok kibar ve zeki bir delikanlıydı.</p>

  <p class="normal">Beyaz ince yüzü; köpek yavrularınınki gibi yarı açık küçük gözleri, şişman bir kadını andıran vücudu vardı. Arkadaşları onu sevmiyordu. İkiyüzlü ve muhbir olduğunu düşünüyorlardı. Fritz her zaman öğretmenlerin yanındaydı; söyledikleri hiçbir şeye karşı çıkmıyor, onlara yağ çekiyordu. Wittenbach’ın karşısında sık sık masayı siliyordu. Latince öğretmeni Loers’in karşısında, onun analiz kitaplarını okuyordu. Din hocasının karşısında İncil’i okur görünüyordu. Tüm öğretmenler ona sevgiyle bakıyor, “çok iyi çocuk” diyorlardı. Schlag, naylonla kapladığı bir defterin ilk sayfasına alçakgönüllü bir başlık atmıştı:</p>

  <p class="normal">“F. S. adlı öğrencinin günlüğü. Yıl: 1835.”</p>

  <p class="normal">Bu siyah deftere şunları yazmıştı Fritz:</p>

  <p class="normal">“Ben zekâ yönünden dedeme benzemişim. Dedem, eğer Davout’nun bürosunda soğuk alıp ölmeseymiş bir Rothschild olabilirmiş. Davout’nun yanına da ona faizle borç para vermek için gitmiş. İnsanın gücü, günlük hayattaki başarılarıyla ölçülür. Kendimde bu gücü geliştirdiğimi söyleme cesaretini bulabiliyorum. İstediğim an tembelliği yenebilir, isteklerime karşı koyabilirim. İşin gereklerini, her zaman hiç kusursuz yerine getirebilirim.</p>

  <p class="normal">“Beş yıl boyunca her sabah, Ezuiti sokağındaki okula giderken onu yanmış bulmayı ümit ediyordum. Hiç kimse bunun bir kin olduğunu düşünmesin. Hayır. Ben sadece hiç değişmeyen şeyler görmekten bıkmıştım. Buna rağmen sürekli olarak takdirler, ödüller alıyor, sınıf arkadaşlarımı kıskandırıyordum. Örneğin en son aldığım ödül, Schiller’in ‘Otuz Yıl Savaşı’ ve Ahrenholz’un ‘Yedi Yaşındakiler’ adlı kitapları. Onları çok iyi bir fiyata sattım. Okul birincisi olacağımı da ümit ediyorum. İhtiyar papağanlar, yani öğretmenler, beni çok seviyor. Artık onlarla sadece sokakta karşılaşacağımı düşündükçe çok mutlu oluyorum. Özellikle Loers’i böyle göreceğime çok seviniyorum. Haftada on iki saat Latince ezberliyorduk. Matematik de daha kolay değildi. Geometri derslerinde bizim Öklit, ezberlediği teoremi anlatıyor, biz ise ya anlamayı ya da dayak yemeyi kabul etmek zorundayız. Saygıdeğer pedagog, soru sormamızı kendisine yapılmış bir hakaret olarak kabul ediyordu.</p>

  <p class="normal">“Cahil Grossmann (papaz) bize, beş yıl boyunca ölümsüzlüğü ve ruhlarımızı anlattı. Biz de bu konularda düşüncelerimizi yazmak zorundaydık. Ben, küçük bir çocukken papaz olmak istiyordum. Sık sık bir sandalyeye çıkıp konuşmalar yapıyordum. Yüksekten konuşmayı hâlâ severim. Hatırlıyorum da, son dini törene hazırlanırken hâlâ inanç doluydum. Grossmann’ın ve lisenin etkisiyle beynim yıkandı. Köln’e gidip bir şeyler yapacağım. Kısa yoldan başarıya ulaşmak isteyen genç bir adamı kim suçlayabilir ki? Çağın savaşçı ruhu bana yabancı. Ben kavgacı ve suçlayıcı değilim. Hatta kıskanç da değilim. Çünkü bunların hepsi başarı önünde birer engel. Başarılıyım ve her zaman kendimi kontrol edebilirim. Bilimin hüzünlü şatosu, hoşça kal. Hoşça kal lise. Siz de hoşçakalın, Homeros, Thukydides, Joan, Sophokles, Körner, Moblier, Montesquieu.”</p>

  <p class="normal">3</p>

  <p class="normal">Wittenbach, öğrencilerin yazılı kâğıtlarını eve götürüyordu. Bunlar, son sınıf “Oberprima”nın yazılılarıydı. Lisenin müdürü havalı havalı yürüyor ve adımlarını, nefes alıp verişiyle uyumlu olarak atıyordu. İhtiyar, solunum şekline çok önem veriyordu. Gençliğinde çok iyi bir jimnastikçi ve deneyimli bir yürüyüşçü idi. Wittenbach, oturduğu şehre, zafer kazanmış bir komutan edasıyla bakıyordu. İhtiyar öğretmen Trier’i daha bebekliğinden biliyordu. Kendisini Porta Nigra ile yaşıt görüyordu. Tarihin ise, her şeyi kaydeden uslu bir memur olduğunu düşünüyordu. Tüm kayıtlar ve anahtarlar elindeydi. Wittenbach’ın küçük evi, Mosel nehrine çıkan sessiz bir sokaktaydı. Ihlamur ve akasya ağaçları, evin avlu sınırlarını çiziyordu. Evin dışı sarı renkteydi ve özenle temizlenmişti. Çatı kiremittendi ve yassıydı. Evin ve çatının şekli okul kürsüsünü andırıyordu. Evin dışı da içi gibi müthiş bir düzen içerisindeydi. Tüm eşyalar yerli yerindeydi ve asla yerleri değiştirilmiyordu; tıpkı sahibinin hiç değişmeyen alışkanlıkları gibi. Günler ve aylar, aynı şekilde geçiyordu evin çevresinde. Yıkanıp üzerini değiştirdikten sonra ihtiyar, elindeki bıçak ve süzgü ile bahçeye çıkıyor, orada komşularının “iyi akşamlar” dileklerine karşılık veriyor ve hemen işe koyuluyordu: Gülün açılıp dökülen kısımlarını kesiyor, çiçekleri suluyordu. Wittenbach’ın ihtiyar köpeği kendini beğenmiş tavırlar sergiliyor, efendisinin çevresinde kuyruğunu sallayarak yapılanları onaylıyordu. Bazen dış kapı açılıyor ve bahçeye ahbap ve meslektaşları geliyor, onu “Gazino”ya, geziye veya balık tutmaya davet ediyorlardı. Wittenbach, gezmeyi ve balık tutmayı çok seviyordu. Yazın onu ne oyun kâğıtları ne de satranç çekiyordu. Her sabah altıda uyanıyordu. Sınav zamanları, kahvesini içmeden önce sandalyesini pencere kenarına çekip öğrencilerin yazılılarını okumayı seviyordu. Defterleri özenle masanın üzerine diziyor, sonra da kontrol ediyordu. Pencerenin önünden geçip merkez pazarına giden arabaların gürültüsü, onu rahatsız etmiyordu.</p>

  <p class="normal">Wittenbach, çirkin, keskin, fazladan hiçbir süsü olmayan kâğıdı tanıdı. Bu, Marx’ın kâğıdıydı.</p>

  <p class="normal">Küçük, siyah mürekkebin ürünü olan harflerin çılgın dansı, her zamanki gibi Wittenbach’ı kızdırdı ve şaşırttı.</p>

  <p class="normal">Öğretmen, “öff...” diyerek okumaya başladı.</p>

  <p class="normal">Karl Marx’ın meslek seçimiyle ilgili düşünceleri, Wittenbach’ın ilgisini pek çekmedi.</p>

  <p class="normal">Sınıftan diğer otuz öğrencinin bu konudaki fikirleri ya ikiyüzlü ve abartılı ya da çekingen ve saçmaydı. Bazıları başarılı işadamı, bazıları ise bilimadamı veya subay olmak istediklerini yazıyorlardı. Bunu açıklarken de kitaplardan okudukları sözcükleri kullanıyorlardı.</p>

  <p class="normal">Öğrencilerin büyük bir kısmı papaz olma taraftarıydı. Marx’ın düşünceleri bunların hepsinden çok daha farklıydı.</p>

  <p class="normal">O şunları yazıyordu:</p>

  <p class="normal">“Bir hayvanın hareket alanını doğa belirlemiştir. Her hayvan bu dairenin içerisinde rahatça hareket eder. Dairenin dışına çıkmayı denemez bile. Çünkü bu dairenin dışında başka dairelerin olduğunu bilemez. Tanrı da insanların ortak hedefini belirlemiş. Yani insan, kendisini ve yaşadığı ortamı, toplumu geliştirmelidir. Bunu yaparken de araçları kendisinin seçmesi gerekiyor. Burada ‘seçim’ kişiye bırakılmıştır. Kişi de, kendisine en uygun amaca ulaşmak için en uygun aracı seçmek zorunda.</p>

  <p class="normal">“Bir mesleğe yönelme, genelde her kişinin sahip olduğu kendini beğenme duygularından kaynaklanır. Hayal gücümüzle bu mesleği büyütürüz, güzelleştiririz. O mesleği hayatın bize vereceği en yüce nimet olarak görürüz. Kafamızda bu mesleğin analizini bile yapmamışızdır. Bize vereceği tüm sorumlulukları, zorlukları tartmamışızdır. Onu sadece uzaktan görmüşüzdür. Oysa uzaklık arttıkça gözün yanılma payı da artar. Seçim yaparken düşünme yeteneğimize, tecrübemize veya gözlem gücümüze güvenemeyiz.</p>

  <p class="normal">“Duygularımız bizi aldatabilir, hayal gücümüz yanıltabilir. Bu durumda ne yapabiliriz? Aklımızın yetişmediği yerlerde kim bize destek olabilir? Hayatlarının büyük bir kısmını yaşamış, ciddi tecrübeleri olan anne ve babamızdan yardım isteyeceğiz. Eğer hâlâ o mesleğe ilgi duyuyorsak onun hakkında soğukkanlı bir şekilde araştırma yapmalıyız. Özelliklerini, zorluklarını, sorumluluklarını öğrendikten sonra ancak kesin kararımızı verebiliriz. Acele etmiş veya hata yapmış olmayız. Ama her zaman ilgi duyduğumuz mesleği seçme hakkına sahip olamıyoruz.</p>

  <p class="normal">“Toplum içerisindeki konumumuz, biz ayırdına varmadan çok önce belirlenir. Biz, herhangi bir tepki gösteremeyecek kadar küçükken oluşmuştur bu konum.”</p>

  <p class="normal">Wittenbach sararmış dudaklarıyla bıyığını ısırıyordu. Son satırları iki kez okudu:</p>

  <p class="normal">“Bizim kişisel doğamız, sık sık dış doğaya karşı savaş veriyor, ama buna rağmen onun kanunlarına egemen olamıyor.”</p>

  <p class="normal">“Çok karışık,” dedi Wittenbach somurtarak ve o satırın altını çizdi.</p>

  <p class="normal">Marx’ın kâğıdını okurken birçok cümlenin altını çizmişti. Bu kötüye işaretti.</p>

  <p class="normal">Yazının son bölümü daha çok beğenildi ve öğretmenin kaleminden daha az darbe aldı.</p>

  <p class="normal">“Meslek seçimi yapılırken iki unsur göz önünde bulundurulmalı: Toplumun refah düzeyinin yükseltilmesi ve bizim manevi yönden gelişmemiz. Bunların ikisi birbiriyle çatışmamalı; birisi diğerini yok etmemeli. Birey ancak gelişmiş bir toplum içerisinde ciddi gelişmeler, yükselmeler gösterebilir. Mükemmel bir birey, ancak mükemmel bir toplum içerisinde yetiştirilebilir. Eğer kişi sadece kendisi için çalışırsa ünlü bir bilimadamı, büyük bir düşünür, çok iyi bir şair olabilir; ama asla mükemmel bir insan olamaz. Tarih ancak ortak çıkarlar için çalışmış insanların yüceliğini kabul eder. En mutlu insan, en fazla sayıda insanı mutlu eden insandır. Din bile bize şunları söylüyor: ‘Mükemmellik, insanın kendisini toplum için feda etmesidir’, buna kim karşı çıkabilir ki?</p>

  <p class="normal">“Eğer toplumun refahı için en iyi mesleği seçmişsek, zorluklar bizi korkutamaz. Çünkü bu, birimizin hepimiz için var olmasıdır. Ancak o zaman küçük bencil mutluluklarımızdan kurtulacağız. Zavallı ümitlere bel bağlamayacağız. Bizim mutluluğumuz milyonların mutluluğu olacak; yaptıklarımız ise büyük bir başlangıcın temeli.”</p>

  <p class="sagnormal"><span class="ideitalik">Marx</span></p>

  <div class="clrb"/>

  <p class="normal">Wittenbach son satırları okudu ve gözlüğünün camlarını sildi. Bu düşünceleri daha önce nerede okuduğunu hatırlamaya çalışıyordu. “Belki de Trier’e Fransız Devrimi’nin geldiği günler,” diye düşündü. Ama hatırlayamadı. Bu düşünceleri daha önce hiçbir yerde okumadığını biliyordu, ama kâğıda yine de şüpheyle bakıyordu.</p>

  <p class="normal">“Birey, toplumun refahı için, toplum için çalıştığı sürece mükemmel olabilirmiş... Çok cesurca. Ama Jeremy Bentham, tam tersini söylüyor: ‘Herkes kendisi için çalıştığı zaman, meydana, gelişmiş bir toplum çıkacaktır.’”</p>

  <p class="normal">İhtiyar öğretmen, pencereden baktı; güzel bahçesini ve zengin komşularının evlerini gördü.</p>

  <p class="normal">“Eğer herkesin böyle evleri, bahçeleri yani böyle imkânları olsaydı ortak çıkar sağlanırdı, mükemmelliğe ulaşılırdı,” diye düşündü Wittenbach.</p>

  <p class="normal">Aslında öğrencilerin yazıları üzerinde uzun uzun düşünme alışkanlığı yoktu. Ama Marx’ın defterini, elinde olmadan ve adeta kendisinden gizlenerek birkaç kez daha karıştırdı.</p>

  <p class="normal">“Çok ilginç bir delikanlı. Ama onun gibi ilginç ve zeki birçok öğrencinin memur olup da nasıl mahvolduklarını çok gördüm,” diye düşündü Wittenbach ve Marx’ın yüzünü hatırladı. Yanlış düşündüğünü sezerek sinirli sinirli elini savurdu.</p>

  <p class="normal">“Karl’la konuşmalıyım. Artık çok geç. Kuş yuvayı terk ediyor,” dedi kendi kendine ihtiyar öğretmen ve güzel yazısıyla defterin sonuna not düştü:</p>

  <p class="normal">“Çok iyi. Yazıda çok zengin bir düşünce örgüsü var. Düşünceler çok sistematik. Ama yazan, yine her zaman yaptığı hataya düşmüş. Yine somut kavram arayışının içerisine girmiş. Dolayısıyla da yazının içerisinde birçok yerde netlik sağlanamamış. Bazı yerlerde sadece karışık sözcükler varken bazı yerlerde de tüm cümle ve paragraflar anlaşılmaz hale gelmiş.”</p>

  <p class="sagnormal"><span class="ideitalik">Wittenbach</span></p>

  <div class="clrb"/>

  <p class="normal">Kapının çalınması ihtiyara kahvaltı edip giyinmesi gerektiğini hatırlattı.</p>

  <p class="normal">4</p>

  <p class="normal">Karl, günün geceye devrildiğinin hiç farkında değildi. Sadece yarını düşünüyor ve Trier’den ayrılmak için sabırsızlanıyordu.</p>

  <p class="normal">Ders çalışırken Bonn’un sonbaharını hayal ederek dinleniyordu.</p>

  <p class="normal">Şimdiye kadar hiçbir “yarın” onu bu kadar heyecanlandırmamıştı. Kısa bir süre içerisinde okulla ilişiğini kesecekti.</p>

  <p class="normal">Ailesi onu çok yorgun ve heyecanlı buluyor ve kaygılanıyordu. Karl her gece çalışıyordu. Üniversiteye gidebilmek için liseden diplomasını ve çıkışını almak zorundaydı.</p>

  <p class="normal">Yazılı sınavlara da, sözlü sınavlara da bir zorunluluğu yerine getiriyormuş gibi çalışıyordu.</p>

  <p class="normal">En sık aldığı not 5’ti.</p>

  <p class="normal">Edgar Westphalen, Fritz Schlag, Emerich Grah’ın not ortalamaları ise 10’du. Notlar Marx’ı fazla ilgilendirmiyordu. İki bilinmeyenli denklemler çözmekten, üçgen kenarlarının uzunluklarını hesaplamaktan, Volt’un teorilerinden, Haçlı Seferleri’nden, “İlyada”dan bıkmıştı. Heinrich Marx, oğlunu çok iyi anlıyordu. Notlarını da normal buluyordu.</p>

  <p class="normal">“Okul değil, biz bir şeyler vermeye çalıştık çocuğa. Çünkü sadece biz biliyoruz ne kadar zeki olduğunu,” diyordu Heinrich karısına, öğretmenlerin notlarını okumadan önce.</p>

  <p class="normal">İlk defteri açar açmaz gotik stilde yazılmış sivri, çirkin harfler gözünü kararttı. Bu harfleri kullanan, Latince öğretmeni Loers’ti. Heinrich büyüteç kullanmak zorunda kaldı.</p>

  <p class="normal">Loers, yazıda birkaç hata olmasına rağmen iyi olduğunu yazıyordu. Karl’ın ciddi tarih bilgisi olduğunu ve Latince’yi çok iyi kullandığını belirtiyordu. 24 Eylül’de lise işkencesi bitiyordu. Sınavlar bitecek ve mezuniyet törenleri başlayacaktı. Sarılmalar, nutuklar, gözyaşları...</p>

  <p class="normal">Jenny Westphalen, kalabalığın içerisindeydi. Etrafında süslü kızlar ve kadınlar vardı. Jenny, beyaz, kısa korseli bir elbise giymişti. Elbisenin üzerinde pembe kelebeklere benzeyen papyonlar vardı. Elindeki şemsiyenin sivri ucu, bol eteğin altından hafifçe dışarı çıkmış, siyah bez ayakkabıya dokunuyordu. Karl, kalabalıkta Jenny’nin gözlerini aradı. Ama Jenny, başını çevirmiş Edgar’a gülümsüyordu.</p>

  <p class="normal">Mezuniyet töreni sona yaklaşıyordu. Wittenbach masadan kalkıyor, kalabalık kımıldanmaya başlıyor. Mezunlar yakınlarınca tebrik ediliyor.</p>

  <p class="normal">Jenny büyük bir heyecanla Karl’a yaklaştı. Arkasından Ludwig Westphalen geldi. Ludwig, Karl’ı yüksek sesle “oğlum” deyip tebrik etti. Sonra hukuk danışmanının yanına gidip oğlu için onu da tebrik etti. Henriette ve Karolina Westphalen konuşarak kenara çekildiler. Karl ve Jenny bir an için yalnız kalmıştı.</p>

  <p class="normal">“Sizi tebrik ederim,” dedi Jenny ve kendinden emin bir şekilde elini uzattı.</p>

  <p class="normal">Karl, çekinerek Jenny’nin eline dokundu.</p>

  <p class="normal">“Yarın akşam evde Edgar’ın ve sizin mezuniyetiniz şerefine parti verilecek,” diye ekledi Jenny, “siz”i vurgulayarak.</p>

  <p class="normal">Çok kısa bir süre öncesine kadar Karl’a “sen” diye hitap ediyordu. Şimdi bunu ikisi de bir an için hatırladılar.</p>

  <p class="normal">Karl, artık çocuk değildi. Bir ay sonra üniversiteli olacaktı. Lise diploması elindeydi.</p>

  <p class="normal">Karl eve gidince, yatağına yattı ve diplomasını baştan sona tam dört kez okudu.</p>

  <p class="normal">Lise diplomasını hasta olan Hermann, Sophie ve Jakop Amca da aynı şekilde incelediler. Henriette, bu önemli kâğıt parçasını eline almadan önce ıslak parmaklarını iyice kuruladı. Heinrich, Karl Marx’ın lise diplomasını masanın çekmecesine koymadan önce son kez bakıyor ve heyecanını gizlemek için gülümsüyordu.</p>

  <p class="normal">DİPLOMA</p>

  <p class="normal">Karl Marx</p>

  <p class="normal">Doğum yeri: Trier</p>

  <p class="normal">Dini: Hıristiyan</p>

  <p class="normal">Bay Hukuk Danışmanı (Avukat) Heinrich Marx’ın oğlu olan Karl Marx 5 yıl Trier Lisesi’nde, 2 yıl da ortaokulda okumuştur.</p>

  <p class="normal">I. Öğretmenleri ve arkadaşları ile ilişkileri iyi.</p>

  <p class="normal">II. Yetenekleri, zekâ düzeyi iyi; Antik dilleri öğrenme konusunda yetenekli, Almanca ve tarih dersleri çok iyi, matematik orta, Fransızca kötü.</p>

  <p class="normal">III. Bilgiler ve notlar:</p>

  <p class="normal">1. Diller:</p>

  <p class="normal">A) Almanca: İmla kurallarını çok iyi kullanır, kompozisyon bilgisi çok iyi.</p>

  <p class="normal">B) Latince: Hiç ders çalışmadan büyük bir kolaylıkla lisede verilen Latin klasikleri üzerine çok iyi Latince kompozisyonlar yazıyor. Çalıştığı zaman ise çok zor Latince tercümeler ve Latince’nin karışıklığından hiç zorlanmadan felsefi fikirler arasında bağlantı kurabiliyor. Kompozisyonlarında her zaman zengin düşünce örgüsü var. Fakat kompozisyonlarındaki çokanlamlılık yazılarını ağırlaştırıyor. Latince’yi anadili gibi kullanmaya çalışması kompozisyonunu zayıflatan bir başka yönü. Bazen ufak tefek imla hataları olsa da hızlı bir şekilde kullanabiliyor.</p>

  <p class="normal">C) Yunan dili: Latince ile aynı durumda.</p>

  <p class="normal">D) Fransızca: İmla bilgisi fena olmasa da sadece yardımla belirli bir yere gelebiliyor.</p>

  <p class="normal">2. Bilimler:</p>

  <p class="normal">A) Dinbilimi: Bilgileri oldukça net ve Hıristiyanlığın tarihini çok iyi biliyor.</p>

  <p class="normal">B) Matematik: İyi.</p>

  <p class="normal">C) Tarih ve coğrafya: Bilgileri çok iyi.</p>

  <p class="normal">D) Fizik: Orta</p>

  <p class="normal">Aşağıda ismi verilen öğretmenler kurulu tarafından Karl Marx’a bu lise diploması, hukuk fakültesinde kullanılmak üzere verilmiştir. Liseden çıkış verip yetenek ve bilgileri doğrultusunda hareket etmesi önerilir. Bizim ümitlerimizi gerçekleştireceğinize inanıyoruz.</p>

  <p class="normal">Kraliyet Sınav Komisyonu</p>

  <p class="normal">Wittenbach, Loers, Grossmann,</p>

  <p class="normal">Schwendler, Schneeman,</p>

  <p class="normal">Kraliyet Komiseri Brügeman.</p>

  <p class="normal">Trier, 24 Eylül 1835</p>

  <p class="normal">5</p>

  <p class="normal">Mosel’de güneş, tepelerin üzerine inerek batar. Kahverengi ormanlar tepelerin üzerinde bıyığı andıran bir leke oluşturur.</p>

  <p class="normal">Sonbahar ve yazın, Trier’deki ağaçların dalları, olgunlaşmış elma, armut ve şeftalilerin ağırlığı altında bükülür. Trier vatandaşları bu mevsimlerde bahçelerindeki ağaçlara benzerler.</p>

  <p class="normal">“Güneşin batışı kor kızıllığında. Bu da havanın çok değişken olacağını gösteriyor. Değişken bir hava, bağları etkiler,” dedi Ludwig Westphalen, Karl’a.</p>

  <p class="normal">Ludwig ve Karl, Ludwig’in dörtgen şeklindeki bağına gitmişlerdi. Şimdi de tepeden aşağıya uzanan patikada yürüyorlardı. Ayaklarının altındaki kuru toprak, güneşte kavrulmuş bir deri gibi ufalanıyordu. Ludwig, topraklarına, mal sahibi olmanın verdiği sorumlulukla bakıyordu. Birkaç bağı vardı ve onlardan sadece birinin üzümleri toplanmıştı. Diğer bağların üzümleri geç olgunlaşan türdendi. Ludwig, Marx ailesine ait bağların durumunu sordu Karl’a. Marxlar’ın bağlarının toplanması işini Henriette yönetiyordu. Bağlar üzerine biraz daha sohbet ettikten sonra ihtiyar Westphalen eski sohbetlerine devam edip şehre doğru daha hızlı yürümeyi önerdi.</p>

  <p class="normal">“Saint-Simon’un fikirleri üzerinde tekrar düşünmeni tavsiye ediyorum sana. Ben bir Saint-Simoncu olduğum için değil; Saint-Simon’un fikirleri uygar Fransızları bile çok etkiliyor. Biz Almanlar için bu çok ilginç. Sana Papaz Lamennais’den daha önce de bahsetmiştim. O çok değişik ve insancıl biri. Bana son gönderdiği kitaplara bir baksan iyi olur. Dün “Gazino”da bu kitaplardan Bay Marx’a da bahsettim... Bu arada Fransızcanı ilerlettiğinde sözlük kullanman gerekmeyecektir. Bizim hanımlar,” diye devam ediyordu Westphalen, –”bizim hanımlar” derken, karısını ve kızını kastediyordu–. “Bayan George Sand’ın kitaplarını okumaktan çok zevk alıyorlar. Ben ise o bayanın ‘Nilüfer’ adlı kitabını çok sıkıcı ve bir erkeğin okumaması gereken bir kitap olduğunu düşünüyorum. Günümüz yazarlarının, klasiklerden sadece yazı stili dersleri değil, düşünme dersleri de almaları gerekiyor. İtiraf etmek gerekirse günümüz yazarlarının hemen hemen hepsini gözümü bile kırpmadan Shakespeare’in veya Homeros’un ancak bir satırına değişirim.”</p>

  <p class="normal">“Babam da aynısını söylüyor. Yalnızca o Rousseau’yu tercih ediyor,” diyerek güldü Karl.</p>

  <p class="normal">Westphalen şapkasını çıkardı. Saçları dağılmıştı. Sonbaharı yaşayan tepelere baktı; başlarının üzerinde üzüm sepetleri taşıyan işçilere, yaprakların üzerine düşen güneş ışığına. Karl, Ludwig’in profilini izliyordu: “Bu asil beyinli adama ancak Homeros ve Shakespeare yakışır. Çünkü o da onlar gibi tanrılar ve fırtınanın doğurduğu devlerle doldurmak isterdi yeryüzünü.”</p>

  <p class="normal">“Bu yılın mahsulü harika, ama ne fayda, havalar çok kötü. Çok kaybediyoruz. Köylüler şikâyete geliyor. Ben ne yapabilirim ki?”</p>

  <p class="normal">İhtiyar ve delikanlı arabanın onları beklediği yola indiler. Beyaz parlak yeleli bir at koşulmuştu arabaya. Ludwig, Karl’ı Brückengasse’ye kadar götürdü ve ona partiyi hatırlattı.</p>

  <p class="normal">“Geç kalma! Jenny senin yardımına güveniyor,” diye seslendi Westphalen arabayla uzaklaşırken.</p>

  <p class="normal">Karl’ın gecikmeye hiç niyeti yoktu. İki gündür Jenny’yi görmüyordu. Pembe kelebekleri ve siyah dantel eldivenli küçük eli sık sık hatırlıyordu. Bayan Westphalen ile arasındaki samimiyet kaybolmuştu. Jenny’yi artık çocukluğundan kalma eski bir dost gibi, abla gibi, anne gibi, ulaşılmaz biri gibi görmüyordu. Karl, sabırsızlıkla kız kardeşlerinin odasına koştu. Sophie uzun süredir süsleniyordu. Karl, daha kapıdan, genç kızların süslenip püslenmesine atıp tutmaya başladı. Louisa, onu dışarı itti ve kapıyı yüzüne kapadı. Merdivenlerde annesiyle karşılaştı. Üzerinde düğmeleri açık bir sabahlık, saçlarında ise kâğıt bigudiler vardı. Anne, onun kirli ayakkabılarını görünce, kısa parmaklı ellerini birbirine vurarak onu protesto etti. Sophie ve Bayan Marx sonunda hazırlandılar. Avukat Marx, tuğla rengindeki frakını giymiş, elinde silindir şapkasıyla odasından çıktı. Karl ve ablası, ebeveynlerinin arkasından yürüyorlardı.</p>

  <p class="normal">“İskoç kurdelelerinden hazırlanmış kemerimi beğendin mi? Babetta Hala, bu kemerlerin moda olduğunu söylüyor,” diye konuşan Sophie erkek kardeşini rahat bırakmıyordu.</p>

  <p class="normal">Westphalenler’in evi, cömertçe ışıklandırılmıştı. Marxlar ilk gelenler değildi. Friedrich Wilhelm Lisesi’nden öğretmenler, subaylar, yerli avukatlar, Ludwig’in meslektaşları; eşleri ve çocuklarıyla gelmişlerdi. Sophie kalabalığın arasında Jenny’yi gördü ve ona doğru koştu. Karl tek başına kaldı. Yeni takım elbisesi çok boldu ve onu oldukça rahatsız ediyordu. Jenny, açık sarı bir elbise giymişti, omuzlarında da bir şal vardı. Üzerinde hiç takı yoktu. Her zaman dağınık olan muhteşem saçları şimdi ortasından özenle ayrılarak yukarı doğru toplanmıştı. Karl, Jenny’yi tanımakta zorluk çekti. Onu Yunan tanrıçalarına ve eski Alman masallarındaki kraliçelere benzetti. Karl, bu asil ailenin hikâyesini hatırladı. Jenny Pitaroo da bu aileye yakışır bir kızdı. Dış görünüşü havalı, siyah saçlıydı; cesur, erkeksi bir şeyler vardı onda. Esmer ama güzel bir kız olan Sophie, Jenny’nin yanında sönükleşiyordu. Karl, kadınlar arasındayken çekingen oluyordu. Bu duyguyu yenip kadınlarla dolu olan salonun içerisinden geçti ve Jenny’ye yaklaştı. Ama Jenny çok meşguldü. Berlin’den gelmiş bir üniversite öğrencisiyle sohbet ediyordu. Karl’ın selamına da ancak o büyük ama miyop gözleriyle hafifçe gülümseyerek cevap verebildi. Karl başını eğerek kenara çekilmek zorunda kaldı. Hayal kırıklığına uğramıştı. Ona karşı artık hiçbir şey hissetmediğini düşündü birden. Bundan dolayı çok mutlu olmuştu. Tıpkı bir sivrisinek gibi sesler çıkaran Sophie’den zor kurtularak kadınların arasından çıktı. Beyaz gömlek üzerine siyah kuyruklu bir frak giymiş olan Edgar, penguene benziyordu. Marx gibi, o da, bu yeni elbisesi içerisinde kendini rahat hissedemiyordu. Sohbet sırasında her ikisi de aynaya kaçamak bakışlar fırlatıyordu.</p>

  <p class="normal">Ev sahibinin odasında, hararetli bir sohbet vardı. Lisenin müdürü Wittenbach, kitapçı Montini, avukat Briklus, dansları beklemeden oyun kâğıtlarını kapmış vist oynuyorlardı. Oyun, sohbete katılmalarını engellemiyordu. Westphalen ve Heinrich Marx dolaşıyor, sigara içiyor ve sohbete katılmaya çabalıyorlardı.</p>

  <p class="normal">“Kitap satmaktansa börek satmak daha kârlı bir iş,” diye konuşuyordu Montini kozlarını gösterirken.</p>

  <p class="normal">Karl, parlak çekik gözlerini kısarak alışkanlık dolu bakışlarla öğretmenlerini izlerken bir sigara yaktı. Artık bu konuda hiç kimse onu uyaramazdı. Salondan hüzünlü bir aşk şarkısı söyleyen ince bir ses geliyordu. Bayan Schlag’ın on iki kızından birisi söylüyordu bu şarkıyı.</p>

  <p class="normal">Hayal kırıklığı yaratan, hüzünlü ve komik Heine’nin sözlerinden sonra, Schumann’ın bir akoru sırayı aldı. Schlag’ın arkasından Berlinli üniversite öğrencisi kendi şiirlerini okudu. Her mısranın sonunda, “Senin adına yemin ediyorum benim Almanyam” sözcükleri vardı. Şiirler uzun bir alkış aldı. Dinleyiciler uslu uslu oturuyor veya duvar dibinde ayakta dikiliyorlardı. Jenny ve üvey kardeşi Wemen, büyük ısrarlar sonucunda piyanonun başına oturup dört elle Bach çaldılar.</p>

  <p class="normal">Bununla da gecenin konser kontenjanı dolmuş oluyordu. Misafirler odalara dağıldılar.</p>

  <p class="normal">Yemeği ve dansları bekleyen gençler, terasta duran Berlinli üniversite öğrencisinin çevresinde toplandılar. Üniversiteli, çok iyi bir anlatıcı ve oldukça da neşeli bir gençti. Bir ayağını geri alarak eğilen üniversiteli, Nürnberg-Fürth tren yolculuğunu anlatıyordu.</p>

  <p class="normal">Dinleyenlerin ağızları açıktı; üniversiteliye bakıyor ve içten içe kıskanıyorlardı onu.</p>

  <p class="normal">“Beyler, bu harika bir duygu. Düşünün, gökyüzünde kartalların kanatlarında uçuyorsunuz. Korkunç bir hızla güneşe doğru uçuyorsunuz. Trenin sesi uçurumdan dökülen suyun sesine benziyor. İlahi, muhteşem ama çok korkunç. Nefesinizi tutuyorsunuz. Şakaklarınız zonkluyor. Etrafta ise, bir volkanın yeraltı işletmesindeymiş gibi duman var. Kavşaklarda bayanlar çığlık atıyorlar, ama trenin gürültüsünden hiçbir şey duyulmuyor. Bundan daha iğrenç bir şey görmemiştim!”</p>

  <p class="normal">Daha sonra yeni çıkan “Almanca Bakış” gazetesi üzerine konuştular. Bu gazete başkentte çok okunuyordu. Jenny Westphalen raftan Gudzkoff’un “Yağıyor” adlı kitabını indirdi.</p>

  <p class="normal">“Ben, kadınların eşitliğine inanıyorum. Ama duyguların kirletilmesine ve fuhuşa da karşıyım,” dedi Jenny Westphalen, kendinden emin bir şekilde.</p>

  <p class="normal">Sophie Marx kızardı; başını çevirdi ve buklelerini dalgalandırdı.</p>

  <p class="normal">“Yağıyor romanının kadın kahramanı çok terbiyesiz.”</p>

  <p class="normal">“Şu sözlerimi eski Almanya’ya değil, yeni Almanya’ya adıyorum,” diye okuyordu başkentten gelen üniversiteli.</p>

  <p class="normal">“Eski Almanya aristokrasisini kabul etmeyen, eski Alman bilimselliğini lanetlemiş, eski Alman esnaflığına savaş açmış ve yaşamını eski Alman hayranlığına karşı mücadeleye adayan insan; ancak o insan gerçek yenilikçi bir Alman olabilir.”</p>

  <p class="normal">“Körebe oynamayı öneriyorum,” dedi Bayan Schlag’ın on iki kızından biri. Bu oyunu önermesinin nedeni, konuşmalardan hiçbir şey anlamamasıydı.</p>

  <p class="normal">Gece serindi, ama bu hiç kimseyi rahatsız etmiyordu. Genç kızlar, çıplak omuzlarını şallar ve pelerinlerle örterek, yarı ışıklandırılmış bahçeye doğru koştular. Oyun herkesi eğlendiriyor, kahkahalar gitgide daha uzun ve daha yapmacık oluyordu. Sıra Karl’a geldi ve dairenin dışına çıktı. Gül esansıyla nemlendirilmiş bir tül ile gözlerini bağladılar. Çok beceriksiz, çekingen, ayaklarını ayı gibi açmış olan Karl, ellerini boşlukta oynatıyor ve başladığı yerden bir milim dahi ilerleyemiyordu.</p>

  <p class="normal">“Hareket et! Ara onu! Yakala!” diye çevredekiler bağırışıyordu.</p>

  <p class="normal">Birkaç güvensiz adım atınca birden hızlanıyor ve büyük bir ustalıkla karanlıkta aramaya başlıyordu. Jenny uzun eteğini tutarak onun çevresinde dönüyor, gülerek onu sinirlendiriyor ve kendisini yakalamak isteyen ellere parmaklarıyla vuruyordu. Jenny’yi yakalamak hiç de kolay değildi. Ellerin oluşturduğu zincirleri yırtan Jenny, bahçeye doğru koştu, Karl da peşinden. Başarısızlığına sinirlenen Karl, gözlerindeki bağı başına doğru itti. Mendil, siyah gür saçlarının üzerinde sarık gibi duruyordu.</p>

  <p class="normal">“Yenildim. Size yetişemedim,” diye bağırıyordu Karl.</p>

  <p class="normal">Bir fenerin titrek ışığı altında duruyorlardı.</p>

  <p class="normal">“Siz gerçekten büyümüşsünüz,” diyordu Jenny, Karl’ın yeni terleyen bıyıklarına; zayıf, esmer yüzüne; hüzünlü ve gülümseyen gözlerine bakarak.</p>

  <p class="normal">Oyunu unutarak eve doğru yürüdüler. Karl’ın Bonn yolculuğu hakkında biraz sohbet ettiler. Karl hayalinde, üniversiteye, geleceğe, kitaplarına bakıyordu.</p>

  <p class="normal">“Beni asla hiçbir şey tatmin etmiyor. Ne kadar çok okursam o kadar bilgisizliğimi anlıyor ve bundan dolayı acı çekiyorum. Bilim sonsuz ve asla bitmeyen bir olgu. İktidar ve dıştan yansımaları, benim hayatıma anlam kazandıramıyor. İnsanlığın mükemmel olduğu durumu hayal ediyorum. Bunun da, kendi bencilliğimi tatmin edecek türden bir şey değil, insanların yararlanabileceği bir şey olmasını istiyorum.”</p>

  <p class="normal">Terasa geldiklerinde, soğuk basamakların üzerine oturdular ve sohbetlerine devam ettiler. Evin içerisinden türlü lakırdılar geliyordu ve bahçe ıssızdı.</p>

  <p class="normal">“Bence insanın seçeceği yaşam tarzı, kendisinin de inandığı idealler üzerine kurulmalıdır. İnsanlığın hedefi ortak olmalıdır. Tek tek bireyler ise bu hedefe ulaşılması için çaba göstermelidirler. İdeale ulaşana kadar karşımıza çıkan her şey araçtır.”</p>

  <p class="normal">Jenny, karşısındaki insanda korkunç bir güç seziyordu. Ama bu güç onu korkutmuyordu. Kendisinin de anlayamadığı annelik duyguları uyandırıyordu kendisinde.</p>

  <p class="normal">“Ben her zaman sizin dostunuz olacağım. Bana her konuda güvenebilirsiniz. Sizin sıradışı, yüce bir insan olduğunuzu görmek istiyorum,” diyen Jenny, elini Karl’ın omuzuna attı.</p>

  <p class="normal">Karl, sonsuz bir mutluluk içerisindeydi. Eve giderken, Brückengasse’nin köşesinde Heinrich, oğluna bu kadar neşeli olmasının nedenini sordu.</p>

  <p class="normal">“Şarkı bile söylüyorsun,” diye kurnazca söylendi ihtiyar.</p>

  <p class="normal">Karl, ona basamakların üzerinde yaptığı konuşmayı aktardı. Hayatında ilk defa gerçek dostluğu bulduğunu söyledi.</p>

  <p class="normal">“Sevgili Karl, sen çok şanslı birisin. Kendine yakışan ve senden daha olgun ve daha tecrübeli birisini bulduğun için çok mutlu olmalısın. Senin yaşındaki delikanlıların birçoğunun böyle bir şansı yoktur. Dostluk kavramını eğer klasik anlamıyla ele alacak olursak, o, hayatın en değerli hazinesidir. Ona değer vermeyi bilmelisin. Bu dostluğa hayatının sonuna kadar sadık ve lâyık kalabilirsen karakterin iyi bir sınavdan geçmiş olacaktır.”</p>

  <p class="normal">Karl, ekimin ortasında Bonn’a gitti. Vedalaşma çok kısa sürdü. Jenny, hazırlıkların en heyecanlı anında geldi. Son günlerde mutfaktan sürekli kızarmış et ve tarçın, limon kokuları geliyordu. Henriette, oğlunu yolculuğa hazırlarken kurabiyeleri ve yemekleri kendisi pişirmek istiyordu. Küçük çocuklar, bavullara çarparak ağabeylerinin çevresinde dolaşıyorlardı. Karl, Jenny’ye daha önce söylemeyi düşündüğü yüzlerce sözcükten hiçbirini söylemeyi başaramadı. Jenny’ye, kendisine gösterdiği güven ve ilgiden dolayı teşekkür etmek istiyordu. Yalnız gecelerde, Jenny’ye söylemek istediklerini binlerce kez düşündü. Geçen birkaç hafta içerisinde Jenny de Karl’la oynadığı o oyundan sonra, samimi bir şekilde konuştuğu gibi bir daha konuşmadı. Jenny, bu on yedi yaşındaki “çocuğa” karşı hissettiklerinden korkuyordu. Düşüncelerinde, Marx’a “çocuk” diyordu. Jenny, “çocuğun” sadece ablası ve dostu olmak istiyordu...</p>

  <p class="normal">Vedalaşırken, Jenny sadece reveransla yetinmeyip Karl’a elini uzattı.</p>

  <p class="normal">“Size mutluluklar diliyorum dostum,” dedi Jenny, sakin bir şekilde. Yerini Sophie ve Henriette’e verdi. Anne ve kızı, Karl’ı nasihat yağmuruna tuttular.</p>

  <p class="normal">Heinrich Marx, oğluna uzun uzun sarıldı. En sonunda omnibüs hareket etti. Pencereden Jakoben Montini’nin kitap dükkânı gözüktü. Karl, uzun saatler boyu bu dükkânda çirkin yazısını güzelleştirmeye çalışmıştı. Yazısını asla düzeltememişti, ama bol bol öğretmeninin monologlarını dinleme fırsatı bulmuştu.</p>

  <p class="normal">“Babamın yüzü çok kötü görünüyordu,” diye düşündü Karl. Ama aniden başka bir hüzün belirdi yüzünde; çocukluğu geride kalmıştı.</p>

  <p class="normal">Atlar, yokuşu büyük zorluklarla çıkıyordu.</p>
</body>
</html>
