<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css"/>
</head>

<body>
  <h2>Üçüncü Bölüm</h2>

  <h3 id="sigil_toc_id_13">I</h3>

  <p class="p1">Bir yaylım ateşi birdenbire uykusundan uyandırdı genç adamı; Rosanette’in ısrarlarına rağmen, gidip olup biteni görmek istedi. Silah seslerinin geldiği tarafa, Champs-Elysées’ye doğru iniyordu. Saint-Honoré Sokağı’nın köşesinde iş gömleği giymiş adamlara rastladı. Bunlar:</p>

  <p>- Yok! O taraftan değil! Palais-Royel’e doğru! diye bağırıyorlardı.</p>

  <p>Frédéric onların ardından gitti. Assomption Kilisesi’nin demir parmaklıkları sökülmüştü. Daha ötede, yolun ortasında üç kaldırım taşı gördü, bunlar bir barikatın ilk taşlarıydı herhalde; sonra süvarilerin ilerlemesini güçleştirmek için yolun üstüne cam ve şişe kırıkları, tel kangalları atılmış olduğunu gördü. Birdenbire uzun boylu, siyah saçları omuzlarının üstünde dalgalanan, uçuk benizli bir gencin bir sokaktan fırladığı görüldü. Elinde bir piyade tüfeği vardı. Terliklerinin ucuna basarak, bir uyurgezer gibi ve bir kaplan çevikliğiyle koşmaktaydı. Zaman zaman bir patlama duyuluyordu.</p>

  <p>Geçen akşam, Capucine Bulvarı’nda öldürülenlerden beşinin cesedini taşıyan arabayı gördükten sonra halkın tutumu değişmişti; Tuileries’de bir yaverin gidip ötekinin geldiği, yeni bir kabine kurmak üzere olan Mösyö Molé’nin bunun üstesinden gelemediği, Mösyö Thiers’in başka bir kabine kurmak için çalıştığı, Kralın türlü düzenler peşinde olduğu, kararsızlık gösterdiği, Thiers’in yararlanmasını önlemek için Bugeaud’yu başkumandan yaptığı sırada, ayaklanma, tek bir elden yönetiliyormuşçasına müthiş bir şekilde örgütlenmekteydi.</p>

  <p>Dizginsiz bir söylev merakı içinde bazı adamlar köşe başlarında kalabalıkları karşılarına almışlar konuşuyorlardı; başkaları, kiliselerde tehlike çanı çalmaktaydılar; kurşun dökülüyor, fişek yapılıyordu; bulvarlardaki ağaçlar, hela kulübeleri, tahta sıralar, parmaklıklar, havagazı fenerleri, her şey sökülüp devrilmişti. Sabahleyin, Paris, barikatlarla dolmuştu. Direniş uzun sürmedi; milli muhafız birlikleri her yerde boy gösteriyordu. Öyke ki saat sekizde halk, gönül rızasıyla ya da zorla, beş kışlayı, hemen hemen bütün belediye dairelerini, en önemli stratejik noktaları ele geçirmiş bulunuyordu. Monarşi hızlı bir çöküş içindeydi; şimdi de elli tutsağı kurtarmak için Château-d’Eau karakoluna saldırıya geçilmişti; ne var ki o tutsaklar orada değildi.</p>

  <p>Frédéric, meydanın ağzında durmak zorunda kaldı; silahlı gruplar doldurmuştu burayı. Piyade birlikleri Saint-Thomas ve Fromanteau sokaklarını tutmaktaydı. Valois Sokağı’nı büyük bir barikat kapıyordu. Bunun üstünde salınan duman aralandı; el kol hareketleri yaparak bir sürü adam koşuyordu; sonra bunlar kayboldular; ardından yaylım ateşi başladı yine. Karakol buna karşılık verdi, ama içeride kimse görünmüyordu. Meşe kanatları sımsıkı kapanmış pencerelerde mazgallar açılmıştı. Ve iki katlı, iki kanatlı anıt, birinci kattaki çeşmesi, ortadaki küçük kapısıyla atılan mermilerden beyaz beyaz beneklenmeye başlamıştı. Üç basamaklı merdiveninde kimsecikler yoktu.</p>

  <p>Frédéric’in yanında, Yunan takkeli, örgü ceketinin üstüne fişeklik takmış bir adam, başörtülü bir kadınla tartışıyordu. Kadın:</p>

  <p>- Hadi dön! Dön hadi! diyordu.</p>

  <p>- Beni rahat bırak! diye karşılık veriyordu kocası. Sen eve göz kulak olabilirsin pekâlâ. Yurttaş, size soruyorum, doğru mu bu yaptığı? Ben her yerde görevimi yerine getirdim. 1830’da, 32’de, 34’te, 39’da! Bugün de çarpışılıyor. Benim de çarpışmam lazım! Hadi bas, git!</p>

  <p>Kapıcı kadın, sonunda, kocasının ve yanlarında duran kırklık, saf yüzü kumral bir sakalla çemberlenmiş bir milli muhafızın uyarıları karşısında, boyun eğdi. Milli muhafız, ayaklanmanın ortasında bahçesindeki bir bahçıvan kadar rahat, Frédéric’le konuşup duruyor, silahını doldurup doldurup ateş ediyordu.</p>

  <p>Kaba bezden bir elbise giymiş bir oğlan, bir “bay”dan almış olduğu güzel av tüfeğini kullanabilmek için muhafızdan mermi koparmaya çalışıyor, ona yaltaklanıyordu.</p>

  <p>- Sırtımdan al, dedi adam. Sonra da hemen çekil! Geberip gideceksin böyle!</p>

  <p>Trampetler çalıp duruyordu. Keskin çığlıklar, zafer naraları yükseliyordu. Kalabalık, sürekli bir hareketle dalgalanmaktaydı. İki büyük kitle arasında kalmış olan Frédéric hiç kıpırdamıyordu; büyülenmiş gibiydi ve büyük bir tat alıyordu. Vurulup düşen yaralılar, uzanıp yatan ölüler, gerçek yaralılar, gerçek ölüler değildi sanki. Bir tiyatro sahnesi seyrediyor gibiydi.</p>

  <p>Kalabalığın ortasında, başların üstünden, kadife eğerli bir ata binmiş siyah elbiseli bir ihtiyar seçiliyordu. Bir elinde yeşil ve küçük bir dal, öbüründe bir kâğıt, bunları sallayıp duruyordu. Sonunda laf dinletmekten umudunu kesip oradan uzaklaştı.</p>

  <p>Askerî birlikler çekilip gitmişlerdi, karakolları şimdi yalnız belediye muhafızları savunuyordu. Gözü kara bir insan dalgası merdivenlere saldırdı; onlar yere yıkıldı; ardından başkaları yetişti. Kalın demir sopalarla vurulan kapı sallanıp gıcırdıyordu; ne var ki muhafızlar direnmekten vazgeçmiyordu. İçine ot doldurulmuş, dev bir meşale gibi yanan bir binek arabası duvarların önüne itildi. Çalı çırpı, saman, bir varil de ispirto getirildi. Alevler duvarları sardı; binanın her yanından, bir kükürt ocağı gibi dumanlar yükseliyordu. Tepede taraçanın parmaklıkları arasından büyük çatırtılarla iri alevler yükseliyordu. Palais-Royal’in birinci katına milli muhafızlar birikmişti. Meydana bakan bütün pencerelerden ateş ediliyordu; kurşunlar ıslık çalarak geçiyordu; yıkılmış bulunan çeşmenin suları kanlı akıyor, yerde birikintiler meydana getiriyordu. Çamurun içinde, elbiselere, miğferlere silahlara basınca ayağı kayıyordu insanın; Frédéric ayağının altında yumuşak bir şey hissetti; sulara yüzükoyun uzanakalmış gri kaputlu çavuşun eliydi bu. Yeni yeni halk grupları yerden bitercesine geliyor ve savaşçıları karakol binasına doğru itiyordu. Yaylım ateşi şimdi daha da hızlanmıştı. Şarapçı dükkânları açılmıştı; zaman zaman bir pipo tüttürmek ya da bir bardak bira içmek için buralara giriliyor, sonra yine savaş eylemine geçiliyordu. Sahipsiz bir köpek ulumaya başladı. Gülüşmelere sebep oldu bu.</p>

  <p>Frédéric, böğrüne bir kurşun yiyip hırıldayarak omzunun üstüne düşen birinin kendisine çarpmasıyla sarsıldı. Belki de kendisine sıkılmış olan bu kurşun delikanlıyı çileden çıkarmıştı. Tam ileri atılıyordu ki bir milli muhafız engel oldu:</p>

  <p>- Gereği kalmadı! Kral az önce çekip gitti. İnanmazsanız gidin kendi gözlerinizle görün!</p>

  <p>Bu iddia Frédéric’i yatıştırdı. Carrouse Meydanı oldukça sakin görünüyordu. Nantes Konağı her zamanki gibi bir başına yükselmekteydi ve gerideki evler, karşıda Louvre’un kubbesi, sağdaki uzun ahşap galeri, sergicilerin barakalarına kadar dalgalanarak uzanan belirsiz alan, uzak mırıltıların siste kaybolduğu duygusunu uyandıran göğün gri rengine karışmış gibiydi. Meydanın öbür ucunda ise bulutların aralanmasıyla Tuileries’nin üstüne düşen keskin bir gün ışığı sarayın bütün pencerelerini beyaza kestirmişti. Arc de Triomphe’un yanında bir at ölüsü yatıyordu. Parmaklıkların arkasında beşer altışar kişilik gruplar kendi aralarında konuşuyorlardı. Sarayın kapıları açılmıştı, eşikte duran uşaklar gelenleri içeri alıyordu.</p>

  <p>Aşağıda, küçük bir odada gelenlere sütlü kahve sunuldu. Bazı meraklılar masaların başına kuruldular, şaka yollu; öbürleri ayakta durdular, aralarında bir de faytoncu vardı. Bu adam içi pudra şekeri dolu şekerliği kaptı, sağına soluna saygılı bir göz attı, sonra burnunu şekerliğin içine daldırarak oburca yemeğe başladı. Büyük merdivenin alt başında bir adam, adını bir kayıt defterine yazmaktaydı. Frédéric arkadan tanıdı onu.</p>

  <p>- Vay, Hussonnet!</p>

  <p>- Ta kendisi! diye karşılık verdi Bohemyalı. Saraya da girmiş oldum işte! Ne gülünç değil mi?</p>

  <p>Mareşaller salonuna geldiler. Bugeaud’nun karnı deşilen resmi dışında bu büyük adam portrelerinin hiçbirine dokunulmamıştı. Hepsi de kılıçlarına dayanmıştı, arkalarında bir top namlusu, hepsi de duruma uygun yaman tavırlar içindeydi. Büyük duvar saati biri yirmi geçtiğini gösteriyordu.</p>

  <p>Birden, Marseillaise’le çınladı ortalık. Hussonnet’yle Frédéric trabzandan sarkıp baktılar; halktı marşı söyleyen, merdivenlere atıldı bu kitle, başları, miğferleri, kırmızı takkeleri, süngüleri ve omuzları ile öyle şiddetli bir dalgalanma ve kaynaşmaydı ki bu, denizin kabarmasıyla geri itilen bir nehir gibi uzun uzun kükreyerek karşı konmaz bir coşkuyla yukarı doğru yükselen bu kitlenin içinde insanlar kaybolmuştu. Yukarıda, kalabalık dağıldı, marş da kesildi.</p>

  <div>
    <br/>
  </div>

  <p>Şimdi bütün ayakkabıların çıkardığı seslerden ve konuşan seslerin çalkantısından başka şey işitilmiyordu. Halk, hiçbir saldırı işleminde bulunmuyor, bakmakla yetiniyordu. Yine de bir dirsek darbesiyle bir camın kırıldığı, bir vazonun, heykelciğin, üstünde bulunduğu konsoldan yere düştüğü oluyordu zaman zaman. Basınç altında tahtalar çatırdıyordu. Bütün yüzler kıpkırmızıydı, iri ter damlaları boşanıyordu her birinden.</p>

  <div>
    <br/>
  </div>

  <p>Hussonnet:</p>

  <p>- Kahramanlar hiç de iyi kokmuyor! dedi.</p>

  <p>- Siz de çok oluyorsunuz ama! diye karşılık verdi Frédéric.</p>

  <p>Arkalarından itilerek, tavanına kırmızı kadifeden bir sayvan gerilmiş bir daireye girdiler. Alttaki tahta, kara sakallı bir işçi kurulmuştu; gömleğinin yakası açıktı, bir maymun gibi güleç ve anlamsız bir hali vardı. Başkaları da onun yerine oturmak için kerevete tırmandılar.</p>

  <p>- Efsaneye bak! dedi Hussonnet. İşte egemen halk!</p>

  <p>Taht, eller üstünde havaya kaldırıldı ve salonda sallana sallana boydan boya dolaştırıldı.</p>

  <p>- Hay Allah! Kayık gibi nasıl da gidiyor! Devlet gemisi fırtınalı bir denize düştü! Dans ediyor! Bak bak, kankan yapıyor!</p>

  <p>Tahtı bir pencereye yanaştırdılar, ıslıklar içinde dışarı fırlattılar.</p>

  <p>Tahtın bahçeye düştüğünü gören Hussonnet:</p>

  <p>- Zavallı ihtiyar şey! dedi.</p>

  <p>Tahtı bahçede kaptılar, orada burada dolaştırdıktan sonra Bastille’e götürüp yaktılar.</p>

  <p>Tahttan boşalan yerde sınırsız mutluluklarla dolu bir gelecek belirmiş gibi, büyük bir sevinç aldı herkesi. Ve halk, öç alma duygusundan çok kendi gücünü gösterme coşkusuyla aynaları, perdeleri, avizeleri, şamdanları, masaları, sandalyeleri, tabureleri, mobilyaları; resim albümlerine, nakış sepetlerine varıncaya dek her şeyi yırttı, kırdı, parçaladı. Zaferi kazanmamış mıydı, eğlenecekti elbet! Ayaktakımı, dantellere, kaşmirlere sarınıp soytarılıklar etti. İş gömleklerinin kollarına sırmalı püsküller dolandı, devekuşu tüylü Avusturya şapkaları demircilerin başlarını süsledi, Légion d’honneur nişanı kurdeleleri orospuların bellerine kemer oldu. Herkes kendi özlemini gerçekleştiriyordu; dans edenler mi dersiniz, içenler mi; bir kadın, kraliçenin odasında saçlarını pomat sürerek parlatıyordu; iki meraklı paravananın arkasına geçmiş kâğıt oynuyordu; Hussonnet, Frédéric’e birini gösterdi, balkona dirseğini dayamış pipo tüttürüyordu; kralın porselenlerinin sürekli şıngırtısı, oraya buraya fırlayan ve birer armonika tuşu gibi çınlayan kristallerin sesi, taşkınlığı daha da artırıyordu.</p>

  <p>Sonra bu taşkınlık dinmeye başladı. Arsız bir merakla bütün köşe bucak arandı, bütün çekmeceler çekildi. Kürek mahkûmları prenslerin yataklarına kollarını daldırıyorlar ve ırzlarına geçememenin acısını yatakların üstünde debelenmekle çıkarıyorlardı. Yüzlerinde daha uğursuz bir ifade olan başkaları sessiz sedasız oradan oraya sokuluyor, çalacak bir şeyler arıyorlardı; ama her taraf pek kalabalıktı. Kapılardan bakılınca, sıra sıra dairelerde yaldızlı eşya arasında ve bir toz bulutu içine gömülmüş bir halk kalabalığından başka bir şey görülmüyordu. Bütün göğüsler şiddetle solumaktaydı; sıcak gitgide bunaltıcı bir hale geliyordu; iki arkadaş, boğulmaktan korkarak, dışarı attılar kendilerini.</p>

  <p>Girişteki holde bir orospu, bir elbise yığınının üstünde hürriyet heykeli gibi sessiz dikilip durmaktaydı; korkudan gözleri iyice açılmıştı.</p>

  <p>Dışarıda daha iki adım atmışlardı ki kaputlar giymiş bir belediye muhafız birliğinin kendilerine doğru geldiğini gördüler; yanlarına gelince, bunlar, polis şapkalarını çıkararak biraz dazlaklaşmış kafalarıyla halkı selamladılar. Frédéric ve Hussonnet de bu zevkten kendilerine bir pay ayırmadan edemediler.</p>

  <p>Bir canlılık gelmişti ikisine de. Palais-Royal’e döndüler. Fromanteau Sokağı’nın önünde asker cesetleri samanların üstüne yığılmıştı. Cesetlerin yanından hiç istiflerini bozmadan, bundan da bir övünç payı çıkararak geçtiler.</p>

  <p>Saray büyük bir kalabalıkla dolup taşıyordu. İç avluda yedi odun yığını yanmaktaydı. Pencerelerden piyanolar, saatler, konsollar atılıyordu. Yangın tulumbaları çatılara kadar su fışkırtıyordu. Bazı serseriler kılıçlarıyla hortumları kesmeye çalışmaktaydı. Frédéric, bu konuda bir politeknik öğrencisini uyardı. Öğrenci söyleneni anlamadı, budala gibi bir hali vardı zaten. İki galeride şarap mahzenlerine el koymuş bulunan aşağı tabaka, korkunç bir zevk şölenine dalmıştı. Şarap dereler gibi akıyor, ayakları ıslatıyor, serseriler kırık şişe diplerini bardak gibi kullanarak içiyorlar ve sendeleyerek bağırıp çağırıyorlardı.</p>

  <p>- Çıkalım buradan! dedi Hussonnet. Bu ayaktakımını hiç sevmiyorum.</p>

  <p>Orléans Galerisi boyunca yaralılar şiltelerin üstüne uzatılmış, üstlerine örtü olarak kırmızı perdeler örtülmüştü. Semtin az çok varlıklı kadınları bunlara et suyu, çamaşır taşımaktaydı.</p>

  <p>- Seni bilmem ama, ben halkı yüce buluyorum, dedi Frédéric.</p>

  <p>Büyük, bol, azgın bir insan burgacı haline gelmişti; kimileri kırmadık şey bırakmamak için üst katlara çıkmak istiyorlardı; merdiven basamaklarında duran milli muhafızlar onlara engel olmaya çalışıyorlardı. Muhafızların en yiğidi başı açık, dik saçlı, teçhizatının kayışları parça parça olmuş bir avcı eriydi. Gömleği, ceketiyle pantolonunun arasından sarkıyor ve hırslı mücadelesiyle öbürlerinin arasında beliriyordu. Gözü pek keskin olan Hussonnet uzaktan Arnoux’yu tanıdı.</p>

  <p>Sonra, rahat bir soluk almak için, Tuileries’nin bahçesine girdiler. Bir kanepeye oturdular; birkaç dakika gözlerini kapayıp öylece durdular; öyle bir şaşkınlık içindeydiler ki konuşmaya güçleri kalmamıştı. Gelip geçenler çevrelerinde birikiyordu. Orléans Düşesi kral naipliğine atanmış; her şey olup bitmiş. Herkes işlerin çarçabuk halledilmesinden gelen bir erinç içindeydi. Tam bu sırada sarayın çatı pencerelerinde üniformalarını parçalayan uşaklar göründü. Uşaklıktan kurtulduklarının birer belgesi olarak bahçeye fırlatıyorlardı bunları. Halk bunları yuhaladı. İçeri çekildiler.</p>

  <p>Omuzunda tüfek, ağaçların arasında hızlı hızlı yürüyen uzun boylu bir genç, Frédéric’le Hussonnet’nin dikkatini çekti. Kırmızı gömleğinin beline bir fişeklik takmıştı; kasketinin altından çıkan bir mendil alnına düşüyordu. Başını çevirdi. Dussardier’ydi bu; koştu, dostlarıyla sarmaştı.</p>

  <p>- Ah, ne büyük mutluluk! Sevgili dostlarım!</p>

  <p>Sevinçten ve yorgunluktan öyle soluyordu ki daha fazlasını söyleyemedi.</p>

  <p>Kırk sekiz saattir ayaktaymış. Quartier Latin’deki barikatlarda çalışmış, Rambuteau Sokağı’nda vuruşmuş, üç süvari erini kurtarmış, Dunoyer taburu ile Tuileries’ye girmiş, sonra Meclise, daha sonra da Belediye’ye gitmiş.</p>

  <p>- Oradan geliyorum şimdi! Haberler çok iyi! Halk zaferini kazandı. İşçilerle burjuvalar kucak kucağa. Ah, neler gördüm bir bilseniz! Ne yiğit insanlar! Ne güzel!</p>

  <p>Ve onların silahsız olduklarının farkına varmaksızın:</p>

  <p>- Sizi orada bulacağımdan emindim. Bir an her şey çok güçtü, ama geçti işte, dedi.</p>

  <p>Yanağında kan vardı, arkadaşları nedenini sorunca:</p>

  <p>- Yok! Önemli değil! dedi. Bir süngü sıyrığı!</p>

  <p>- Yine de bir şeyler yapmalıydınız ama.</p>

  <p>- Boş ver yahu! Demir gibiyim! Hem ne önemi var! Cumhuriyet ilan edildi! Mutlu olacağız bundan sonra. Demin önümde konuşan birkaç gazeteci Polonya ve İtalya’nın da kurtulacağını söyledi. Artık kral diye bir şey yok, anlıyorsunuz ya? Bütün dünya özgür! Bütün dünya özgür artık!</p>

  <p>Ve tek bir bakışla ufku kucaklayarak, zafer kazanmış bir tavırla ellerini iki yana açtı. Ama, bu sırada, bir sürü adamın su kıyısındaki setin üstünde sıra sıra koştuğunu gördü.</p>

  <p>- Hay Allah! Unutuyordum az daha! Tabyalar işgal edildi! Gitmem gerekiyor. Allah’a ısmarladık!</p>

  <p>Arkasına döndü, tüfeğini havada sallayarak:</p>

  <p>- Yaşasın Cumhuriyet! diye bağırdı.</p>

  <p>Sarayın bacalarından kıvılcım yüklü kara bulut burgaçları yükseliyordu. Uzaklardan gelen çan sesleri ürkmüş koyunların melemelerini hatırlatıyordu, sağda solda, her yerde, zafer kazanmışların silahlarını boşalttıkları görülüyordu. Savaşçı bir adam olmayan Frédéric bile Galyalı damarlarının kabardığını hissediyordu. Coşkun kalabalıkların çekim gücünün alanına o da girmişti. Barut kokulu havayı büyük bir hazla içine çekiyordu. Yine de, bütün insanlığın kalbi kendi göğsünde atıyormuş gibi, büyük bir aşkın, yüce ve evrensel bir sevginin akışı altında ürpermekteydi.</p>

  <p>Hussonnet esneyerek:</p>

  <p>- Sanırım, halk kitlelerini eğitmeye gitmenin zamanı geldi, dedi.</p>

  <p>Frédéric, Borsa Meydanı’ndaki bürosuna kadar onunla gitti; Hussonnet, Troye’deki gazete için lirik bir anlatımla olayları veren bir yazı, altına imzasını koyacağı esaslı bir şey yazmaya başladı. Sonra birlikte bir meyhaneye gidip karınlarını doyurdular. Hussonnet düşünceli görünüyordu; Devrim’in tuhaflıkları kendi tuhaflıklarını aşmıştı.</p>

  <p>Kahveden sonra, yeni bir şeyler var mı diye Belediye’ye geldiklerinde Hussonnet yine eski şenlikli haline kavuşmuştu. Barikatlara bir dağ keçisi gibi tırmanıyor, nöbetçilere yurtsever sözlerle karşılıklar yetiştiriyordu. Meşalelerin aydınlığında geçici hükümetin ilanını dinlediler. Sonunda, gece yarısı, yorgunluktan iyice bitkin düşen Frédéric evine döndü.</p>

  <p>Soyunmasına yardım eden uşağına:</p>

  <p>- Eee! Söyle bakalım, dedi. Memnun musun durumdan?</p>

  <p>- Evet, Mösyö, çok memnunum! Yalnız toplu halde, uygun adım yürüyen halkı sevemedim.</p>

  <p>Frédéric, ertesi gün uyanınca, Deslauriers’yi düşündü. Onun evine koştu. Avukat, bir taşra komiserliği görevine atandığından, gitmişti. Deslauriers, geçen akşam, Ledru-Rollin’e kadar çıkmış, okullar adına ona diller dökerek, sonunda bir yer, bir görev koparmıştı. Zaten, diyordu kapıcı, gelecek hafta mektup yazıp adresini bildirecek.</p>

  <p>Bundan sonra Frédéric, Mareşal’i görmeye gitti. Kadın biraz şeker-renk karşıladı onu; kendisini öyle yüzüstü bırakıp gittiği için çok kızmışmış, üst üste tekrarlanan barış güvenceleri karşısında gevşedi. Her şey sükunet içindeydi şimdi, korkmak için hiçbir sebep yoktu; Frédéric öptü onu; Rosanette Cumhuriyet’-ten yana olduğunu söyledi; Paris Başpiskoposu’nun yaptığı gibi ve yüksek memurların, Danıştay’ın, Enstitü’nün, Fransa Mareşallerinin, Changamier’nin, Mösyö de Falloux’nun, bütün Bonapartçıların, bütün Bourboncuların, Orleanscılardan büyük bir kısmının görülmemiş bir gayretkeşlik içinde yapacakları gibi.</p>

  <p>Krallığın düşmesi öyle ani oluştu ki, ilk şaşkınlık dönemi geçtikten sonra burjuvalarda hâlâ yaşadıklarına hayret eder gibi bir duygu uyanmıştı. Mahkemesiz kurşuna dizilen birkaç hırsızın kestirme yoldan idamı pek haklı görüldü. Bir ay süreyle Lamartine’in kızıl bayrak üstüne sözleri kimsenin ağzından düşmedi: “O sadece Champs de Mars’ı dolandı, oysa üç renkli bayrak, vb.”;<a href="../Text/dipnotlar.xhtml#a27" id="k27"><sup>[27]</sup></a>&nbsp;herkes üç renkli bayrağın altında toplandı; her parti bu üç rengi kendinin biliyor, ama en güçlü oldukları andan itibaren öbür iki rengi silmeyi kuruyordu.</p>

  <div>
    <br/>
  </div>

  <p>İşler yüzüstü bırakılmıştı, kaygı ve merak herkesi sokaklara çekiyordu. Kılık kıyafete aldırmazlık toplum tabakaları arasındaki ayrımları hafifletiyor, kin gizleniyor, umutlar dillerden düşmüyor, halkın yüreğinde tatlı bir hava esiyordu. Yüzlerde kazanılmış bir hakkın gururu parlamaktaydı. Herkeste bir karnaval neşesi, bir kamp havası vardı: Hiçbir şey o ilk günlerdeki Paris görünümleri kadar çekici olmamıştır.</p>

  <p>Frédéric, Mareşal’i koluna takıyor, sokaklarda birlikte kolan vuruyorlardı; Rosanette, bütün yakalara takılmış rozetlere, bütün pencerelere asılmış bayraklara, duvarlara yapıştırılmış rengârenk afişlere bakarak oyalanıyor, yol ortasında iskemle üstüne konmuş yaralılara yardım kutularına bozuk paralar atıyordu. Sonra Louis-Philippe’i pastacı, soytarı, köpek, sülük şeklinde canlandıran karikatürlere bakıyordu. Ama Caussidière’in adamları kılıçları ve eşarplarıyla ona korku veriyordu biraz.<a href="../Text/dipnotlar.xhtml#a28" id="k28"><sup>[28]</sup></a>&nbsp;Bazen dikilmiş bir Özgürlük ağacına rastlıyorlardı. Sayın rahipler de, arkalarında sırma şeritli uşaklar, Cumhuriyeti kutsayarak törene katılmaktaydılar; halk kitlesi bunu çok iyi karşılamıştı. En sık rastlanan görünümlerden biri de Belediye’den bir şeyler istemeye giden çeşit çeşit delege gruplarıydı; çünkü her meslek, her sanat, sefaletine son verilmesini hükümetten bekliyordu. Kimileri, gerçekten, öğüt vermek ya da kutlamak ya da şöyle ufak bir ziyarette bulunup devlet çarkının işleyişini görmek için gitmekteydi.</p>

  <p>Frédéric, mart ayının ortalarında bir gün, Rosanette’in Quartier Latin’deki bir işi için Arcole Köprüsü’nden geçerken, karşıdan uzun sakallı, başlarında tuhaf şapkalar taşıyan bir insan alayı geldiğini gördü. En önde eskiden resim atölyelerinde modellik eden bir zenci, davul çalarak yürüyordu; rüzgârla dalgalanan ve üstünde “Ressam sanatçılar” yazılı bayrağı taşıyan da Pellerin’den başkası değildi.</p>

  <p>Frédéric’e beklemesini işaret etti, beş dakika sonra göründü, daha vakit varmış, çünkü Hükümet şu sırada taş yontucuları kabul etmekteymiş. Meslektaşlarıyla birlikte bir Sanat Forumu, estetiğin çıkarlarının tartışılacağı bir çeşit Borsa kurulmasını istemeye gidiyormuş; bütün sanatçılar dehalarını birleştirince yüce sanat yapıtları ortaya çıkacakmış. Çok geçmeden Paris dev anıtlarla donanacakmış; bunları kendisi süsleyecekmiş; zaten bir Cumhuriyet figürü üstünde çalışmaya başlamış. Arkadaşlarından biri onu almaya geldi, kümes hayvanları ticareti delegeleri kendilerini sıkıştırıyormuş.</p>

  <div>
    <br/>
  </div>

  <p>Kalabalığın içinde bir ses homurdandı:</p>

  <p>- Amma saçma şey! Hep yalan dolan! Her şey anlamsız!</p>

  <p>Regimbart’dı bu. Frédéric’e selam vermedi, ama içindekileri dökme fırsatını da kaçırmadı.</p>

  <div>
    <br/>
  </div>

  <p>Yurttaş, bıyığını çekiştirerek gözlerini döndürerek, duyduğu acı haberleri çevresine yayarak sokaklarda dolaşmakla geçiriyordu günlerini; dilinden düşürmediği iki cümle vardı: “Ayağınızı denk alın, sabrımız taşmak üzere!” ya da “Allah kahretsin! Cumhuriyeti piç ediyorlar!” Hiçbir şeyden, hele doğal sınırlarımızın alınmamasından memnun değildi. Lamartine’in adını duysa omuz silkiyordu. Ledru-Rollin’i “işin üstesinden gelecek” biri olarak görmüyordu; ona kalırsa Dupont (de l’Eu-re) eski bir öküz; Albert, ahmak; Louis Blanc, ütopyacı; Blanqui, son derece tehlikeli bir adamdı. Frédéric, ne yapmak gerektiğini sorunca da, kolunu ezercesine sıkarak:</p>

  <p>- Rhin’i almalı diyorum yahu! Rhin’i alacaksın!</p>

  <p>Sonra gericilere verdi veriştirdi.</p>

  <div>
    <br/>
  </div>

  <p>Gericiler maskelerini çıkarmıştı. Neuilly ve Suresnes saraylarının talan edilişi, Batignolles yangını, Lyon’daki karışıklıklar, bütün aşırılıklar, bütün sızlanmalar şimdi abartılmakta, bunlara Ledru-Rollin’in genelgesi, banknot rayicinin tesbit edilişi, Devlet tahvillerinin altmış franga düşmesi ve sonra, en büyük haksızlık en büyük darbe, en dehşet verici şey olarak verginin frank başına kırk beş santim artırılması da eklenmekteydi. Ve bütün bunların üstünde sosyalizm vardı! Kaz oyunu kadar yeni olan bu teoriler, kırk yıldır kitaplıkları dolduracak kadar tartışılıp durduğu halde, bir göktaşı yağmuruymuşçasına burjuvaların yüreğine korku salmıştı; sırf fikir olduğu için her fikrin çıkışına karşı yöneltilen nefretle ateş püskürülmüştü, ama bir fikir nice bayağı cinsten olursa olsun, böyle bir durumda ileride zafere ulaşır ve düşmanlarının üstüne çıkar.</p>

  <div>
    <br/>
  </div>

  <p>Bu arada mülkiyete gösterilen saygı din düzeyinde bir saygı haline getirilip Tanrı’yla bir tutulmaya başlandı. Ona saldırmak en büyük günah, hatta yamyamlık sayıldı. Şimdiye kadar gelmiş en insani yasaların varlığına rağmen, 93 hayaleti yeniden ortaya çıktı ve giyotin bıçağı Cumhuriyet kelimesinin her hecesinde yansıdı ve bütün bunlar Cumhuriyet’in zaaflarından ötürü aşağılanmasını önleyemedi.</p>

  <p>Fransızlar içinde en fazla titreyeni de Mösyö Dambreuse’dü. Yeni iş düzeni sadece servetini tehdit etmekle kalmıyor, şu kadar yıllık deneyini de hiçe indiriyordu. Öylesine iyi bir düzen, öylesine bilge bir kral! Akla gelecek şey miydi bu olanlar? Dünyanın sonu mu gelmişti ne? Daha İhtilalin ertesi günü üç uşağına yol verdi, atlarını sattı, sokağa çıkmak için bir fötr şapka satın aldı, sakal bırakmayı bile düşündü; evde oturuyor, kendi düşüncesine en aykırı gazeteleri baştan sona okuduktan sonra öyle bitkin bir hale geliyordu ki, Flocon’un piposu üstüne yapılan şakalar bile dudaklarında bir gülümseme uyandıramıyordu.</p>

  <p>Monarşinin son destekçilerinden biri olduğu için halkın Champagne’daki mülkünden öç alacağından korkuyordu. Bu sırada Frédéric’in yazdığı bazı şeyler eline geçti. O zaman genç dostunun pek nüfuzlu biri olduğu, bir yardımda bulunmasa da kendisini savunabileceği hayaline kapıldı. Bunun sonucu olarak Mösyö Dambreuse, yanına Martinon’u da alarak, bir sabah Frédéric’in evine gitti.</p>

  <p>Bu ziyaretin amacı Frédéric’i bir görmek ve iki satır görüşmekti; öyle söyledi Mösyö Dambreuse. Kısacası, olayları sevinçle karşılamıştı; her zaman içten bir Cumhuriyetçi olduğum için yüce parolamız: <i>“Özgürlük, Eşitlik, Kardeşlik</i>’i en özden duygularla” benimsemekteydi. Eski, geçmiş Monarşi döneminde hükümetle birlikte hareket edişi sadece bu rejimin daha çabuk düşmesi içindi. “Bizi bir güzel şapa oturtan” Guizot’ya karşı bile öfkesini saklamadı. Buna karşılık, “Kızıl bayrak konusundaki tartışmalarda gerçekten görkemli bir şekilde belirmiş olan” Lamartine’e büyük bir hayranlığı vardı.</p>

  <div>
    <br/>
  </div>

  <p>- Evet, biliyorum, dedi Frédéric.</p>

  <p>Mösyö Dambreuse bundan sonra işçilere duyduğu yakınlıktan söz etti:</p>

  <p>- Ne de olsa, hepimiz işçi sayılırız!</p>

  <p>Tarafsızlığını, Proudhon’un bir mantığı olduğunu kabul edecek kadar ileri götürdü. “Büyük bir mantık doğrusu!” Sonra, üstün bir zekâ belirtisiyle, Pellerin’in tablosunu gördüğü resim sergisinden söz açtı. Özgün ve çarpıcı bulmuştu bu yapıtı.</p>

  <div>
    <br/>
  </div>

  <p>Martinon onun bütün söylediklerini onaylayıcı sözler ediyordu; ona göre de “açıkça Cumhuriyet saflarında yer almak” gerekmekteydi; çiftçi olan babasından söz etti, köylüydü, halk adamıydı babası. Sonra Millet Meclisi seçimlerine ve Fortelle belediye bölgesi adaylarına sıra geldi. Muhalefet adayının hiç şansı yoktu.</p>

  <p>- Siz niçin onun yerini almıyorsunuz? dedi Mösyö Dambreuse.</p>

  <p>Frédéric karşı koydu bu fikre.</p>

  <p>- Niçin olmasın?</p>

  <p>Kendi fikirlerinden dolayı aşırıların oylarını, ailesinden dolayı da muhafazakârların oylarını alabilirdi pekâlâ.</p>

  <p>Banker gülümseyerek:</p>

  <p>- Belki, biraz da, benim etkim sayesinde, diye ekledi.</p>

  <p>Frédéric bu konuda nasıl hareket edileceğini bilmediğini ileri sürdü. Ondan kolay ne vardı; Paris kulüplerinden biri aracılığıyla kendini Aube yurtseverlerine önermesi mümkündü. Mesele her gün örnekleri görüldüğü gibi siyasal inançlarıyla geçinmek değil, ortaya ağırbaşlı bazı ilkelerle çıkmaktı.</p>

  <p>- Bana havale edin bunu; ben oraya uygun gelen şeyleri bilirim. Bakın tekrar ediyorum, böylece memlekete de, hepimize de, bana da, büyük hizmetlerde bulunabilirsiniz..</p>

  <p>Böyle zamanlarda insanların karşılıklı yardımlaşmaları gerekirdi; bir şeye ihtiyacı var mıydı acaba? Kendisinin ya da dostlarının?..</p>

  <p>- Teşekkür ederim efendim!</p>

  <p>- Rica ederim, gün gelir siz de benim için aynı şeyi yaparsınız. Banker, muhakkak ki, çok iyi bir adamdı. Frédéric onun öğütlediği şeyi düşünmekten kendini alamadı ve çok geçmeden baş dönmesi gibi bir duygu içinde esirdi.</p>

  <p><i>Convention</i>’un ünlü yüzlerini getirdi gözlerinin önüne. Büyük bir şafak sökecekmiş gibi geldi kendisine. Roma, Viyana, Berlin ayaklanmış, Avusturyalılar Venedikten çıkarılmıştı; bütün Avrupa kaynıyordu; bu harekete karışmanın, hatta onu hızlandırmanın tam zamanıydı. Sonra, milletvekillerinin giyeceği söylenen elbise de gözünü alıyordu. Şimdiden kendini yakalı bir yelek giymiş, üç renkli kemer takmış olarak görüyordu; bu kuruntular, bu sayıklamalar öyle ilerledi ki Dussardier’ye içini döktü.</p>

  <p>Mert çocuk heyecanından bir şey kaybetmemişti.</p>

  <p>- Tabii! Hemen adaylığınızı koyun! dedi.</p>

  <p>Frédéric, Deslauriers’ye de danıştı. Bulunduğu taşra bölgesinde komiserliğe engeller çıkaran muhalefetin budalaca tutumu onun liberalizmini daha da artırmıştı. Dostuna hemen yüreklendirici şeyler yazdı.</p>

  <p>Ama Frédéric daha fazla kimse tarafından onaylanma ihtiyacı duyuyordu; bir gün meseleyi Rosanette’e açtı; Matmazel Vatnaz da oradaydı.</p>

  <p>Parisli bekâr kadınlar vardır hani, her akşam derslerini verdikten, küçük birtakım resimler satmaya ya da zavallı müsveddelerini bir yere kabul ettirmeye çalıştıktan sonra, ayaklarının çamuru ile eve dönünce yemeklerini hazırlarlar, kendi başlarına yerler, sonra ayaklarını mangala uzatıp isli bir lamba ışığında bir aşk, bir aile, bir ocak, bir servet, kendilerinde olmayan bir şey hayal ederler, Matmazel Vatnaz da onlardandı işte. Birçokları gibi o da İhtilalle öç alma gününün geldiğine inanıyordu; dizginsiz bir sosyalist propaganda eylemine girmişti.</p>

  <p>Vatnaz’a göre proletaryanın kurtuluşu ancak kadının kurtuluşuyla mümkündü. Kadınların her türlü işe alınmalarını, gayrimeşru çocuklar konusunda babalık davası hakkını, yeni medeni hükümler getirilmesi, evliliğin kaldırılmasını, hiç değilse “daha akla yakın esaslara bağlanmasını” istiyordu. O zaman, her Fransız kadınının bir Fransız erkeğiyle evlenme hakkı olacak, ya da yaşlı bir adamı kendine koca edinecekti. Dadılar ve ebeler devletin aylıklı memurları olmalıydı. Kadınların yarattığı yapıdan inceleyerek bir jüri, kadınlar için özel yayınevleri, kadınlar için bir Politeknik okulu, kadınlar için bir milli muhafız örgütü, kısacası, kadınlar için her şey! O ki hükümet kadınların haklarını tanımıyordu, öyleyse güce karşı güçle karşı koymalılardı. İyi silahlanmış on bir kadın yurttaş Belediye’yi titretebilirdi!</p>

  <p>Frédéric’in adaylığı kendi fikirlerine uygun geldi. Ufuktaki zaferi göstererek genç adamı yüreklendirdi. Rosanette de Meclis’te konuşan bir erkeği olacağı için sevindi.</p>

  <p>- Sonra belki sana iyi bir görev de verirler! Genel çılgınlık, bin türlü zaafı olan Frédéric’i kendine çekmişti. Bir şeyler yazdı, bir görmesi için Mösyö Dambreuse’e götürdü.</p>

  <p>Büyük kapının büyük bir gürültüyle kapanması üzerine pencerenin birinde bir perde aralandı; bir kadın göründü; Frédéric onun kim olduğunu tanıyacak vakit bulamadı. Holde gözü bir resme takıldı, durdu. Pelleririin resmiydi bu; herhalde geçici olarak, bir sandalyenin üstüne konmuştu.</p>

  <p>Balta girmemiş bir ormandan geçen bir treni sürmekte olan İsa ile “cumhuriyeti” ya da “uygarlığı” ya da “ilerlemeyi” temsil ediyordu. Frédéric resme bir dakika baktıktan sonra:</p>

  <div>
    <br/>
  </div>

  <p>- Bu ne rezalet? diye bağırdı.</p>

  <p>Tam bu sırada gelen ve bu sözlerin resme değil, tabloyla yüceltilmiş siyasal doktrine ait olduğunu sanan Mösyö Dambreuse:</p>

  <p>- Evet öyle! dedi.</p>

  <p>Bu sırada Martinon geldi. Çalışma odasına geçtiler. Frédéric cebinden bir kâğıt çıkardığı sırada Matmazel Cécile birdenbire içeri girerek masum bir tavırla:</p>

  <p>- Yengem burada mı? dedi.</p>

  <p>- Görüyorsun ki yok, diye karşılık verdi. Neyse, evinizdeymiş gibi rahat olun, Matmazel.</p>

  <p>- Oh! teşekkür ederim. Ben gideyim.</p>

  <p>O dışarı çıkar çıkmaz Martinon mendilini arar gibi yaparak:</p>

  <p>- Paltomda unutmuşum, özür dilerim! dedi.</p>

  <p>- Peki! dedi Mösyö Dambreuse.</p>

  <p>Mösyö Dambreuse bu oyuna kanmamıştı elbet, hatta onu kolaylaştırır gibiydi. Niçin? Ama biraz sonra Martinon döndü geldi, Frédéric de söylevine başladı. Mali çıkarlara öncelik tanınmasını utanç verici bir şey olarak gösteren ikinci sayfayı okur okumaz banker yüzünü buruşturdu. Sonra reformlar konusuna geliniyor ve ticaretin serbest olması öneriliyordu.</p>

  <p>- Nasıl olur?.. Bir dakika!..</p>

  <p>Öteki duymadı, okumaya devam etti. Bir gelir vergisi, müterakki vergi sistemi, bir Avrupa federasyonu, halk eğitimi, güzel sanatlar konusunda en geniş teşvik tedbirleri istiyordu.</p>

  <p>- Memleket, Delacroix ve Hugo gibi adamlara yüz bin frank gelir sağlayacak, kötü mü bu?</p>

  <p>Söylev, yüksek sınıflara verilen öğütlerle son bulmaktaydı.</p>

  <p>- Ey zenginler! Esirgemeyin bir şeyi, verin! Verin!</p>

  <p>Bitirdi, ayakta durdu. Oturmakta olan iki dinleyicisi hiç konuşmuyordu; Martinoriun gözleri faltaşı gibi açılmıştı, Mösyö Dambreuse’ün rengi uçmuştu. Sonunda, heyecanını acı bir gülümsemenin altında gizleyerek:</p>

  <p>- Söyleviniz mükemmel! dedi. Ve özü üstüne bir şey söylemekten kaçınarak, daha çok anlatımını, biçimini övdü.</p>

  <p>Zararsız bir gençte gördüğü bir şiddet, içinde bulunulan yeni durumun bir belirtisi olarak, dehşete düşürmüştü Mösyö Dambreuse’ü. Martinon onu yatıştırmaya çalıştı. Muhafazakâr Parti önünde sonunda öcünü alacaktı nasıl olsa; birçok şehirde geçici hükümetin komiserleri kovulmuştu: Seçimler 23 Nisan’dan önce yapılmayacağına göre, vakit vardı daha; kısacası, Mösyö Dambreuse’ün kendisi Aube’da adaylığını koymalıydı; o günden sonra Martinon, Mösyö Dambreuse’ün yanından hiç ayrılmadı, sekreteri oldu ve bir oğulun göstereceği bütün özeni gösterdi ona.</p>

  <p>Frédéric, Rosanette’in evine kendinden memnun bir şekilde gitti. Delmar da oradaydı. Frédéric onun Seine seçimleri “Halk”a senli benli sözlerle hitap eden oyuncu kitleleri çok iyi anladığını söylüyor, halkın kurtuluşu uğruna kendisini “Sanat tarafından çarmıha gerdirmekle” övünüyordu; halkın canlı bir örneği, idealiydi. Halk kitleleri üstündeki etki gücüne o kadar inanıyordu ki, daha sonraki bir tarihte bir Bakanlık’ta çıkan bir ayaklanmayı tek başına bastırmak için oraya gitmişti; ne gibi bir yöntem kullanacağı sorulduğunda da:</p>

  <p>- Korkmayın! demişti. Sadece yüzümü göstereceğim!</p>

  <p>Frédéric onun fiyakasını bozmak için kendi adaylığından söz etti. Aktör bozuntusu, müstakbel meslektaşının taşradan seçime gireceğini öğrenince onun için çalışmaya hazır olduğunu, kulüplerde onun propagandasını yapacağını söyledi.</p>

  <p>Bütün kulüpleri ya da kulüplerin büyük bir kısmını ziyaret ettiler: Kızılları ve mavileri, öfkelileri ve sakinleri, püritenleri ve derbederleri, mistikleri ve ayyaşları, kral için ölüm fermanı çıkaranları, bakkal çakkalın marifetlerinin ortaya döküldüğü yerleri. Her yerde kiracılar mal sahiplerini lanetlemekte, işçiler patronları suçlamakta, zenginler yoksullara karşı düzenler hazırlamaktaydı. Kimileri polisin kurbanı olduklarını ileri sürerek kendileri için ödenek ayrılmasını istiyor, kimileri bulgularını ileri sürerek kendileri için ödenek ayrılmasını istiyor, kimileri bulgularını gerçekleştirmek için para sağlanmasını rica ediyordu; Fourierci <i>falanster</i> planları mı istersiniz, köy pazarları için tasarılar mı istersiniz, kamu mutluluğuna ilişkin sistemler mi? Sonra, bu budalalık bulutları arasında, şimşek gibi bir iki söz işitiliyor, bir küfürde bir hak özetleniyor ve gömleksiz göğsüne bir kılıcın omuz kayışı bağlamış bir haytanın ağzından söz çiçekleri dökülüyordu. Kimi zaman bir bayın, alçakgönüllü tavırları olan bir soylu kişinin, nasırlı görünsün diye ellerini yıkamamış bir kentsoylunun çıkıp halk diliyle konuştuğu da oluyordu. Bir yurttaş kendisini tanıyınca, orada bulunanların en erdemlileri bile adamı tartaklamaya başlıyorlardı. Sayın bay da ruhunda öfke ateşleri kabararak soluğu dışarıda alıyordu. Bu kulüplerde ad yapmak istiyorsanız avukatları her zaman çekiştirmeniz ve konuşmalarınız arasında şu sözleri bol bol kullanmamız gerekiyordu: “Yapıya bir taş koymak; -toplumsal sorun; -atölye.”</p>

  <p>Delmar sözlerini etkili kılmak için hiçbir fırsatı kaçırmıyordu; söyleyecek bir şey bulamadığı zaman da başvurduğu şey, bir elini kalçasına koyup ötekini yeleğinin içine sokarak, yüzünü ortaya koymak amacıyla birdenbire dinleyicilere kendini profilden göstermesiydi. O zaman bir alkış başlardı: Matmazel Vatnaz’ın salonun ucundan tuttuğu alkış.</p>

  <p>Hatiplerin çok zayıf olduklarını gördüğü halde, Frédéric bir türlü konuşmaya cesaret edemiyordu. Bütün bu insanlar çok ilgisiz, çok düşman gibi geliyordu ona.</p>

  <p>Ama Dussardier kolları sıvayarak araştırmaya başladı ve ona Saint-Jacques Sokağı’nda <i>Zekâ Kulübü</i> adlı bir kulüp olduğunu haber verdi. Umutlandırıcı bir addı bu. Sonra dostlar da kendisiyle gelecekti.</p>

  <p>Dussardier, o punç içtikleri gün çağırdığı arkadaşlarını getirdi: muhasebeci, şarap komisyoncusu, mimar. Pellerin bile gelmişti, Hussonnet de geleceğini söylemiş. Regimbait yanındaki iki kişiyle kaldırımda, kapının önünde duruyordu; bunlardan biri kırmızı gözlü, yüzü çiçek bozuğu, biraz kısa boylu, sadık dostu Compain’di; öteki ise sadece “Barselonalı bir yurttaş” diye bildiği, çok saçlı, maymun kılıklı bir zenciydi.</p>

  <p>Ağaçlı bir yoldan geçtiler, sonra herhalde marangoz atölyesi olarak kullanılan ve yeni duvarları henüz alçı kokan büyük bir odaya alındılar. Paralel olarak asılmış dört gaz lambası hiç de iç açıcı olmayan bir aydınlık yayıyordu ortaya. Dipteki bir kerevetin üstünde bir yazı masası ve çıngırak, alt yanında kürsü olarak kullanılan bir masa, bunun iki tarafında sekreterler için daha alçak iki masa vardı. Tahta sıraları dolduran dinleyiciler birtakım sözüm ona ressamlardan, bir iki öğretmen yardımcısından, yapıtları henüz gün ışığına çıkmamış edebiyatçılardan meydana gelmekteydi. Bu yakası yağlı paltolar dizisinin arasında yer yer bir kadın şapkası ya da bir işçi ceketi de görünüyordu. Salonun dip tarafı, herhalde yapacak başka işi olmadığından gelmiş ya da hatipler tarafından kendilerini alkışlatmak için getirilmiş işçilerle doluydu.</p>

  <p>Frédéric, Dussardier ile Regimbart’ın arasına oturmaya dikkat etti. Regimbart oturur oturmaz iki elini bastonunun üstüne koyarak çenesini ellerine dayadı ve gözlerini kapadı. Salonun öbür ucunda ayakta duran Delmar ise topluluğa hâkimdi.</p>

  <p>Başkanlık kürsüsünde Sénécal göründü.</p>

  <p>Dussardier bu sürprizin Frédéric’in hoşuna gideceğini düşündü. Oysa o sıkıldı bundan.</p>

  <p>Salondaki kalabalık başkana pek saygılı davranıyordu. Sénécal, 25 Şubat’ta emeğin hemen örgütlenmesini isteyenlerdendi; ertesi gün, Prado’da, Belediye’ye saldırılması için konuşmuştu ve o sıralar, herkes nasıl kendini bir modele göre ayarlıyor, kimisi Saint-Just’e, kimisi Danton’a, kimisi Marat’ya öykünüyorsa, o da Robespierre’i izleyen Blanqui’ye benzemeye çalışıyordu. Siyah eldivenleri; kısa, dik saçları kendisine sert bir görünüm kazandırıyor ve çok yakışıyordu.</p>

  <p>Yerleşmiş usule uyarak oturumu İnsan ve Yurttaş Hakları Bildirisi’yle açtı. Sonra gür bir ses Béranger’in <i>Halkın Anılarını</i> okudu.</p>

  <p>Başka sesler yükseldi:</p>

  <p>- Yok! Yok! Onu değil!</p>

  <p>Dipteki yurttaşlar:</p>

  <p>- <i>Kasket!</i> diye bağırdılar.</p>

  <p>Ve hep bir ağızdan o günlerin tutulan şiirini okumaya başladılar:</p>

  <div>
    <br/>
  </div>

  <p class="ileri2"><i>Şapkam çıkar kasket önünde</i></p>

  <p class="ileri2"><i>Ve eğil işçinin önünde!</i></p>

  <div>
    <br/>
  </div>

  <p>Başkanın bir sözü üstüne dinleyiciler sustular. Kâtiplerden biri mektupları açıp okumaya başladı.</p>

  <p>- Bazı genç arkadaşlar her akşam Panthéon’un önünde <i>L’Assamblée Nationale</i>’in<a href="../Text/dipnotlar.xhtml#a29" id="k29"><sup>[29]</sup></a>&nbsp;bir sayısını yaktıklarını bildiriyor ve bütün yurttaşların da kendileri gibi yapmalarını istiyorlar.</p>

  <p>- Bravo! Kabul! diye bağırarak karşılık verdi kalabalık.</p>

  <p>- Dauphine Sokağı’nda dizgi ustası yurttaş Jean-Jacques Langreneux, Thermidor şehitlerinin anısına bir anıt dikilmesi dileğinde.</p>

  <p>- Eski profesör Michel-Evariste-Népomucéne Vincent, Avrupa demokrasisinin dil birliğini kabul etmesi dileğinde. Bunun için ölü bir dilden, söz gelimi en gelişmiş dönemindeki Latince’den yararlanılabilir.</p>

  <p>- Hayır! Latinceye hayır! diye bağırdı mimar.</p>

  <p>- Niçin? dedi bir öğretmen yardımcısı.</p>

  <p>Bu iki bay tartışmaya başladı, başkaları da katıldı, her kafadan göz boyama iddiasında sesler çıkıyordu; sonunda tartışma öyle tatsız bir hale geldi ki birçok dinleyici gitmek için kalktı.</p>

  <p>Ama bu sırada gözlüklerini iyice açık olan alnına kaldırmış ufak tefek adam, acele bir bildirisi olduğunu belirterek söz istedi.</p>

  <p>Vergilerin bölünümü üstüne bir muhtıraydı bu. Üst üste rakamlar sıralanıyor, bitmek tükenmek bilmiyordu. Dinleyiciler sıkıldıklarını önce fısıldaşarak, konuşarak belli ettiler; adamın aldırdığı falan yoktu; sonunda herkes ıslık çalmaya, “Cart!” diye bağırmaya başladı; Sénécal kalabalığı susmaya davet etti; hatip bir makine gibi konuşmasına devam ediyordu. Durdurmak için kolundan tutup çekmek gerekti. Adamcağız bir rüyadan uyanıyordu sanki; sükunetle gözlüklerini çıkararak:</p>

  <p>- Affedersiniz! Yurttaşlar! Affedersiniz! Çekiliyorum! Çok özür dilerim! dedi.</p>

  <p>Okunan bu bildirinin başarısızlığı Frédéric’in kafasını altüst etti. Yazılı konuşma metni cebindeydi; ama ona bakmadan konuşmak daha iyi olacaktı.</p>

  <p>Sonunda başkan, günün asıl konusuna, seçim sorununa geçileceğini bildirdi. Büyük Cumhuriyetçi aday listeleri tartışılmayacaktı. “Belediye’deki paşaların gücüne gitmesin ama”. <i>Zekâ Kulübü</i> de başka herhangi bir kulüp gibi kendine göre bir liste hazırlama hakkına pekâlâ sahipti. Ve halk temsilcisi olmak isteyen yurttaşlar unvanlarını bildirebilirlerdi.</p>

  <p>- Hadi bakalım! dedi Dussardier.</p>

  <p>Papaz cüppesi giymiş, kısa saçlı ve taşkın görünümlü bir adam elini kaldırmıştı bile. Çabuk çabuk ve anlaşılmaz bir şekilde konuşuyordu bu adam: Adı Ducretot imiş; rahipmiş, aynı zamanda tarım uzmanıymış; <i>Gübre</i> adlı bir kitap yazmış. Bağırarak bir bahçıvanlar derneğine girmesini öğütleyenler oldu.</p>

  <p>Sonra sırtında iş gömleği bulunan bir yurttaş çıktı kürsüye. Halktan biriydi bu: Geniş omuzlu, kaba ama tatlı yüzlü, uzun siyah saçlı; şehvetli diyebileceğimiz bir bakışla dinleyicileri süzdü, başını geriye attı ve kollarım iki yana açarak, sonunda:</p>

  <p>- Biraderlerim, Ducretot’nun adaylığını istemediniz, iyi ettiniz, dedi. Ama bunu dinsizlikten dolayı yapmış değilsiniz. Çünkü hepimiz dini bütün kişileriz.</p>

  <p>Bazı dinleyiciler, konuşanları, din dersi öğrencileri gibi vecd içinde, ağızları açık dinliyorlardı.</p>

  <p>- Bu onun rahip olmasından dolayı değildir; çünkü hepimiz de rahibiz. Hepimizin efendisi, sosyalizmin kurucusu İsa gibi işçi de rahiptir!</p>

  <p>Tanrı saltanatını açmanın çağı gelmişti! İncil bizi dosdoğru 89’a götürmekteydi. Köleliğin kaldırılmasından sonra şimdi sıra proletaryanın kaldırılmasına gelmişti. Kin çağı yaşanmış bulunuyordu, şimdi sevgi çağı başlayacaktı.</p>

  <p>- Hıristiyanlık yeni yapının temeli ve kilit taşıdır!</p>

  <p>- Amma da sıktınız yahu! diye bağırdı şarap komisyoncusu. Kim çıkardı karşımıza bu papaz bozuntusunu?</p>

  <p>Konuşmanın böyle yarıda kesilmesi büyük gürültülere yol açtı. Hemen herkes sıraların üstüne çıktı, yumruklarını sıkarak bağırmaya başladı: “Dinsiz! Aristokrat! Serseri!” Başkan durmadan çıngırağı çalarken, “susun! Gürültüyü kesin!” çığlıkları da gitgide artıyordu. Ama buraya gelmeden önce “üç tek” atmış bulunan şarap komisyoncusu iyice cesaret bulduğundan ötekilerin arasında bağırıp çağırıyordu.</p>

  <p>- Ne? Ben aristokrat olacağım ha? Hadi git işine be!</p>

  <p>Sonunda fikrini açıklaması kabul edilince, rahiplerin olduğu yerde huzur olmayacağını ve demin ekonomiden konuşulduğuna göre, kiliselerin, kutsal kapların ve sonunda bütün inanış biçimlerinin kaldırılmasının yerinde olacağını söyledi.</p>

  <p>Dinleyicilerden biri fazlaca ileri gittiğini hatırlattı.</p>

  <p>- Evet, ileri gidiyorum. Ama bir gemi ansızın fırtınaya tutulunca...</p>

  <p>Benzetmenin sonunu beklemeden bir başkası söze karıştı:</p>

  <p>- Doğru! Ama kafasız bir duvarcı gibi bir anda bütün duvarı berbat etmenin...</p>

  <p>Üstü başı alçı içinde bir yurttaş bağırdı:</p>

  <p>- Duvarcılara hakaret ediyorsunuz! Kendisini kışkırttıkları fikrinde ayak direyerek, küfürler savuruyor, döğüşmek istiyor, oturduğu sıraya sımsıkı sarılıyordu. Üç adam tutup onu kapı dışarı etti.</p>

  <p>Ama işçi hâlâ kürsüde duruyordu. İki kâtip inmesini söyledi. Kendisine haksızlık yapıldığını konuşma hakkına müdahale edildiğini ileri sürerek itiraz etti.</p>

  <p>- Aziz Fransa’ya ve Cumhuriyet’e sonsuz sevgilerimi haykırmaktan beni alıkoyamazsınız!</p>

  <p>- Yurttaşlar! dedi Compain. Yurttaşlar!</p>

  <p>“Yurttaşlar!” diye tekrar tekrar bağırınca bir sessizlik yerleşti ortalığa; adam iki et parçasını andıran kırmızı ellerini kürsüye dayadı, gövdesini ileri kaykılttı, gözlerini kırpıştırarak:</p>

  <p>- Bence öküz başına daha büyük bir yaygınlık sağlamalı! dedi.</p>

  <p>Herkes yanlış anladığını sanarak susuyordu.</p>

  <p>- Evet! Öküz başı!</p>

  <p>Üç yüz kahkaha birden koptu. Tavan titriyordu. Compain, neşeyle altüst olmuş, bu yüzler karşısında irkildi. Öfkeli bir tavırla:</p>

  <p>- Nasıl! Öküz başını bilmiyor musunuz?</p>

  <p>Bunun üzerine salondaki gülmeler kahkahalar en aşırı sınırına, çılgınlık derecesine vardı. Öyle ki kimileri yere, sıraların altına yuvarlandı. Kürsüde daha fazla kalamayan Compain, Regimbart’ın yanına sığındı, onu da beraber sürüklemek istiyordu. Yurttaş:</p>

  <p>- Hayır! Ben sonuna kadar kalacağım! dedi.</p>

  <p>Bu karşılığı duyan Frédéric kararını verdi. Sağda solda kendisini destekleyecek dostlarına bakarken birden Pellerin’in karşıda kürsüye çıktığını gördü. Ressam halkla yukarıdan konuşmaya başladı.</p>

  <p>- Sanatın adayının nerede olduğunu bilmek isterdim. Ben bir tablo yaptım...</p>

  <p>Elmacık kemikleri al al lekeli, zayıf bir adam sert bir sesle:</p>

  <p>- Biz tablo mablo istemiyoruz! dedi.</p>

  <p>Pellerin bağırarak sözünün kesildiğini söyledi.</p>

  <p>Ama, öteki, acıklı bir sesle devam etti:</p>

  <p>- Hükümetin bir kanun çıkararak bundan böyle orospuluğu ve sefaleti ortadan kaldırması gerekmez mi?</p>

  <p>Bu sözüyle dinleyicilerin sempatisini kazanınca büyük şehirlerdeki bozulmaya karşı konuşmaya başladı.</p>

  <p>- Rezillik ve hayınlık! Burjuvaları Maison d’Or’dan çıkarken yakalamalı ve hepsinin suratına tükürmeli! Hiç değilse Hükümet teşvik etmesin sefahati. Ama Belediye’nin oktruva memurları oğullarımıza ve kızlarımıza nasıl edepsizce davranıyorlar...</p>

  <p>Dinleyiciler arasından bir ses:</p>

  <p>- İşte bu pek hoş! dedi.</p>

  <p>- Atın şunu dışarı!</p>

  <p>- Hovardalığın bedeli vergi olarak bizim sırtımızdan çıkıyor. Aktörlere ödenen yüklü paraları düşünün...</p>

  <p>- Bana ha? diye haykırdı, Delmar.</p>

  <p>Kalabalığı yardı, kürsüye fırladı ve her zamanki pozunu aldı; böyle tatsız suçlamalara kulak asmadığını belirttikten sonra, aktörün uygarlaştırıcı görevi üstünde durdu; o ki tiyatro milli eğitimin ocağıydı, öyleyse kendisi de tiyatrodan yana oy verecekti; her şeyin başında, artık yönetimde ayrıcalıklar da ortadan kaldırılmalıydı.</p>

  <p>- Evet, hiçbir ayrıcalığa yer olmamalı!</p>

  <p>Aktörün numarası tutmuş dinleyici kalabalığı kızışmıştı, yıkıcı öneriler yağmaya başladı:</p>

  <p>- Akademiler kalksın! Enstitü kalsın!</p>

  <p>- Misyoner kuramlarına paydos!</p>

  <p>- Bakaloryayı istemiyoruz!</p>

  <p>- Kahrolsun Üniversite dereceleri!</p>

  <p>- Hayır! dedi Sénécal. Muhafaza edelim onları, yalnız, tek adil yargıç olan halkın genel oyuyla düzenlensin.</p>

  <p>En öncelikli iş bu değildi zaten. Her şeyden önce zenginlerin kafasını belli bir düzeye getirmek gerekiyordu! Onların yaldızlı tavanlar altında gırtlaklarına kadar suça batmış olduklarını belirtti; oysa tavan aralarında açlıktan kıvranan yoksullarda her türlü erdemi bulabilirdiniz. Bu sözler o kadar alkışlandı ki Sénécal konuşmasına ara vermek zorunda kaldı. Birkaç dakika gözleri kapalı, başını geriye atmış, salonda yarattığı öfkenin üstünde sallanıyormuş gibi öylece durdu.</p>

  <p>Sonra, yasalardaki gibi buyurucu cümlelerle bağnazca yeniden konuşmaya başladı. Devlet, bankalara ve sigorta şirketlerine el koymalıydı. Veraset yoluyla intikaller kalkacaktı. Emekçiler için bir yardım sandığı kurulacaktı. İlerde daha birçok tedbirin alınması iyi olacaktı. Şimdilik bu saydıkları yeterdi; sözü seçimlere getirdi.</p>

  <p>- Bize temiz yurttaşlar, tamamıyla yeni adamlar lazım! Adaylığını koymak isteyen var mı?</p>

  <p>Frédéric kalktı. Dostları tarafından bir onaylama uğultusu yaratıldı. Fouquier-Tinville’i hatırlatan bir tavır takman Sénécal ise genç adama adını, soyadını, geçmişteki durumlarını, hayatını ve alışkanlıklarını sordu:</p>

  <p>Frédéric ona kısa kısa karşılıklar veriyor, dudaklarını ısırıyordu. Sénécal onun adaylığına engel halini bilen bir kimse olup olmadığını sordu.</p>

  <p>- Yok! Yok!</p>

  <p>Oysa Sénécal böyle bir engeli olduğunu biliyordu. Bütün dinleyiciler önce eğilip, kulak kesildiler. Adaylığını koyan bu yurttaş, demokratik bir gazetenin kuruluşu için söz vermiş olduğu parayı yatırmamıştı. Ayrıca, kendisine haber verildiği halde 22 Şubat’ta Panthéon Meydanı’ndaki randevuya da gelmemişti.</p>

  <p>- Tuileries’de bulunduğuna yemin ederim! diye bağırdı Dussardier.</p>

  <p>- Panthéon’da gördüğünüze yemin edebilir misiniz?</p>

  <p>Dussardier başını önüne eğdi. Frédéric susuyordu; iyice şaşırmış olan dostları kaygıyla ona bakıyorlardı.</p>

  <p>Sénécal:</p>

  <p>- Hiç değilse, bağlandığınız ilkeler konusunda bizi aydınlatacak bir yurttaş tanıyor musunuz? dedi.</p>

  <p>- Ben varım! dedi Dussardier.</p>

  <p>- Ama bu yetmez! Başka biri daha lazım!</p>

  <p>Frédéric, Pellerin’e döndü. Ressam yaptığı bir sürü el-kol hareketiyle şunu anlatmak istiyordu:</p>

  <p>- Biliyorsun azizim, beni reddettiler! Hay Allah! Ne yapacağız şimdi?</p>

  <p>Bunun üzerine Frédéric dirseğiyle Regimbart’ı dürttü.</p>

  <p>- Ha, evet! Doğru! Zamanı geldi. Ben de bir iki söz söyleyeyim!</p>

  <p>Ve Regimbart kerevete doğru ilerledi; sonra ardından gelen İspanyol’u göstererek:</p>

  <p>- Yurttaşlar, izin verirseniz, size Barselonalı bir yurttaşı tanıtayım, dedi.</p>

  <p>Barselonalı yurttaş yerlere kadar eğilip gümüş gözlerini otomat gibi döndürerek herkesi selamladı ve eli yüreğinin üstünde konuşmaya başladı.</p>

  <p>- <i>Ciudadanos! Mucho aprecio el honor que me dipensáis, y si grande es vuestra bondad mayor es vuestro atención.</i></p>

  <p>Frédéric bağırdı:</p>

  <p>- Söz istiyorum!</p>

  <p>- <i>Desde que se proclamó la canstitución de Cádiz, ese pacto fondamental tal de las libertades aspañolas, hasta la última revolución, nuestra patria cuenta numerosos y heroicos mártires.</i></p>

  <p>Frédéric bir kez daha sesini duyurmak istedi:</p>

  <p>- Ama, yurttaşlar!</p>

  <p>İspanyol devam ediyordu:</p>

  <p>- <i>El martes próximo tendrá lugar en la iglesia de la Magdelena un servicio funebre.</i></p>

  <p>- Ama, saçma bir şey bu! Kimsenin bir şey anladığı yok.</p>

  <p>Bu itiraz dinleyicileri çileden çıkarmıştı:</p>

  <p>- Atın şunu dışarı! Dışarı!</p>

  <p>- Kimi? Beni mi? dedi Frédéric.</p>

  <p>Sénécal hâkim bir tavırla:</p>

  <p>- Sizi! dedi.</p>

  <p>Frédéric çıkmak için yerinden kalktı. İspanyol’un konuşması devam ediyordu.</p>

  <p>- <i>Y todos lo españoles desearían ver allireunidas las deputaciones de los clups y de la milicia nacional. Una orición fúnebre en honor de la libertad española y del mundo entero, será pronunciada por un miembro del clero de Paris en la sala Bonne-Nouvelle. Honor al pueblo francés, que llamaría yo el primero pueblo del mundo, si no fuese ciudadano de otra nación!</i></p>

  <p>Seslerinin biri, öfke ile avluya çıkan Frédéric’i göstererek:</p>

  <p>- Beyzadeye bak! diye ciyakladı.</p>

  <p>Kendisine yöneltilen suçlamaların nihayet doğru şeyler olduğunu aklına getirmeksizin, şimdiye kadar gösterdiği bağlılıktan ötürü kendine kızıp duruyordu Frédéric. Bu lanet adaylık düşüncesi de nereden çıkmıştı? Amma dangalak, amma eşek kafalı heriflerdi bunlar! Kendisini bu adamlarla karşılaştırıyor, onların ahmaklıklarını düşünerek yaralanan gururunun acısını yatıştırıyordu.</p>

  <p>Sonra canı Rosanette’i görmek istedi. Bütün bu rezilliklerden, çirkinliklerden sonra onun hoş varlığı dinlendirici olacaktı. Rosanette onun akşam bir kulüpte takdim edileceğini biliyordu. Bununla birlikte Frédéric içeri girince bu konuda en ufak bir soru sormadı.</p>

  <p>Ocağın yanında oturmuş bir elbisenin astarım sökmekteydi. Onun böyle bir işle uğraşması Frédéric’i şaşırtmıştı.</p>

  <p>- Ne o? Ne yapıyorsun böyle?</p>

  <p>- Kendin de görüyorsun işte, dedi Rosanette soğuk bir sesle. Eski elbiselerimi onarıyorum. Senin Cumhuriyet’inin bir sonucu.</p>

  <p>- Niçin benim Cumhuriyet’im oluyormuş?</p>

  <p>- İstersen benim Cumhuriyet’im diyeyim.</p>

  <p>Ve Rosanette iki aydır Fransa’da olup biten şeyler hakkında Frédéric’e çıkıştı; genç adamı devrimi yapmış olmakla, çok kimsenin mahvına sebep olmakla suçladı; zengin adamlar Paris’i terk edip gidiyorlardı; kendi de bu gidişle bir gün hastahane köşelerinde ölüp giderdi.</p>

  <p>- Sen rahatsın bu konuda; gelirin var. Ama böyle giderse senin kaynakların da tehlikeye düşecek ya. O da başka.</p>

  <p>- Mümkündür bu, dedi Frédéric. En bağlı insanlar hep en hor görülen insanlar olmuşlardır. Özveriler içindeysen, birlikte işe giriştiğin kaba herifler seni bu özveriden ötürü aşağılarlar.</p>

  <p>Rosanette gözlerini kısarak onun yüzüne baktı:</p>

  <p>- Ne? Ne dedin? Hangi özveri? Anlaşıldığına göre bayımız bir başarı sağlayamamış. Ama daha iyi olmuş bence, çünkü bu sana cömert yurttaş olarak hareket etmenin ne demek olduğunu öğretir. Hadi, hadi, yalan söyleme. Onlara üç yüz frank verdiğini biliyorum, çünkü senin Cumhuriyet, hiç de ucuz olmayan bir metres. Hadi git o metresinle gönlünü eğlendir bakalım!</p>

  <p>Bu ahmakça sözler karşısında Frédéric önceki düşkırıklığını unutup daha büyük bir düşkırıklığına uğradı.</p>

  <p>Odanın bir köşesine çekilmişti. Rosanette yanına yaklaştı:</p>

  <p>- Bak! Düşün biraz! Bir eve nasıl bir efendi lazımsa bir ülkeye de lazım. Yoksa herkes kendi keyfine göre işleri karıştırır gider. Bir kere Ledru-Rollin’in gırtlağına kadar borç içinde olduğunu bilmeyen yok! Lamartine’e gelince, bir şairin siyasaya ayak uydurabileceğini nasıl düşünebiliyorsun? Başını salladığın ve kendinin başkalarından daha zeki olduğuna inanman boşunadır; gerçek bu, hoşuna gitse de gitmese de. Ama sen çene çalıp duruyorsun boyuna; seninle iki çift laf etmenin olanağı yoktur zaten. Saint-Roch mağazalarının sahibi Fournier-Fontaine’i aklına getir söz gelimi; kaç paraya ihtiyacı varmış biliyor musun? Sekiz yüz bin frank. Şu karşıki ambalajcı Gömer de bir başka cumhuriyetçi! Karısının başında masalar kırıyormuş; o kadar çok <i>absent</i> içmiş ki hastaneye kaldırmışlar. Cumhuriyetçilerin hepsi böyle işte! Çeyrek porsiyon bir Cumhuriyet! Sen istediğin kadar övün dur!</p>

  <p>Frédéric çıkıp gitti. Ayaktakımı ağzıyla konuşmaya başlayınca bu kızın birdenbire ortaya çıkan budalalığı tiksindirmişti onu. Öyle ki yurttaşlık duygularının yeniden yerine geldiğini hissetti.</p>

  <p>Rosanette’in huysuzluğu gittikçe artıyordu. Matmazel Vatnaz’ın büyük coşkusu da sinirine dokunmaktaydı. Bu kadın, üstüne görev bilerek, boyuna söylevler çekiyor, kafasını şişiriyordu; bu konuda Rosanette’ten çok daha bilgili olduğu için de gösterdiği kanıtlarla onu usandırıyordu.</p>

  <p>Bir gün Hussonnet’ye ateş püskürerek geldi; Hussonnet kadınlar kulübünde yakışık almaz şeyler yapmış. Rosanette bunu doğru buldu. Hatta erkek elbiseleri giyip “ne yaptıklarını yüzlerine vurmak vehbini kırbaçlamak için” o kadınların yanına varacağını söyledi. Tam bu sırada Frédéric içeri giriyordu.</p>

  <p>- Sen de benimle gelirsin, değil mi?</p>

  <p>Ve biri ev kadınını öteki filozofun görüş açısını savunan bu iki kadın Frédéric’in önünde saç saça baş başa geldiler.</p>

  <p>Rosanette’e göre kadınlar sadece sevişmek, çocuk yetiştirmek ve ev işleri görmek için yaratılmışlardı.</p>

  <p>Matmazel Vatnaz’a göre ise kadın, Devlet yönetimi içinde yerini almalıydı. Eskiden Galyalı kadınlar yasa koyarlardı; Anglosakson kadınlar da öyle. Huronların karıları kabile meclisine katılırlardı. Uygarlık her iki cinsin ortak eseriydi. Herkesin bu çabaya katılması gerekirdi; bencilliğin yerine kardeşliği, bireyciliğin yerine yardımlaşmayı, parçalı düzenlerin yerine ortaklaşa kültür koyulmalıydı.</p>

  <p>- Aman! Kültür uzmanı kesildin başımıza!</p>

  <p>- Neden olmasın! Hem insanlığın ve geleceğin sorunları söz konusu burada.</p>

  <p>- Sen kendi işlerinle meşgul ol!</p>

  <p>- Bu benim bileceğim iş!</p>

  <p>Darılacaklardı. Frédéric araya girdi. Vatnaz iyice coşmuştu. İşi komünizmi destekleyecek kadar ileri götürdü.</p>

  <p>- Ne saçma! dedi Rosanette. Hiç olacak şey mi bu?</p>

  <p>Öteki, Essénienleri, Moravyalı kardeşleri, Paraguay’daki cizvitleri, Auvergne’de Thiers dolaylarındaki Pingon ailesini örnek gösterdi. Konuşurken fazla el kol hareketi yaptığından, saat zinciri, bileğindeki takılar arasında bulunan altın, küçük bir koyuna takıldı.</p>

  <p>Rosanette’in yüzü birdenbire sarardı.</p>

  <p>Matmazel Vatnaz biblosunu zincirden kurtarmaya çalışıyordu.</p>

  <p>- Hiç üzme kendini, dedi Rosanette. Siyasal fikirlerinin ne olduğunu şimdi anladım.</p>

  <p>Yüzü bir bakire gibi kıpkırmızı kesilen Vatnaz:</p>

  <p>- Ne? dedi.</p>

  <p>- Sen ne dediğimi anlıyorsun pekâlâ.</p>

  <p>Frédéric bir şey anlamamıştı. Aralarında sosyalizmden daha önemli, daha gizli bir şey vardı herhalde.</p>

  <p>Vatnaz yılmazlık belirten bir hareketle doğrularak:</p>

  <p>- Ha, o mu? diye karşılık verdi. İğreti olarak aldım, şekerim. Borca karşı bir borç.</p>

  <p>- Allah Allah! Ben kendi borçlarımı inkâr etmiyorum ki. Bu birkaç bin franklık bir hikâye. Sonra ben hiç değilse borçlanıyorum; kimseleri soyduğum yok!</p>

  <p>Vatnaz gülmeye çalıştı.</p>

  <p>- Bunun için elimi ateşe sokarım.</p>

  <p>- Dikkat kurudur, yakabilirsin!</p>

  <p>İhtiyar kız sağ elini kaldırdı, tam Rosanette’in yüz hizasında tutarak:</p>

  <p>- Ama senin arkadaşlarının arasında elimi yeterince çekici bulanlar var.</p>

  <p>- Sanırım Endülüslülerden, kastanyet sanmışlardır onları.</p>

  <p>- Rezil!</p>

  <p>Mareşal yerlere kadar eğilip selamladı.</p>

  <p>- Hiç böyle gönül çelici olmamıştınız!</p>

  <p>Matmazel Vatnaz karşılık vermedi. Şakaklarında boncuk boncuk ter vardı. Gözlerini halıya dikmişti. Soluyup duruyordu. Sonunda kapıya yürüdü ve:</p>

  <p>- İyi akşamlar! Haberimi alırsınız! diyerek hızla kapıyı çarptı, gitti.</p>

  <p>- Çok daha iyi olur! dedi Rosanette.</p>

  <p>Artık kendini tutamıyordu. Bir titreme içinde yığıldı, hıçkırıklar içinde birtakım küfürler kekeliyordu. Vatnaz’ın gözdağı vermesi mi onu böyle perişan etmişti? Yok canım! Aldırdığı bile yoktu. Yoksa öbür kadın mı borçluydu ona? Hayır, bütün iş o altın koyundaydı, bir armağandı o; gözyaşları arasında Delmar’ın adını kaçırdı ağzından. Demek Rosanette seviyordu öktür bozuntusunu.</p>

  <p>- Öyleyse bana niçin yakınlık gösterdi? diye düşündü Frédéric. Delmar’ın dönüşündeki sebep ne? Beni elde tutmaya bu kadını zorlayan kim? Bütün bunlar ne demeye geliyor?</p>

  <p>Rosanette kesik kesik hıçkırmaya devam ediyordu; divanın kıyısında yan yatıp uzanmıştı, sağ yanağını iki elinin üstüne koymuştu; bu haliyle öyle zarif, kendisinden geçmiş ve kederli bir yaratığı andırıyordu ki, genç adam yanına yaklaşıp usulca alnından öpmekten kendini alamadı.</p>

  <p>Ve Rosanette ona duyduğu sevgiyi belirtti; Prens gitmişti, serbesttiler: Ama şu anda kendisi... Para sıkıntısı içindeydi... “Geçen gün sen de gördün, eski astarlarımı kullanıyordum.” Artık araba maraba da yoktu! İş bu kadarla bitse iyi, döşemeci odadaki ve büyük salondaki mobilyayı geri almaktan dem vuruyormuş? Ne yapacakmış şimdi?</p>

  <p>Frédéric’in içinden “Üzme canını, ben öderim!” demek geçti. Ama bu hanım yalan söylüyor da olabilirdi. Daha önceki deneyinden biliyordu bunu. Bu yüzden sadece avutucu sözler söylemekle yetindi.</p>

  <p>Rosanette’in korkuları boşuna değildi; mobilyaları geri vermesi ve Drouot Sokağı’ndaki şirin daireyi terk etmesi gerekti; Poissonière Bulvarı’nda dördüncü katta yeni bir daire tuttu. Eski tuvalet odasındaki cicibiciler bu üç odaya şık bir görünüm sağlamaya yetti. Çin torları, taraça için bir tente, salon için ucuza düşürülmüş henüz çok yeni bir halı ve pembe ipekten puflar alındı. Frédéric bu alımlara geniş ölçüde katılmıştı; nihayet kendine ait bir eve, kendinin olan bir kadına sahip olmuş yeni bir damat neşesi içinde bulunuyor; bundan çok hoşlandığı için de hemen her gece yatmaya o eve gidiyordu.</p>

  <p>Bir sabah holden çıkarken üçüncü katta merdivende bir milli muhafızın şapkası gözüne ilişti. Nereye gidiyordu acaba?</p>

  <p>Frédéric bekledi. Adam başını biraz önüne eğmiş, merdivenleri çıkıp duruyordu. Gözlerini kaldırdı: Arnoux’ydu bu. Durum açıktı. İkisi de, aynı şaşkınlık içinde, aynı anda kızardılar.</p>

  <p>Önce Arnoux aradı bundan kurtulmanın çaresini.</p>

  <p>- Şimdi daha iyice, değil mi? dedi, sanki Rosanette hastaymış da yoklamaya gelmiş gibi.</p>

  <p>Frédéric bu girişten yararlandı.</p>

  <p>- Evet, öyleymiş! Hizmetçisi bana öyle söyledi, dedi.</p>

  <p>Böylece kendisini içeri almadıklarını söylemek istiyordu.</p>

  <p>Sonra ikisi de kararsızlık içinde, yüz yüze, birbirlerini süzdüler. İkisinden birinin çekip gitmesi gerekiyordu. Bu sefer de meseleyi kestirip alan Arnoux oldu.</p>

  <p>- Neyse! Sonra da gelirim ben. Nereye gidiyorsunuz? Size arkadaşlık edeyim!</p>

  <p>Sokağa çıkınca Arnoux her zamanki tabiiliğiyle konuşmaya başladı. Belli ki kıskanç bir adam değildi ya da öfkelenmeyecek kadar yumuşak bir huyu vardı.</p>

  <p>Zaten şimdilerde iyice yurt sorunlarına dalmıştı. Üniformayı üstünden çıkarmaz olmuştu. 29 Mart’ta <i>Presse</i> Gazetesi’nin bürosunu o savunmuştu. Meclis işgal edildiğinde cesaretiyle kendini göstermiş ve Amiens milli muhafız birliğinde verilen şölende hazır bulunmuştu.</p>

  <p>Kendisiyle birlikte hizmette olan Hussonnet matarasından ve yaprak sigarasından herkesten daha fazla yararlanıyormuş; ama yapı olarak saygısız bir adam olduğundan, pek düzgün yazılmamış yasa maddelerini, Luxembourg konferanslarını, Vezüvlü kadın lejyonerleri, Tyrolèlüleri, Çirkin kızlar eşliğinde, öküz yerine atlarla çekilen tarım arabasına varıncaya kadar her şeyi alaya alıyormuş. Arnoux ise, tersine, iktidarı savunmakta ve partilerin birleşeceği düşünü kurmaktaymış. Bu arada işleri de iyice bozulmaya başlamışmış. Ama pek aldırdığı yokmuş buna. Arnoux, Frédéric’le Mareşal’in ilişkilerine hiç üzülmedi; çünkü bu ilişkiyi keşfetmesi, ona, Prens gideli beri Rosanette’e yeniden bağladığı ödeneği kesme hakkını kazandırdı. Mali güçlüklerden dem vurdu, çok sızlandı, Rosanette de cömert davrandı. Bunun sonucu olarak Arnoux, kendisine gerçek âşık gözüyle bakmaya başladı; bu da onun kendine güvenini artırdı, gençleştirdi onu. Mareşal’in giderlerinin Frédéric tarafından karşılandığından hiç kuşkusu olmadığı için “ona iyi bir oyun oynamayı” düşünüyor, bunu her şeyi gizli tutacak kadar ileri vardırıyor, karşılaştıkları zaman yerini genç adama bırakıyordu.</p>

  <p>Rosanette’i Arnoux’ya paylaşmak Frédéric’in gücüne gidiyordu; rakibinin kibar tavırları da çok ileri götürülmüş bir alay gibi geliyordu ona. Ama bir bozuşma, Madam Arnoux’ya dönme şansını tamamıyla yok etmiş olurdu; sonra, ondan haber almanın tek yolu şu durumun sürüp gitmesiyle mümkündü. Fayans taciri her zamanki gibi ya da belki hınzırca bir düşünceyle, konuşurken hep karısının sözünü ediyor, hatta delikanlıya niçin gelip bir kere kendisini görmediğini söylediği oluyordu.</p>

  <p>Gösterecek bahane kalmayınca, Frédéric, birçok kere Madam Arnoux’yu yoklamaya gittiğini ancak evde bulamadığını söyledi. Arnoux inandı buna, çünkü çok kere karısına dostların kendisini yoklamadığına hayret ettiğini söylüyor, oda kimsenin ziyaretine gelmediği karşılığını veriyordu; öyle ki bu iki yalan çelişeceği yerde, güçlendiriyormuş birbirini.</p>

  <p>Frédéric’in sessizliği ve onu oyuna getirmenin sevinci, Arnoux’nun genç adamı daha çok sevmesi sonucunu doğuruyordu. Onunla içli dışlılığı son sınırına vardırması onu aşağılamasından değil, güvenilir bulmasındandı. Bir gün acele bir iş dolayısıyla yirmi dört saat için taşraya gideceğini yazdı ona. Kendi yerine nöbet tutmasını rica ediyordu. Frédéric reddetmeye cesaret edemedi ve Carrousel Karakolu’na gitti.</p>

  <p>Milli muhafızlar birliğinin çok şeyine katlanması gerekti. Korkunç derecede içki içen, şakacı ve temizlik taraftarı bir adam dışında, bunların hepsi de taşıdıkları fişekliklerden daha saçma göründü gözüne. Konuşmaların merkezi bütün teçhizat kayışını atıp yerine sadece kılıç kemeri kullanmak konusunda toplanıyordu. Kimisi milli atölyelere atıp tutuyordu. “Nereye gidiyoruz?” diyorlardı. Kendisine bir şey söylenen kimse, gözlerini açıyor ve bir uçurumun kenarındaymış gibi “Nereye gidiyoruz?” diyordu. O zaman daha cesur biri bağırıyordu: “Bu böyle sürüp gidemez! Bitmesi gerek bunun!” sabahtan akşama kadar hep aynı sözler aynı şekilde tekrarlanıp durduğu için Frédéric sıkıntıdan patladı.</p>

  <p>Saat on birde Arnoux’nun çıkageldiğini görünce çok şaşırdı. İşi bitince onu serbest bırakmak için hemen buraya koşmuş.</p>

  <p>Aslında işi mişi yoktu Arnoux’nun. Rosanette’le baş başa yirmi dört saat geçirmek için uydurulmuş bir yalandı bu. Ne var ki iyi kalpli Arnoux bu konuda kendine fazla güvenmişti, öyle ki yorgun hali içinde bir vicdan azabı da duymaya başlamıştı. Frédéric’e teşekkür etmeye gelmişti; onu yemeğe davet etti.</p>

  <p>- Çok teşekkür ederim! Karnım aç değil! Gidip hemen yatmak istiyorum!</p>

  <p>- Baş başa yemek yemek için bundan iyi sebep olur mu? Amma da uyuşuksunuz? Bu saatte eve dönülür mü? Çok geç! Tehlikeli olabilir!</p>

  <p>Frédéric bir kez daha boyun eğdi. Arnoux’nun beklenmedik bir anda çıkagelişine silah arkadaşları, özellikle o toptan temizlik taraftarı çok sevindi. Hepsi seviyordu onu ve o, o kadar iyi yürekliydi ki Hussonnet’nin orada olmayışına üzüldü. Ama sadece bir dakika şöyle kestirmeye ihtiyacı varmış, sadece bir dakika.</p>

  <p>Teçhizat kayışlarını çıkarmadan portatif karyolaya uzanarak Frédéric’e:</p>

  <p>- Şöyle yanıma gelin! dedi.</p>

  <p>Herhangi bir alarma karşı yönetmeliğe aykırı olduğu halde tüfeğini de yanına almıştı; birkaç kelime kekeledi: “Yavrum! Küçük meleğim” ve uykuya dalmakta gecikmedi.</p>

  <div>
    <br/>
  </div>

  <p>Konuşanlar sustular; yavaş yavaş bir sessizlik kapladı karakolun içini. Pirelerden rahatsız olan Frédéric çevresine bakınıyordu. Sarı badanalı duvara çakılı uzun bir tahtaya asılan çantalar sıra sıra kamburcuklar meydana getiriyor ve onların altında kurşuni renkte tüfekler yan yana dizili duruyordu; karınları karanlıkta belirsiz bir şekilde çizilen milli muhafızların horultuları duyulmaktaydı. Sobanın üstünü boş bir şişeyle tabaklar örtüyordu. Üstüne iskambil kâğıtları yazılı bulunan masanın çevresinde üç sandalye vardı. Kanepenin ortasında duran bir davulun kayışı sarkmaktaydı. Kapıdan gelen sıcak bir meltem, yanmakta olan gaz lambasını tüttürüyordu. Arnoux iki kolunu yana açmış uyuyordu. Tüfeği, dipçik biraz yana gelecek şekilde konulduğundan, namlusunun ağzı koltuğunun altına geliyordu. Frédéric buna dikkat edince korktu.</p>

  <div>
    <br/>
  </div>

  <p>- Ama, yok! Yanılıyorum! Korkacak bir şey yok! Ama, ya ölürse...</p>

  <p>Ve sonu gelmeyen birtakım hayaller gözünün önünden geçmeye başladı. Kendini Madam Arnoux’yla birlikte geceleyin bir karakolda sandalyede oturuyor gördü; sonra bir yaz akşamı bir nehir kıyısında, evlerinde bir lamba ışığı altında... Hatta kendisi eve ilişkin birtakım hesaplar yapıyor, mutluluğunu görüyor, ona dokunuyordu. Bütün bunların gerçekleşmesi şu tüfeğin tetiğinin çekilmesine bakıyordu. Ayağının başparmağını dokundursa tamamdı! Tüfek ateş alırdı ve sadece bir kaza söz konusu olurdu, başka değil!</p>

  <p>Frédéric yapıtını kuran bir dram yazarı gibi bu fikri geliştirdi. Birdenbire bunun gerçekleşmesine ramak kalmış, çok istediği bu işe kendisi de karışacakmış gibi geldi ve büyük bir korkuya kapıldı; bu sıkıntının arkasında bir çeşit tat da duyuyor, kuşkularının dağılıp gittiğini dehşetle anladığı bu tadın içine gömülüyordu. Kurduğu bu azgın düş içinde bütün dünya silinip gidiyordu. Göğsündeki büyük bunalma dışında kendi kendinin bilincinde bile değildi.</p>

  <p>- Beyaz şarap içer miyiz? dedi, uyanan temizlik taraftarı.</p>

  <p>Arnoux yataktan fırladı, beyaz şarabı içtikten sonra, Frédéric’ten nöbeti almak istedi.</p>

  <p>Sonra onu Chartres Sokağı’ndaki Parly’ye yemeğe götürdü. Gücünü kuvvetini toplamaya ihtiyacı olduğundan iki tabak et, bir romlu omlet, bir ıstakoz, bir salata vb. söyledi. Bütün bunlara 1819 ürünü Sauterne beyaz şarabı ve 1842 ürünü Romanée şarabı eşlik edecekti. Yemeğin sonunda gelecek şampanya ve likörler de ayrı.</p>

  <p>Frédéric hiç itiraz etmedi. Sanki, Arnoux, yüzünde deminki düşüncelerinin izlerini okuyacakmış gibi telaş içindeydi.</p>

  <p>Dirseklerini masaya dayamış, öne doğru eğilmiş olan Arnoux, gözlerini Frédéric’in gözbebeklerinden ayırmadan, düşlerini, düşüncelerini anlatıyordu ona.</p>

  <p>Kuzey demiryolu hattının iki yanındaki dolma toprakları kiralayıp buralara patates ekmek ya da bulvarlarda “çağın ünlülerinin de yer alacağı kalabalık at gezintileri düzenlemek istiyordu. Bütün pencereleri ortalama üçer franktan kiraya verecek ve esaslı bir kazanç elde edecekti. Kısacası, bir dolap çevirerek büyük bir vurgun vurmanın düşünü kuruyordu. Bununla birlikte ilkeleri olan bir adamdı da, aşırılıkları, yolsuzlukları kötülemekte ve Tanrı’ya can borcunu ödemeden önce her akşam vicdan muhasebesi yaptığını söylediği “zavallı babasını” anmaktaydı.</p>

  <p>- Biraz liköre ne dersiniz?</p>

  <p>- Siz bilirsiniz!</p>

  <p>Cumhuriyet konusunda, yakında her şeyin yoluna gireceği kanısındaydı. Sonuçta, kendisini dünyanın en mutlu adamı olarak buluyordu; bir ara durumunu unutarak, Rosanette’in erdemlerini övdü, hatta karısıyla karşılaştırdı onu. Ayrı bir şeydi bu! O kadar güzel kalçaları hayalinde bile canlandıramazdı insan.</p>

  <p>- Sıhhatinize!</p>

  <p>Frédéric kadehini uzatıp tokuşturdu. Hatır için içkiyi biraz fazla kaçırmıştı; üstüne üstlük, güneş de tam gözüne vurmaktaydı; Vivienne Sokağı’nda yan yana yürümeye başladıklarında apoletleri kardeş kardeş birbirine değiyordu.</p>

  <p>Frédéric evine dönünce yattı, saat yediye kadar uyudu. Sonra kalkıp Mareşal’in evine gitti. Biriyle çıkmış. Arnoux ile belki de? Ne yapacağını bilmediğinden, bulvar boyunca yürümeye başladı, ama Saint-Martin kapısından ileri geçemedi, büyük bir kalabalık birikmişti.</p>

  <p>Sefalet büyük bir emekçi kitlesini kendi haline bırakmıştı; her akşam resmî geçit yapmak için buraya geliyorlar ve bir işaret bekliyorlardı. Toplantı yürüyüşlerini yasaklayan yasa hükümlerine rağmen, bu <i>umutsuzluk kulüpleri</i>’nin sayısı korkunç bir şekilde artmaktaydı; birçok burjuva da cesaret gösterisinde bulunmak ya da modaya uymak için her gün buraya geliyordu.</p>

  <p>Frédéric, birden, üç adım kadar ötede Mösyö Dambreuse’le Martinon’u gördü, başını çevirdi, çünkü Mösyö Dambreuse’ün adaylığını koymasına kızgındı. Ama banker, Frédéric’i durdurdu.</p>

  <p>- Bir dakika, aziz mösyö! Size bir iki açıklamada bulunmak istiyorum.</p>

  <p>- Ben istemiyorum.</p>

  <p>- Rica ederim, dinleyin.</p>

  <p>Suçu yokmuş bunda. Kendisinden rica etmişler, hatta bir çeşit baskı altında kalmış. Martinon da hemen onun sözlerini onayladı: Nogentli bir delege grubu evine gelmiş.</p>

  <p>- Ayrıca şeyden sonra kendimi serbest saydım!..</p>

  <p>İtişen kalabalığın bir hareketi Mösyö Dambreuse’ü yana çekilmek zorunda bıraktı. Bir dakika sonra tekrar göründüğünde Martinon’a şöyle diyordu:</p>

  <p>- Büyük bir hizmette bulundunuz bana! Yaptığınıza pişman olmayacaksınız!</p>

  <div>
    <br/>
  </div>

  <p>Üçü de, daha rahat konuşabilmek için bir dükkâna yaslandılar.</p>

  <p>Zaman zaman bağırışılıyordu; “Yaşasın Napoléon! Yaşasın Barbés! Kahrolsun Marie!”<a href="../Text/dipnotlar.xhtml#a30" id="k30"><sup>[30]</sup></a> Sayısız bir insan kalabalığı yüksek sesle konuşuyor ve binaların duvarlarına çarpan bütün bu sesler bir limanda dalgaların sürekli gürültüsünü andırıyordu. Bazen de susuyorlardı; o zaman Marseillaise yükseliyordu. Araba kapılarının altında esrarengiz tavırlı birtakım adamlar ucu demirli bastonlar satıyorlardı. Bazen, birbirinin önünden giden iki kişinin birdenbire göz kırpıp uzaklaştıkları oluyordu. Yaya kaldırımlarını işsiz güçsüz takımı doldurmuştu. Caddede ise büyük bir kalabalık kaynaşmaktaydı. Dar sokaklardan takım halinde çıkan polis memurları meydana varır varmaz birden dağılıyorlardı. Şurada burada görünen küçük kızıl bayraklar alevleri andırıyordu; arabacılar oturdukları yerlerden ellerini kollarını sallıyorlar, sonra yine eski durumlarına dönüyorlardı. Gerçekten görülmeye değer bir kaynaşma, bir görünümdü bu...</p>

  <div>
    <br/>
  </div>

  <p>Martinon:</p>

  <p>- Matmazel Cécile bunları görse ne eğlenirdi! dedi.</p>

  <p>- Siz de biliyorsunuz, karım, yeğenimle birlikte sokağa çıkmamızdan hoşlanmıyor, dedi Mösyö Dambreuse gülümseyerek.</p>

  <p>Görenler şimdi tanımazdı Mösyö Dambreuse’ü. Üç aydır “Yaşasın Cumhuriyet!” diye bağırıyordu, hatta Orléans hanedanının sürülmesi için oy kullanmıştı. Ama ayrıcalıklara bir son verilmeliydi. Cebinde muşta taşıyacak kadar bağnaz ve öfkeli olmuş görünüyordu.</p>

  <p>Martinon’un da bir muştası vardı. Yargı makamlarının ömür boyunca süren görevler olmaktan çıkarılması üzerine o da savcılıktaki işinden ayrılmış bulunuyordu; şimdi onun şiddet taraftarlığı Mösyö Dambreuse’ünkini de geçiyordu.</p>

  <p>Banker özellikle Lamartine’den (Ledru-Rollin’i tuttuğu için), ayrıca Pierre Leroux’dan, Proudhon’dan, Considé-rant’dan, Lamennais’den, bütün alevli kafalardan, bütün Sosyalistlerden nefret ediyordu.</p>

  <p>- Daha ne istiyor bu adamlar? Et üzerinde belediyenin uyguladığı giriş vergisi kaldırıldı, borca karşılık hapis cezası da kaldırıldı işte; şimdi bir ipotek bankası kurma tasarısı üstünde çalışılıyor; geçende de bir milli banka kurulması öngörüldü! Bütçeye işçiler için beş milyon ödenek! Bereket versin, Mösyö Falloux’nun sayesinde bu işin de üstesinden gelinmiş bulunuyor. Hadi eyvallah! Ne halleri varsa kendileri görsün!</p>

  <p>Gerçekten milli atölyelerdeki yüz otuz bin kişiyi nasıl besleyeceğini şaşıran Bayındırlık Bakanlıgı’nca aynı gün bir karar çıkarılmıştı; buna göre, on sekiz yirmi yaş arasındaki bütün yurttaşlar silah altına alınmaya ya da taşraya giderek toprakta çalışmaya çağrılmaktaydı.</p>

  <p>Bu iki şık Paris’teki gençleri öfkelendirmişti; bazı kimselerin Cumhuriyet’i yıkmak istedikleri kanısındaydı hepsi de. Başkentin uzağında yaşamak bir sürgün hayatı gibi geliyordu onlara; o yaban bölgelerde hastalıktan kırılır görüyorlardı kendilerini. İnce ve kibar işlere alışmış bulunan çoğu için de tarımla uğraşmak aşağılayıcı bir çalışmaydı; kısacası, bir tuzak, bir hareket, verilmiş bulunan sözlerin inkârı söz konusuydu. Direnirlerse kuvvet kullanılmasını önlemeye çalışıyorlardı.</p>

  <p>Saat dokuz sularında Bastille ve Châtelet önünde birikmiş kalabalık bulvara doğru çekildi. Saint-Denis kapısından Saint-Martin kapısına kadar dev bir kaynaşmadan ibaret bu insan birikintisi koyu mavi, hemen hemen siyah bir kitle halinde görünüyordu. Arada göze ilişen adamların hepsinin gözleri çakmak çakmak, benizleri uçuk, yüzleri açlıktan zayıflamış, adaletsizliğe karşı gerilmişti. Bu arada bulutlar birikiyordu; fırtına yüklü gök, kalabalığın elektriğiyle ısınmıştı ve bu büyük insan kitlesi büyük bir deniz çalkantısı içinde kendi içinde anaforlar yapıyordu; kalabalığın derinliklerinde sonsuz bir gücün, cevher gücü gibi bir şeyin bulunduğu seziliyordu. Sonra, herkes bir ağızdan bağırmaya başladı: “Işıklar! Işıklar!” Birçok pencerenin ışığı sönmüş bulunuyordu; camlara taş atıldı. Mösyö Dambreuse gitmenin uygun olacağını düşündü. İki delikanlı onu evine götürdü.</p>

  <p>Mösyö Dambreuse büyük felaketler sezinlemekteydi. Halk yeniden Meclis’i işgal edebilirdi; bununla ilgili olarak, 15 Mayıs’ta bir milli muhafızın çabası olmasa kendisinin nasıl az daha gürültüye gidecek duruma düştüğünü anlattı.</p>

  <p>- Bakın, az daha unutuyordum! Sizin dostunuzdu beni kurtaran. Hani şu dostunuz, fayans yapımcısı, Jacques Arnoux!</p>

  <p>Ayaklanan insan kalabalığı içinde boğuluyormuş; bu mert yurttaş onu kucaklayıp bir kenara çekmiş. O günden beri de aralarında bir çeşit dostluk ilişkisi başlamış.</p>

  <p>- Şu birkaç gün içinde birlikte bir yemek yiyelim. Siz, sık sık görüyorsunuz onu, kendisini çok sevdiğimi söyleyin. Esaslı bir adam! İftiraya uğramış bence. Çok zeki, çok şenlikli bir arkadaş! Selamlarımı iletin kendisine. İyi akşamlar!</p>

  <p>Frédéric, Mösyö Dambreuse’den ayrıldıktan sonra Mareşal’in evine döndü. Çok bozuk bir tavırla Arnoux ile kendi arasında bir seçim yapması gerektiğini söyledi ona. Rosanette tatlı bir sesle “böyle hikâyelerden” hiç anlamadığını, Arnoux’ya karşı bir sevgi duymadığını, hiçbir bağlılığı olmadığını belirtti. Frédéric Paris’ten uzaklaşma tutkusu içindeydi. Rosanette buna karşı koymadı, ertesi gün Fontainebleau’ya gitmek üzere yola çıktılar.</p>

  <p>İndikleri otel, avlusunun ortasında şırıldayan fıskiyesiyle öbürlerinden ayrılıyordu. Odaların kapıları manastırlardaki bir koridora açılmaktaydı. Kendilerine verilen oda büyüktü, içi iyi cins mobilyayla donanmıştı, duvarları basma kaplıydı, ayrıca, müşterilerin azlığı nedeniyle, sakindi de. Sokaklardan işsiz güçsüz kasabalılar geçiyordu; gün batınca pencerelerinin altında çocuklar oyun oynuyordu. Paris’in büyük patırtı ve gürültüsünden hemen sonra gelen bu sükunet onları şaşırtmakta ve dinlendirmekteydi.</p>

  <p>Sabahleyin erkenden sarayı görmeye gittiler. Parmaklıklardan içeri girince, binanın bütün yüzünü, sivri çatılı beş kulesini, sağında solunda iki alçak yapı kümesi bulunan at nalı biçimindeki merdivenini gördüler. Kaldırım döşek yolun üstünü bürümüş likenler uzaktan kızıl tuğla rengine karışıyordu ve eski bir zırh gibi pas renginde olan saray şahane bir telaşsızlık, askerce ve hüzünlü bir yücelik izlenimi uyandırmaktaydı.</p>

  <p>Sonunda, elinde bir deste anahtar, bir uşak göründü. Önce kraliçelerin dairelerini, Papa’nın dua salonunu, François I.’in galerisini, İmparator’un tahttan feragat ettiğini üstünde imzaladığı küçük maun masayı ve eski Geyikler galerisini ayıran bölümlerden birinde Christine’in Monaldeschi’yi öldürttüğü yeri gösterdi onlara. Rosanette bu hikâyeyi büyük bir dikkatle dinledi; sonra Frédéric’e dönerek:</p>

  <p>- Kıskançlıktan olacak! dedi. Sen de kendini kolla!</p>

  <p>Sonra meclis salonunu geçtiler. Perdesiz pencerelerden içeriye beyaz bir aydınlık dolmaktaydı; pencere kanatlarının tokmakları, konsolların bakır ayakları tozdan donuk bir renk almıştı; her yerde koltukların üstüne kaba bezden örtüler örtülmüştü; yapıların üstünde Louis XV.’in av sahnelerini canlandıran resimler, Olympe Dağı tanrılarını, Psyché’yi, İskender savaşlarını gösteren dokuma işleri görülüyordu.</p>

  <p>Aynaların önünden geçerken Rosanette bir an durup saçlarını düzeltiyordu.</p>

  <p>Burç avlusunu ve Saint Saturnin Kilisesi’ni geçtikten sonra Şölen salonuna geldiler.</p>

  <p>Sekizerli parçalara bölünmüş, altın ve gümüşle değerli taşlardan daha fazla işlenmiş tavanın görkemli görünümü ve Fransa armalarını çerçeveleyen yarım aylarla ok kılıflarının bulunduğu dev bir şömineden, öbür uçta salon genişliğince yapılmış çalgıcılar tribününe kadar duvarları kaplayan resimlerin bolluğu gözlerini kamaştırdı; kemerli kemerli on pencere ardına kadar açıktı. Güneş resimleri parlatıyor; mavi gök, yayların denizaşırı görünümünde belirsiz bir şekilde devam ediyordu; buğulu doruklarıyla ufku kaplayan ormanın derinliklerinden geyik avcılarının çaldığı fildişi boruların, su ve orman perisi kılığına bürünmüş prensesleri ve soylu kişileri yaprakların altına toplayan mitolojik balelerin yankısı geliyordu; tek idealin dünyayı bir Hesperides rüyasına dönüştürmek olduğu ve kral metreslerinin gökteki yıldızlara karıştığı bir çağın, ilkel bilgi, şiddetli tutkular, görkemli sanat çağının yankısı. Bu olağanüstü metreslerin en güzeli de, sağda avcı Diane, solda, -gücünün öte dünyaya kadar uzadığını göstermek için kuşkusuz-Cehennemsi Diane olarak kendi resmini yaptırmıştı. Bütün bu simgeler onun şanını gösteren tanıklardı; burada belli belirsiz bir ses, sürüp giden bir çeşit ışıma kalmıştı ondan.</p>

  <div>
    <br/>
  </div>

  <p>Frédéric’in içinde geçmişe dönük ve açıklanmaz bir istek uyandı. Bu isteğini yatıştırmak için Rosanette’e şehvetle bakmaya başladı, bu kadının yerinde olmak isteyip istemediğini sordu ona.</p>

  <p>- Hangi kadının?</p>

  <p>- Diane de Poitiers’in!</p>

  <p>Tekrarladı:</p>

  <p>- Diane de Poitiers! Henri II.’nin metresi.</p>

  <div>
    <br/>
  </div>

  <p>Rosanette “Ha!” diye mırıldandı, o kadar.</p>

  <p>Susuşu bir şey bilmediğini, bir şey anlamadığını açıkça gösteriyordu. Öyle ki genç adam, nezaket gereği:</p>

  <p>- Canın sıkılıyor galiba? demek zorunda kaldı.</p>

  <p>- Yok, yok! Tersine!</p>

  <p>Çenesi havada, donuk bakışlarla çevresine göz gezdirdikten sonra Rosanette şöyle dedi:</p>

  <p>- Bütün bunlar insanın anılarını depreştiriyor!</p>

  <p>Bununla birlikte yüzünde bir saygı çabasının ya da fikrinin izleri okunuyordu: Bu ağırbaşlı hali kendisine çok yakıştığından Frédéric bağışladı onu.</p>

  <p>İçinde sazan balıkları yüzen havuz daha çok eğlendirdi Rosanette’i. Bir çeyrek saat kadar suya ekmek parçaları atarak balıkların sıçrayışlarını seyretti.</p>

  <p>Frédéric, ıhlamurların altında, onun yanına oturmuştu. Bu duvarların altında dolaşmış bütün kişileri düşünüyordu: Charles Quint, Valois’lar, Henri IV, Büyük Petro, JeanJacques Rousseau ve “baştaki localarda ağlayan dilberler”, Voltaire, Napoléon, Pie VII., Louis Philippe. Bu bir sürü ölünün çevresini sardığını, dirseklerinin onların dirseklerine dokunduğunu hissediyordu. Aralarında olmaktan çok hoşlandığı bir hayal kalabalığı aynı zamanda serseme çeviriyordu genç adamı.</p>

  <p>Sonunda çiçek bahçesine indiler.</p>

  <p>Geniş ve dörtköşe bir yerdi burası; ilk bakışta sararmış geniş yolları, çimen tarhları, şimşir dizileri, piramit biçimindeki porsuk ağaçları, alçak yeşillikler ve daracık bahçe yolları görülüyordu.</p>

  <p>Kral barınaklarının kendilerine özgü bir düzenleri vardır; içlerinde yaşayan bir avuç insana göre fazla geniş olmalarından, onca çalgı çalandan sonra ortalıkta hüküm süren sessizlikten, ihtiyarlığıyla kral ailelerinin gelip geçici olduğunu ispat eden o hareketsiz lüksten, o her şeyin öncesiz sefaletinden ileri geliyor olmalıydı bu ve yüzyılların bir mumya kokusu gibi yaslı ve uyuşturucu bu tütüşü en basit kafalara bile hissettirirdi kendini. Rosanette bayağı esnemeye başlamıştı. Otele döndüler.</p>

  <p>Yemekten sonra emirlerine üstü açık bir araba verildi. Daire biçimindeki bir meydanı geçerek Fontainebleau’dan çıktılar; sonra, usul usul bodur bir çam ormanının içinden geçen kumlu bir yola çıktılar. Burada ağaçlar büyümeye başlıyordu; arabacı adı belli hiçbir yeri unutmaksızın, zaman zaman: “İşte Siyamlı Kardeşler, şurası Pharamond, Kral Korosu!” diyor, hatta rahatça seyretsinler diye arabayı durduruyordu bazen.</p>

  <p>Franchard Ormanı’na girdiler. Araba bir kızak gibi kayıyordu çimenlerin üstünde; görünmeyen güvercinlerin dem çektikleri duyuluyordu; birden bir kahve garsonu belirdi; içinde yuvarlak masalar bulunan bir bahçenin önünde durdular. Sonra, bir manastır yıkıntısının duvarlarını solda bırakarak iri iri taşlara basarak yürüdüler ve çok geçmeden boğazın bitimine ulaştılar.</p>

  <p>Boğazın bir tarafı taşlı kum ve ardıç ağaçlarıyla örtülü olup, hemen hemen çıplak denecek öbür tarafı ise vadinin çukuruna doğru eğiliyordu; burada funda renkleri arasında bir keçi yolu soluk bir iz meydana getiriyordu; çok uzakta yayvan koni biçiminde bir doruk ve ardında bir telgraf kulesi görünüyordu.</p>

  <p>Yarım saat kadar sonra Aspremont tepelerine tırmanmak için bir kez daha arabadan indiler.</p>

  <p>Yol, köşeli profiller meydana getiren kayalıkların altındaki bodur çamların arasında zikzaklar yaparak uzanıyordu. Ormanın bu bölümü boğucu, biraz yaban ve ıssız bir haldeydi. Boynuzlarının arasında alevden haçlar taşıyan dev geyiklerin yoldaşı olup, mağaralarının önünde diz çökmüş halde babaca gülümsemelerle Fransa krallarını karşılayan keşişler geliyordu insanın aklına. Sıcak havayı bir reçine kokusu doldurmaktaydı; toprak düzeyindeki kökler damarlar gibi birbirine dolanmıştı. Rosanette seke seke yürüyordu bunların üstünde, umudunu yitirmişti, ağlamak geliyordu içinden.</p>

  <p>Ama, ta doruğa çıkıp da ağaçtan oyma işleri ve heykeller satılan, üstü yapraklar ve dallarla örtülü lokantamsı bir yere varınca neşesi yerine geldi. Bir bardak limonata içti, bir çoban-püskülü dalı aldı ve yayladan görünen manzaraya bir kere bile bakmak gereğini duymadan, önünde bir çocuğun meşale tuttuğu Haydutlar Mahzeni’nden içeri daldı.</p>

  <p>Arabaları Bas-Breau’da bekliyordu.</p>

  <p>Mavi gömlekli bir ressam, boya kutusunu dizlerinin üstüne koymuş, bir meşe ağacının dibinde çalışıyordu. Başını kaldırdı, onların geçişine baktı.</p>

  <p>Chailly bayırının ortasında birdenbire boşalan bir bulut onları arabanın körüğünü kaldırmak zorunda bıraktı. Çok kısa bir süre sonra yağmur kesildi; şehre vardıkları zaman sokakların kaldırım taşları güneş altında pırıl pırıl parlıyordu.</p>

  <p>Yeni gelmiş yolculardan korkunç bir savaşın Paris’i kana boyadığını öğrendiler. Rosanette ve âşığı hiç şaşmadı buna. Sonra herkes çekildi, otel eski sessizliğine kavuştu, gaz lambası söndü, avludaki fıskiyenin mırıltısında uyuyakaldılar.</p>

  <p>Ertesi gün Gorgeau-Loup’u, Mare-aux-Fees’yi, Long-Rocher’i, Marlotte’u görmeye gittiler; daha ertesi gün, her şeyi arabacının isteğine bırakıp, nereye geldiklerini, nerede olduklarını sormamaya başladılar, hatta bu arada ünlü bazı yerleri görmeyi ihmal ettiler.</p>

  <p>Bir sofa gibi alçak ve rengi atmış, yol yol bir tenteyle üstü örtülü eski faytonlarında pek rahattılar! İçi çalı-çırpı dolu hendekler tatlı ve sürekli bir hareket içinde gözlerinin önünden gelip geçiyordu. Beyaz ışınlar yüksek eğreltiotu kümelerini ok gibi delip geçiyordu; zaman zaman, artık işlemeyen bir yol dimdik çıkıyordu karşılarına; şurada burada yumuşacık ot kümeleri yükseliyordu. Yol ağızlarında dört kolu dört yana açılmış haçlar başka bir yerde kuru dallar gibi eğilmiş direkler ve ağaç yaprakları arasında kaybolup giden eğri büğrü keçi yolları; bunların doğrultusunda yürüyüp gitmek isteği uyanıyordu insanın içinde. Tam bu sırada at dönüyor, ormanın içine dalıyorlar, çamura batıyorlardı. Daha ileride tekerlek izlerinin kıyılarında bitmiş yosunlar...</p>

  <p>Öbür insanlardan uzak, yapayalnız hissediyorlardı kendilerini. Ama, ansızın, yanlarından tüfeğiyle bir av korucusu, sırtlarındaki çalı demetlerini sürüyerek giden yırtık pırtık giysiler içinde kadın grupları geçiyordu.</p>

  <p>Araba durunca tam bir sessizlik kaplıyordu ortalığı; sadece, arabanın okları arasında hafif ve sürekli bir kuş cıvıltısı çıkaran atın soluması işitiliyordu.</p>

  <p>Bazı yerlerde ormanın kıyısını aydınlatan gün ışığı, iç kısımları gölgede bırakıyor ya da bir çeşit alacakaranlıkta ön kısımlarda hafifleyerek mor buğuların ötesine beyaz bir aydınlık yayıyordu. Gün ortasında geniş yeşilliklere dikey düşen güneş, bunların renklerini çevreye dağıtıyor, dalların uçlarında gümüş damlalar sallandırıyor, çimenlerin üstüne yol yol zümrüt serpiyor, yerdeki ölü yaprakların üstüne altın lekeler saçıyordu; başınızı kaldırdınız mı ağaçların dorukları arasından gökyüzünü görüyordunuz. Ağaçların iyice boy atmış olanlarında piskopos ya da imparator edası vardı ya da dalları uç uca gelince büyük gövdeleriyle zafer takları meydana getiriyorlardı. Kökünden eğri bitip büyümüş kimisi de devrilmek üzere olan sütunları akla getiriyordu.</p>

  <p>Zaman zaman bu dikey ve kalın çizgiler kalabalığı aralanıveriyordu; o zaman kocaman kocaman yeşil dalgalar, birbirinden farklı kabarıklıklar halinde vadilerin yüzeyine kadar uzanıyordu; belirsiz bir soluklukta yitip giden sarışın ovalara hâkim başka tepelerin sağrıları vardı orada.</p>

  <p>Yüksekçe bir yerde ayakta duruyorlar, rüzgârı içlerine çekerek sağlık dolu bir güçle birlikte ruhlarına daha özgür bir hayatın gönencini de doldurmaktan sebepsiz bir sevinç duyuyorlardı.</p>

  <p>Ağaç türlerinin değişikliği değişik bir görünüm meydana getiriyordu. Ak ve parlak kabuklu kayınlar, yapraklarını birbirine karıştırıyordu; dişbudaklar gökyeşil dallarını hafifçe bükmüştü; gürgen sürülerinin içinde bronzdanmış gibi görünen çobanpüskülleri dikeliyordu; sonra bir ağıt tavrı içinde eğilmiş ince bir kayın dizisi geliyordu ve org boruları gibi simetrik bir düzen içinde durmadan sallanan çamlar şarkı söyler gibiydi; sert ve ulu meşeler vardı, büzülen, gerinen, birbiriyle kucaklaşan ve köklerinin üstünde heykel gövdeleri gibi sağlam oturmuş, öfke içinde hareketsiz bir Titan grubu gibi çıplak kollarını uzatıp umutsuzluk sağrılarında azgın tehditlerde bulunan meşeler. Suları çalı yığınlarıyla yer yer bölünmüş su birikintilerinin üstüne daha ağır bir hava, hasta bir gevşeklik çökmüş gibiydi. Kıyılarından kurtların su içmeye geldiği yosunlar büyücülerin ayağıyla karılmış gibi kükürt rengindeydi; kurbağaların bitmez tükenmez vıraklamaları havada dönüp duran kuzgunların çığlıklarına karşılık veriyordu. Daha sonra araba orada burada tek tük ağaçlar görülen açık bir alandan geçiyordu. Bir demir sesi, sert ve sürekli darbeler ortalığı çınlatıyordu. Bir tepenin yamacında bir taş ocağında kayaların parçalanmasıyla meydana gelen bir gürültüydü bu. Bu kayalar gitgide fazlalaşır ve sonunda bütün manzarayı doldurur; evler gibi küp biçiminde, döşeme taşları gibi düzdürler, kaybolmuş bir kentin çirkin ve tanınmaz yıkıntıları gibi yayılmış, üst üste gelmiş, birbirine karışmışlardır. Ama bu karışık hallerindeki kudurganlık daha çok bilinmedik volkanları, tufanları, afetleri akla getirir. Frédéric bunların dünya kurulalı beri orada olduklarını, dünyanın sonuna kadar da yine orda olacaklarını söylüyordu; Rosanette “bunun insanı çıldırtan bir şey olduğunu” söylemek için başını çeviriyor ve funda toplamaya gidiyordu. Bu bitkinin yan yana yığılmış küçük mor çiçekleri irili ufaklı plakalar meydana getiriyor ve altlarına çöken toprak, mika pullu kumların kenarına kara saçaklar konduruyordu.</p>

  <p>Bir gün, tamamıyla kumluk bir tepenin yarısına kadar çıktılar. Bu tepenin insan ayağı değmemiş yüzeyi simetrik dalgalanmalarla yol yol olmuştu; şurada burada, kurumuş bir okyanusun yatağındaki yükseltiler, direkler gibi, belirsiz birtakım hayvanları, başını uzatmış kaplumbağaları, tırmanan fok balıklarını, su aygırlarını, ayıları hatırlatan kayalar yükselmekteydi. Kimsecikler yok! Ve çıt yok! Güneş vurmuş kumlar gözlerini alıyordu; bu ışık titreşimi içinde hayvanlar birden kımıldar gibi göründü; bu baş dönmesinden korkmuş, hatta bir yerde dehşete düşmüş bir şekilde çarçabuk geri döndüler.</p>

  <p>Ormanın heybeti dört yandan yine sarmıştı onları; saatlerce sessiz kaldılar; kendilerini yayların sallantısına bırakıyorlar ve rahat bir esriklik içinde uyuşmuş gibi kalıyorlardı. Frédéric kolunu onun beline doluyor, kuş cıvıltılarının yanısıra onu dinliyor ve aynı bakışla hem onun şapkasındaki kara üzümleri hem de ardıçların meyvelerini, hem yüzündeki tülün kıvrımlarını hem de bulutların katlarını görüyordu ve onun üzerine eğildiği zaman teninin tazeliği ormanın büyük kokusuna karışıyordu. Her şeyden bir eğlenme payı çıkarıyorlardı: Çalılara takılmış bürümcükleri, taşlar arasındaki su birikintilerini, daldaki bir sincabı, arkalarından gelen iki kelebeğin uçuşunu, çok ilginç şeyler gibi, birbirlerine gösteriyorlardı ya da yirmi adım kadar ötede, ağaçların altında dişi bir geyik, yanında yavrusu, soylu ve tatlı bir edayla yürüyor oluyordu; Rosanette koşup gitmek, onu öpmek isterdi hep.</p>

  <p>Bir keresinde, ansızın karşılarına çıkan bir adam, kutu içinde üç engerek yılanını kendisine gösterince pek korktu. Hemen Frédéric’in kucağına atıldı; Frédéric onun böyle zayıf, kendininse onu savunacak kadar güçlü olduğuna sevindi.</p>

  <p>O akşam, yemeklerini Seine kıyısında bir handa yediler. Masa pencerenin yanındaydı. Rosanette karşısında oturuyordu; delikanlı onun ince ve beyaz burnunu, kalkık dudaklarını, parlak gözlerini, kabarık duran kestane saçlarını, güzel oval yüzünü seyrediyordu. İpekli elbisesi biraz düşük olan omuzlarına oturmuştu ve bu elbisenin yenlerinden çıkan elleri şarap dolduruyor, masa örtüsünün üstünden uzanıyordu. Dağılmış bir piliç, lüle taşından bir güveç içinde yılan balığı yahnisi, fazla buruk bir şarap, taş gibi bir ekmek, diş diş olmuş bıçaklar getirildi önlerine. Bütün bunlar hayallerine ekleniyor, hoşlarına gidiyordu. Kendilerini İtalya’da bir balayı yolculuğunda sanıyorlardı.</p>

  <p>Yola çıkmadan önce nehir kıyısı boyunca bir gezinti yaptılar.</p>

  <p>Bir kubbe gibi değirmi olan açık mavi gökyüzü, ufukta ormanların dantelasına yaslanıyordu. Karşıda, düzlüğün bitiminde, bir köyde çan kulesi görünüyordu; daha ötede, solda, bir evin çatısı, kıvrımlarının uzunluğuyla hareketsiz gibi duran nehrin üstünde bir kırmızı leke meydana getiriyordu. Bununla birlikte kamışlar sarkıyor ve sular ağları tutmak için çakılmış çubukları usul usul sallıyordu. Balık tutmaya yarayan bir sepet, birkaç şalupa vardı orada. Hanın yanında hasır şapkalı bir kız kuyudan su çekiyordu. Kovaların her çıkışında Frédéric tarifsiz bir sevinçle zincirin şıngırtısını işitiyordu.</p>

  <p>Hayatına ve bu kadının kişiliğine sımsıkı bağladığı mutluluğunu o kadar doğal bir şey olarak görüyordu ki ömrünün sonuna kadar da mutlu olacağından en ufak bir kuşku duymuyordu. İçinden gelen dayanılmaz bir gereksinme genç adamı ona sevda sözleri söylemeye itiyordu. Rosanette de bunlara tatlı sözlerle, omzuna vurarak ve yarattığı sürprizlerle delikanlıyı mest eden hoş eylemlerle karşılık veriyordu. Kısacası, onda, çevresini saran ve içlerindeki gizli olanakları ele vermeyen şeylerin yansımasından başka bir şey olmayan bir güzellik keşfetmişti.</p>

  <p>Kır ortasında dinlendikleri zaman, Frédéric başını, bir şemsiyenin gölgesinde onun dizine koyuyordu ya da otlara yüzükoyun uzanıp, gözbebeklerinde yalnız birbirinin hayalini yansıtmacasına, kana kana bakışıyorlar, sonra gözler yarı kapalı, hiç konuşmadan öylece kalıyorlardı.</p>

  <p>Kimi zaman da ötelerden gelen bir davul sesi işitiliyordu. Genellikle, Paris’i savunmak için köylüleri silah altına çağıran bir davulun sesi oluyordu bu.</p>

  <p>Bütün bu kaynaşmaları aşklarının ve sonsuz doğanın yanında pek zavallı bulan Frédéric, acıma dolu bir küçümsemeyle:</p>

  <p>- Haa! Tabii! Ayaklanma var ya! diyordu.</p>

  <p>Ve akıllarına gelen şeylerden, çok iyi bildikleri konulardan, kendilerini ilgilendirmeyen kimselerden, şundan bundan konuşuyorlardı. Rosanette, oda hizmetçisini, berberini anlatıyordu. Bir gün boş bulunarak yaşını söyledi: Yirmi dokuzundaymış; yaşlanıyormuş.</p>

  <p>Kimi zaman da, laf arasında kendisi hakkında bilgiler veriyordu ona. Bir mağazada “satıcı kız” olarak çalışmış, İngiltere’ye bir yolculuk yapmış, aktris olmak için ders almış; bütün bunları bir bölüm halinde birbiriyle bağıntılı olarak değil, parça parça, konuşmasının şurasına burasına serperek anlatıyordu. Çayırın kenarında bir çınarın altında oturdukları bir gün hayatı üstüne daha ayrıntılı şeyler söyledi. Aşağıda, yolun kenarında çıplak ayakları toz içinde küçük bir kız, inek otlatıyordu. Kız onları görür görmez, sadaka istemek için yanlarına geldi. Bir eliyle yırtık eteğini tutarken, öbür eliyle Louis XIV usulü bir peruka gibi, şahane gözlerle aydınlanmış epesmer yüzünü çevreleyen kara saçlarını kaşımaktaydı.</p>

  <p>- Bir gün çok güzel bir kız olacak! dedi Frédéric.</p>

  <p>- Annesi yoksa çok şansı var demektir! dedi Rosanette.</p>

  <p>- Ne dedin? Nasıl?</p>

  <p>- Evet, ya! Annem olmasaydı şimdi ben...</p>

  <p>İçini çekti ve çocukluğundan konuşmaya başladı. Anne-babası, Kızılhaç’ın ipek işlerinde çalışıyorlarmış. Kendisi babasına çırak gibi yardım edermiş. Zavallı adamcağız vargücüyle çalışırmış, ama ne çare, karısı ona hakaretler eder, her şeyi satıp savar, eldeki avuçtakini içkiye verirmiş. Pencerenin önüne yerleştirilmiş ipek tezgâhlarıyla, sobanın üstünde duran aş tenceresiyle, maun gibi boyanmış yatağıyla, karşısında dolabı ve on beşine kadar üstünde yatıp uyuduğu kerevetiyle o odayı şimdi gözünün önüne getiriyordu. Günün birinde bir bay gelmiş: Siyahlar giymiş, şişman, yüzü şimşir renginde, sofu halli bir bay. Annesiyle bu bay baş başa verip bir şeyler konuşmuşlar. Öyle ki üç gün sonra durdu, sonra, arsızlık ve keder dolu bir bakışla:</p>

  <p>- Olan olmuştu! dedi.</p>

  <p>Sonra, Frédéric’in yaptığı harekete karşılık vererek:</p>

  <p>- Adam evli olduğundan, kendi evinde böyle bir işe girişmekten korkmuş olmalı. Bir lokantacının odasına götürdü beni; çok mutlu olacağımı, güzel bir de hediye vereceğini söyledi.</p>

  <p>Daha kapıdan girer girmez gözüme çarpan ilk şey iki kişilik hazırlanmış bir sofranın üstündeki kırmızı kollu şamdan olmuştu. Sofradaki şeyler tavandaki bir aynada yansıyordu. Duvarların mavi ipek kumaşla kaplanmış olması bütün daireye bir yatak odası izlenimi kazandırıyordu. Büyük bir şaşkınlık içindeydim. Dünyada henüz hiçbir şey görmemiş zavallı bir yaratığa bunların nasıl etki edeceğini düşün bir! Gördüğüm şeyler gözlerimi kamaştırdığı halde korkuyordum. Çıkıp gitmek istiyordum. Bununla birlikte kaldım.</p>

  <p>Tek oturulacak yer masanın önündeki divandı. Oturunca, yumuşacık, içine gömüldüm. Halının içindeki kalorifer borusundan üstüme sıcak bir hava geliyordu. Bir şeye dokunmadan durdum öylece. Arkamda ayakta bekleyen garson yemem için uyarıyordu beni. Bana büyük bir bardağa şarap koydu; başım dönmeye başlamıştı, pencereyi açmak istedim şöyle dedi: “Hayır Matmazel, yasak!” Ve yanımdan gitti. Masanın üstünde bilmediğim bir sürü şey vardı. Hiçbiri güzel görünmedi gözüme. Sonunda bir reçel tabağının başına çöktüm. Bekliyordum. Önleyen neydi acaba adamın gelmesini? Vakit iyice geç olmuştu, geceyarısıydı belki de; yorgunluktan duracak halim kalmamıştı; daha iyi uzanabilmek için yastıklardan birini itince bir çeşit albüme, bir deftere değdi elim. Açık saçık resimler vardı içinde... Adam içeri girdiğinde bu defterin üstünde uyuyakalmışım.</p>

  <div>
    <br/>
  </div>

  <p>Rosanette başını önüne eğdi, düşüncelere daldı.</p>

  <p>Çevrelerinde yapraklar hışırdıyordu; karmakarışık bir ot kümesi içinde büyük bir yüksükotu sallanmaktaydı; ışık bir dalga gibi akıyordu çimenlerin üstünden ve sessizlik şimdi görmedikleri o ineğin otlarken çıkardığı hışırtıyla sık sık kesiliyordu.</p>

  <div>
    <br/>
  </div>

  <p>Rosanette gözlerini üç adım kadar ötedeki bir noktaya dikmişti, dalgındı, burun delikleri açılıp kapanıyordu. Frédéric onun elini tuttu.</p>

  <p>- Ne acılar çekmişsin! Zavallı yavrum! dedi.</p>

  <p>- Evet, sandığından da fazla! diye karşılık verdi Rosanette. Her şeyi bitirmeye karar verdiğim zamana kadar... Suya attım kendimi, kurtardılar.</p>

  <p>- Nasıl?</p>

  <p>- Aman! Bırakalım bunları! Seni seviyorum, mutluyum! Hadi öp beni!</p>

  <p>Bunu söylerken elbisesinin eteğine batmış devedikeni saplarını ayıklıyordu bir bir.</p>

  <p>Frédéric’in aklı, asıl onun söylemediği şeye takılmıştı. Sefaletten kurtuluş ne gibi aşamalardan geçerek olmuştu? Eğitimi’ni hangi âşığına borçluydu? İlk defa evlerine geldiği güne kadar olan hayatı nasıl geçmişti? Ağzından çıkan son söz soru sormayı yasaklamış bulunuyordu. Sadece Arnoux’yla nasıl tanıştığını sordu.</p>

  <p>- Vatnaz’ın aracılığıyla.</p>

  <p>- Bir gün Palais-Royal’de onların yanında bir kadın görmüştüm. Sen olmayasın?</p>

  <p>O günün tarihini söyledi, Rosanette belleğini yokladı.</p>

  <p>- Doğru, evet! O günlerde böyle şen şakrak değildim.</p>

  <p>Ama Arnoux çok kibar davranmıştı kendisine. Frédéric de emindi bundan; bununla birlikte dostları tuhaf bir adamdı, bir sürü kusuru vardı; Frédéric bunları bir bir saydı. Rosanette de kabul ediyordu.</p>

  <p>- Aman ne önemi var! İnsan sevmeden edemiyor bu deveyi.</p>

  <p>- Hâlâ mı?</p>

  <p>Rosanette, yarı gülen, yarı öfkeli, kızarmaya başladı.</p>

  <p>- Yok canım! dedi. Eski bir hikâye bu. Senden bir şey saklayacak değilim. Sonra bu gerçek olsaydı da başka türlü bir şey olurdu. Hem, ben senin de kurbanına karşı iyi davrandığını sanmıyorum ya, neyse.</p>

  <p>- Kurbanım mı?</p>

  <p>Rosanette Frédéric’in çenesini tuttu.</p>

  <p>- Kurbanın tabii!</p>

  <p>Sonra bir bebeğe hitap eder gibi dilini peltekleştirerek:</p>

  <p>- Her zaman uslu durmadık. Karısıyla uyuduk da büyüdük, değil mi?</p>

  <p>- Ben mi? Âlâ!</p>

  <p>Rosanette gülümsedi. Genç adam, ilgisizliğin kanıtı saydığı bu gülümsemeden incindi. Ama kadın, tatlı bir sesle ve yalanının bağışlanması için yalvaran bir bakışla:</p>

  <p>- Sahi mi? dedi.</p>

  <p>- Elbette!</p>

  <p>Frédéric başka bir kadına sırılsıklam âşık olduğu için, Madam Arnoux’yu hiçbir zaman düşünmediğine şerefi üzerine yemin etti.</p>

  <p>- Peki kimmiş bu kadın?</p>

  <p>- Kim olacak? Sizsiniz! Benim bir tanem!</p>

  <p>- Aaa! Şimdi de alay etme benimle! Canımı sıkıyorsun!</p>

  <p>Frédéric bir aşk hikâyesi uydurmanın yerinde olacağını düşündü. Bağıntılı birtakım ayrıntılar buldu. Ancak, bu kadın da kendisini mutsuz etmişti.</p>

  <p>- Ne yapalım şansın yokmuş! dedi Rosanette.</p>

  <p>- Bilmem, öyledir belki de! diye karşılık verdi Frédéric.</p>

  <p>Genç adam böylece talihin birçok defalar yüzüne güldüğünü hissettirerek kendisi hakkında onda daha iyi izlenimler uyandırmak istiyordu; tıpkı Rosanette’in bütün âşıklarını açıklayarak delikanlının kendisine daha yüksek değer biçmesini sağlamak istemesi gibi; çünkü en gizli sırlar söylenirken de yapma bir utanç, bir incelik ya da acıma gösterisiyle her zaman bazı kısıtlamalar yapılır. Karşımızdakinde ya da kendimizde söze devam etmeyi engelleyen birtakım felaketler ya da aşağılıklar buluruz; zaten, söylesek bile anlaşılmayacağı kanısında oluruz; güçtür o olan şeyi bütünüyle açıklamak; bu yüzden eksiksiz dostluklara pek seyrek rastlanır.</p>

  <p>Zavallı Rosanette daha iyi birini tanımamıştı. Çoğu zaman Frédéric’e bakarken gözleri doluyor, sonra bakışlarını kaldırıyor ya da büyük bir şafak, sınırsız mutluluklarla dolu bir şeyler görmüş gibi gökyüzüne dalıp gidiyordu. Sonunda, bir gün, “aşkımıza uğur getirsin diye” kilisede dua okutmak istediğini itiraf etti.</p>

  <p>Frédéric’e karşı bu kadar uzun direnmesinin sebebi neydi acaba? Kendisi de bilmiyordu bunu. Genç adam birçok kez bu soruyu tekrarladı; Rosanette onu kollarına alıp sıkarak:</p>

  <p>- Seni daha fazla sevmekten korktuğum için, şekerim! diye karşılık veriyordu.</p>

  <p>Pazar sabahı Frédéric gazetede yaralılar listesinde Dussardier’nin adını okudu. Bir çığlık attı, gazeteyi Rosanette’e gösterdi, hemen Paris’e gitmek istediğini söyledi.</p>

  <p>- Niçin?</p>

  <p>- Onu görmek, bakımını sağlamak için!</p>

  <p>- Beni burada yalnız bırakmazsın sanırım?</p>

  <p>- Sen de benimle gel!</p>

  <p>- Aman! Gidip o patırtıya karışmak için mi? Eksik olsun!</p>

  <p>- Ama gitmesem olmayacak...</p>

  <p>- Ne demezsin! Sanki hastahanelerde hastabakıcılar yokmuş gibi! Hem ne alıp vereceğin var bu adamla? Her koyun kendi bacağından asılır!</p>

  <p>Frédéric onun bu bencilliğine kızdı; şimdi Paris’te öbürlerinin yanında olmadığı için kendisini ayıpladı. Yurdun felaketleri karşısında takındığı bu kayıtsızlıkta bayağı ve burjuvaca bir şeyler yok muydu?</p>

  <p>Aşkı birdenbire bir suç gibi omuzlarına çökmüştü. Bir saat kadar karşılıklı somurtarak oturdular.</p>

  <p>Sonra Rosanette beklemesini, kendisini tehlikeye atmamasını söyledi.</p>

  <p>- Belli olmaz, bakarsın öldürürler seni!</p>

  <p>- Ben de görevimi yerine getirmiş olurum!</p>

  <p>Rosanette sıçradı. Birinci ödevi kendisini sevmek olmalıydı. Anlaşılan hiç sevgisi kalmamıştı ona karşı. Akıl alacak şey miydi, laf mıydı bu, Allah aşkına!</p>

  <p>Frédéric hesabı istemek için çıngırağı çekti. Ne var ki kolay değildi Paris’e dönmek. Leloir arabası yeni gitmişti; Lecomte arabaları bugün kalkmıyordu; Bourbonnais posta arabası ise gece geç vakit geçiyordu, ama boş yer var mıydı bakalım? Bir şey söylenemezdi bu konuda. Bütün bunları öğrenmek için bir sürü vakit kaybettikten sonra aklına posta arabasını kiralamak geldi. Ama postabaşı at vermiyordu; çünkü Frédéric’in pasaportu yoktu. Sonunda üstü açık bir gezinti arabası tuttu (burada onları gezdiren arabaydı bu) ve sabahın beşinde Melun’daki ticaret konağının önüne vardılar.</p>

  <p>Pazar alanı çatılmış tüfeklerle kaplanmıştı. Vali, milli muhafızların Paris’e girmelerini yasaklamış. Kendi ilinde olmayanlar yollarına devam etmek istiyorlardı. Bir bağrışmadır gidiyordu. Han gürültü patırtı içindeydi.</p>

  <p>Korkuya kapılan Rosanette artık daha ileriye gidemeyeceğini söyledi. Frédéric’e bir kez daha kalmasını rica etti. Hancı ile karısı da onu destekledi. Yemek yiyen iyi bir adam söze karıştı, kısa bir süre sonra savaşın sona ereceğini söyledi; iyi ya işte, görevini yerine getirmeliydi. O zaman Rosanette’in hıçkırıkları arttı. Frédéric kızmıştı. Para kesesini ona verdi, sarılıp telaşla öptü ve gözden kayboldu.</p>

  <p>Corbeil’e gelince, garda, asillerin rayları kısım kısım sökmüş olduklarını öğrendi; arabacı da daha öteye götürmek istemedi; atlarının yorgunluktan bir adım atamayacak hale geldiğini” söylüyordu.</p>

  <p>Neyse, yine o arabacının yardımıyla Frédéric berbat bir kira arabası sağladı; bu araba, bahşiş dışında, altmış franga kendisini İtalyan oktruva duvarına kadar götürecekti. Ama sürücü sınıra yüz adım kala müşterisini indirip geri döndü. Frédéric yolda yürürken birdenbire bir nöbetçi, süngüsüyle karşısına dikildi. Dört adam gelip onu yakaladı. Bir yandan da bağırıyorlardı:</p>

  <p>- Bu da onlardan biri! Dikkat edin! Üstünü arayın! Haydut herif! Alçak!</p>

  <p>Frédéric o kadar büyük bir şaşkınlık içindeydi ki Gobelins ve Hopital Bulvarlarıyla Godefroy ve Mouffetard Sokaklarının birleştiği değirmi meydandaki oktruva karakoluna sürüklenip götürülmesine ses çıkarmadı.</p>

  <p>Dört yolun ağzında kaldırım taşlarından dört büyük barikat yapılmıştı; orada burada meşaleler cızırdıyordu; her taraf toz içinde olduğu halde Frédéric birçok piyade eriyle milli muhafızın yüzünü seçebildi; hepsi de, yüzleri kapkara, perişan ve kudurmuş bir haldeydi. Meydanı yeni ele geçirmişler ve bir sürü adamı kurşuna dizmişlerdi; öfkeleri hâlâ devam ediyordu; Frédéric, Bellefond Sokağı’nda oturan yaralı bir arkadaşına yardım etmek için Fontainebleau’den geldiğini söyledi; önce kimseyi inandıramadı; ellerine baktılar, hatta barut kokusu var mı diye kulaklarını kokladılar.</p>

  <p>Bununla birlikte aynı şeyleri tekrarlaya tekrarlaya sonunda yüzbaşıyı inandırdı; yüzbaşı iki süngülüye onu Bitkiler Bahçesi karakoluna götürmelerini emretti.</p>

  <p>Hopital Bulvarı’ndan indiler. Isırıcı bir rüzgâr esiyordu. Frédéric’i canlandırdı bu.</p>

  <p>Sonra Marché-aux-Chevaux Sokağı’na saptılar. Bitkiler Bahçesi sağda büyük siyah bir kitle meydana getirmekteydi. Solda ise Pitié Hastanesi’nin ön yüzündeki bütün pencereler aydınlıktı, bir yangın gibi alev alev yanıyordu, hızlı hızlı birtakım karaltılar geçiyordu camlardan.</p>

  <p>Frédéric’in iki muhafızı gitti. Başka biri Politeknik Okulu’na kadar götürdü onu.</p>

  <p>Saint-Victor Sokağı kapkaranlıktı; ne bir gaz feneri ne de evlerin pencerelerinde bir ışık. On dakikada bir:</p>

  <p>- Nöbetçiler! Dikkat! diye bağırıldığı işitiliyordu.</p>

  <p>Ve sessizliğin ortasına fırlatılan bu çığlık, bir uçuruma atılan taşın yankıları gibi genişleyerek dağılıyordu.</p>

  <p>Kimi zaman rap rap ayak seslerinin yaklaştığı oluyordu en az yüz kişilik bir devriye; bu belirsiz kalabalıktan birtakım fısıltılar, tüfek, kasatura şakırtıları geliyordu; sonra sesler düzenli bir sağ sol devinimi içinde uzaklaşıyor, karanlığın içinde yitiveriyordu.</p>

  <p>Dörtyol ağızlarının ortasında bir süvari eri hareketsiz durmaktaydı. Zaman zaman bir posta eri dört nala geçip gidiyor, sonra sessizlik yeniden kuruluyordu. Uzaktan, kaldırımda yürüyen bir topun sağır ve heybetli gürültüsü işitiliyordu. Ve her zamankinden farklı olan bu gürültüler yüreğin üstüne bir ağırlık veriyordu. Hatta derin ve mutlak bir sessizliği (kara bir sessizliği) genişletiyor gibiydi bu sesler. Beyaz gömekli adamlar erlerin yanlarına sokuluyor, bir iki şey söylüyor, sonra da hayaletler gibi ortadan sır oluyorlardı.</p>

  <p>Politeknik Okulu’nun karakolu tıklımtıklım doluydu. Eşiğe kadınlar birikmişti, oğullarını, kocalarını görmek istiyorlardı. Bunları, savmak için, ceset deposu haline getirilmiş Panthéon’a gönderiyorlardı. Kimsenin Frédéric! dinlediği yoktu. Ama o direndi, dostu Dussardier’nin kendisini beklediğine, ölüm halinde olduğuna yeminler etti. Sonunda yanına bir onbaşı katıp, Saint-Jacques Sokağı’nın üstüne, XVII. Belediye bölgesine yolladılar.</p>

  <p>Panthéon Meydanı saman üstüne uzanmış askerlerle doluydu. Güneş yükseliyordu. Ordugâh meşaleleri söndürülmüştü.</p>

  <p>Ayaklanma korkunç izler bırakmıştı bu semtte. Sokaklar baştanbaşa irili ufaklı tümseklerle doluydu. Yıkılmış barikatların üstünde omnibüsler, gaz boruları, araba tekerleri duruyordu; yer yer görülen siyah birikintiler cesetlerden akmış kan olacaktı. Evlerin yüzleri mermi yaralarıyla delik deşikti, dökülen alçıların altında yapıların iskeletleri görünüyordu. Merdivenler göçtüğü için kapılar boşluğa açılmıştı. Sarkan duvar kâğıtlarıyla odaların içleri görünüyordu. Hasara uğramamış narin ve kırılabilir eşyaya da rastlanmaktaydı zaman zaman. Frédéric bir duvar saati, bir papağan tüneği ve gravürler gördü.</p>

  <p>Belediye’ye girdiği zaman milli muhafızlar, Bréa ile Négrier’in, Charbonnel temsilcisi ile Paris Başpiskoposumun ölümleri üstüne durmadan çene çalmaktaydılar. Dük d’Aumale’in Boulogne’a gittiği, Barbès’in Vincennes’e kaçtığı, Bourges’den topçu birliklerinin geldiği, taşradan yapılan yardımların arttığı söyleniyordu. Asillerin sözcüleri görüşmek için Meclis Başkanı’nın yanındalarmış.</p>

  <p>Herkesi bir sevinçtir almıştı; Frédéric cebinde kalan on iki frankla on iki şişe şarap getirtti; böylece daha çabuk kurtulacağını ummuştu.</p>

  <p>Birden silah sesleri duyulur gibi oldu. İçki içmeye ara verildi. Herkes yabancıya kuşkulu gözlerle bakmaya başladı; bu adam Henri V olabilirdi pekâlâ.</p>

  <p>Bir sorumluluk altında kalmamak için, onu XI. Bölge Belediye binasına götürdüler; sabah saat dokuza kadar oradan çıkmasına izin verilmedi.</p>

  <p>Frédéric, Voltaire rıhtımına kadar koşa koşa gitti. Açık bir pencerede, gömlekli bir ihtiyar, gözlerini gökyüzüne kaldırmış ağlıyordu. Seine, sakin akıyordu. Gökyüzü masmaviydi; Tuileries’nin ağaçlarında kuşlar şakımaktaydı.</p>

  <p>Frédéric Carrousel’den geçerken bir sedye göründü. Askerler hemen selam durdular, subay da elini kasketine kaldırarak:</p>

  <p>- Selam bahtsız kahramanlara! dedi.</p>

  <p>Bu sözleri söylemek o günlerde âdet halini almıştı; söyleyen kimse de kederli bir görkem içinde olurdu hep. Sedyenin önünde arkasında öfkeli bir halk grubu vardı.</p>

  <p>- Öcünüzü alacağız! Öcünüzü alacağız! diye bağırıyorlardı.</p>

  <p>Bulvarlarda arabalar gidip geliyor ve kadınlar, evlerin önlerinde oturmuşlar, yaralılar için sargı hazırlıyorlardı. Bununla birlikte ayaklanma bastırılmış bulunuyordu ya da bastırılması için bir şey bildirisi bunu ilan etmekteydi. Vivienne Sokağı’nın üstünde gezici bir birlik göründü. Bunun üzerine burjuvalar coşku gösterilerine başladılar; şapkalarını çıkarıyorlar, alkışlıyorlar, dans ediyorlar, askerleri kucaklamak istiyorlar, onlara içki sunuyorlardı. Hanımlar balkonlardan çiçek atıyorlardı.</p>

  <p>Nihayet saat onda, namlular Saint-Antoine dış mahallesini ele geçirmek için konuşmaya başladığında, Frédéric, Dussardier’nin evine ulaştı. Çatı arası odasında sırtüstü uzanmış uyur buldu onu. Bitişik odadan sessiz adamlarla bir kadın çıktı, Matmazel Vatnaz.</p>

  <p>Matmazel Vatnaz, Frédéric’i kenara çekti, Dussardier’nin nasıl yaralandığını anlattı.</p>

  <p>Cumartesi günü Lafayette Sokağı’ndaki barikata üç renkli bayrağa sarınarak çıkmış bir oğlan milli muhafızlara “Kardeşlerinize ateş mi edeceksiniz?” diye bağırıyormuş. Dussardier tüfeğini bir kenara atarak, öbürlerini yana çekmiş, barikatın üstüne sıçramış, eski bir papuçla asinin kafasını vurarak onu alaşağı etmiş, bayrağı çekip almış. Sonra onu taş toprak yığınları arasında bulmuşlar, kalçasından bir kurşun yemiş. Kurşunu çıkarmak için yarayı açmak ve iyice temizlemek gerekmiş. Matmazel Vatnaz o akşam buraya gelmiş, bir daha da yanından ayrılmamış.</p>

  <p>Genç kadın yaranın pansumanı için gerekli her şeyi büyük bir özenle hazırlıyor, yaralının bir şeyler içmesine yardım ediyor, en ufak isteğini yerine getirmek için çırpınıyor, odanın içinde hiç ses çıkarmadan yürüyor, sevgi dolu bakışlarla onu seyrediyordu.</p>

  <p>Frédéric iki hafta hiç aksatmadan her sabah uğradı oraya. Bir gün Vatnaz’ın fedakârlığından söz ederken Dussardier omuzlarını silkti:</p>

  <p>- Yok canım! Bir çıkarı vardır bunda! dedi.</p>

  <p>- Öyle mi sanıyorsun?</p>

  <p>Dussardier fazla bir açıklamaya girişmeksizin sadece:</p>

  <p>- Eminim! demekle yetindi.</p>

  <p>Matmazel Vatnaz, onun yiğitçe hareketine övgüler düzen gazeteleri getirip önüne koymaya varıncaya kadar her türlü incelik ve özeni gösteriyordu. Bütün bunlar Dussardier’yi sıkar görünüyordu. Hatta bu konuda vicdanında bir ağırlık duyduğunu Frédéric’e açtı.</p>

  <p>Dussardier’nin öbür tarafta işçilerle birlik olması daha iyi olacaktı belki de; çünkü çok şey konusunda onlara söz verilmiş, ama hiçbiri yerine getirilmemişti. Onların galipleri Cumhuriyet’ten nefret eden kimselerdi; sonra çok şiddetli ve amansız davranılmıştı onlara! Hiç kuşkusuz haksızdılar, ama bütün bütüne de haksız sayılmazlardı; mert çocuk, adalet isteğine karşı çarpışmış olmanın acısı içinde kıvranmaktaydı.</p>

  <p>Tuileries’nin su kıyısındaki terasının altına hapsedilmiş olan Sénécal’in böyle bir üzüntüsü yoktu.</p>

  <p>Dokuz yüz kişiydiler burada; bir pas arasında, balık istifi yığılmış, barut ve kurumuş kan lekeleri içinde, ateşten tir tir titreyen, bağırışan dokuz yüz kişi. Ölenler yaşayanların yanından alınıp götürülmüyordu. Zaman zaman bir silah sesi duyunca hep birlikte kurşuna dizileceklerini sanıyorlardı. O zaman atılıp duvarlara tırmanmak istiyorlar ve eski yerlerine düşüyorlardı. İçinde bulundukları acı onları öylesine şaşırtmıştı ki bir karabasan ya da yaslı bir sayıklama içinde yaşadıkları sanısındaydılar. Tavana asılı lamba bir kan lekesini andırıyordu; mahzen kokularının yarattığı yeşilli sarılı alevcikler titreşip durmaktaydı. Salgın hastalık korkusuyla bir komisyon kurulmuştu. Ama bu komisyonun başkanı daha merdivenlerin ilk basamaklarında pislikten ve cesetlerden yayılan kokulardan dehşete düşerek kendini dışarı attı. Soluk almak için mahpuslar pencerelere yaklaşsalar, milli muhafızlar, parmaklıkları zorlarlar korkusuyla, kalabalığı gelişigüzel süngülüyorlardı.</p>

  <p>Pek katı yürekli davranıyorlardı. Dövüşmemiş olanlar da böylece kendilerini göstermiş oluyordu. Bir korku taşkınlığıydı bu. Gazetelerden, kulüplerden, gösterilerden, doktrinlerden, üç aydır kendilerini dehşete düşüren her şeyden öç alınıyordu. Kazanılan zafere rağmen, eşitlik (savunucuları için bir ceza, düşmanları için acı bir alay konusu olarak) görkemle dolanıyordu ortalarda: Vahşi hayvanların eşitliği halinde; çünkü zenginlerin çıkarlarının bağnazlığı, yoksulların ihtiyaçlarının yarattığı azgınlıkla bir denge meydana getirmekteydi; aristokrasi zafer neşesinin çılgın nöbetlerini yaşıyordu; iğrençlik konusunda pamuk takkenin kızıl takkeden geri kalır yanı yoktu. Halkın mantığı, doğada büyük değişimler olmuş gibi düzenini yitirmişti. Zeki adamlar hayatlarının geri kalan dönemini budala olarak tamamladılar.</p>

  <p>Roque Baba gözüpek, hatta aslan yürekli bir adam kesilmişti.</p>

  <p>Nogentlilerle birlikte, 26’da Paris’e gelmiş, ama onlarla kasabaya dönmeyip Tuileries’de karargâh kurmuş milli muhafızlara katılmıştı. Su kıyısındaki terasın önünde nöbet tutmaktan çok memnundu. Şu haydutları hiç değilse burada buyruğu altında tutuyordu ya! Onların bozguna uğramalarına, aşağılık durumlara düşmelerine seviniyor, mahpuslara sövüp saymaktan, hakaret etmekten kendini alamıyordu.</p>

  <p>Mahpuslardan biri, uzun saçlı bir genç, pencerenin demir parmaklıklarına yüzünü dayamış ekmek istiyordu. Mösyö Roque susmasını buyurdu ona. Ama genç adam acınası bir sesle tekrarlayıp duruyordu:</p>

  <p>- Ekmek!</p>

  <p>- Ekmek yok bende!</p>

  <p>Pencerede başka mahpuslar göründü, diken diken olmuş sakalları, alev alev yanan gözbebekleriyle hepsi de:</p>

  <p>- Ekmek ! diye ulumaya başladı.</p>

  <p>Otoritesini hiçe saydıklarını gören Roque Baba çok kızdı. Korkutmak için tüfeğini onlara doğrulttu; kendisini sıkıştıran kalabalık tarafından tavana kadar kaldırılan genç adam başını geri atarak bir kez daha:</p>

  <p>- Ekmek! diye bağırdı.</p>

  <p>Roque Baba:</p>

  <p>- Al sana ekmek! diyerek tüfeğini boşalttı.</p>

  <p>Korkunç bir haykırış işitildi, sonra her şey bir sessizliğe dönüştü. Gerdelin kenarına beyaz bir şey yığılmıştı.</p>

  <p>Bundan sonra Mösyö Roque evine döndü; çünkü ayağının altında bir yeri olsun diye Saint-Martin Sokağı’nda bir ev tutmuştu.</p>

  <p>Ayaklanmanın binanın ön yüzünde meydana getirdiği hasar da onu az öfkelendirmiş değildi. Bu defa evine dönünce bu hasarı daha önce gözünde büyütmüş olduğu kanısına vardı. Deminki eylemi tazminat almış gibi yatıştırmıştı kendisini.</p>

  <p>Kızı açtı kapıyı Louise, gelmesi uzayınca pek meraklandığını hemen oracıkta söyledi babasına. Başına bir şey gelir, yaralanır falan diye korkmuş.</p>

  <p>Evlat sevgisinin bu kanatı Mösyö Ruque’un yüreğine pek dokundu. Kızının yanına Catherine! almadan yola çıkmasına şaşmıştı.</p>

  <p>Louise:</p>

  <p>- Onu bir iş için bir yere yolladım, dedi.</p>

  <p>Sonra babasına sağlığını, şunu bunu sordu; ardından kayıtsız görünmeye çalışarak Frédéric’e hiç rastlayıp rastlamadığını öğrenmek istedi.</p>

  <p>- Hayır hiç rastlamadım onun izine!</p>

  <p>Louise bu yolculuğu sırf Frédéric için yapmıştı.</p>

  <div>
    <br/>
  </div>

  <p>Koridorda birinin yürüdüğü işitildi. Genç kız:</p>

  <p>- Oh! Affedersin! dedi ve kayboldu.</p>

  <p>Catherine, Frédéric! bulamamış. Uzunca bir süredir ortalarda görünmüyormuş, yakın dostu Deslauriers de şimdi taşrada oturmaktaymış.</p>

  <div>
    <br/>
  </div>

  <p>Louise tekrar göründüğünde titriyordu, konuşacak halde değildi. Masalara, sandalyelere tutunuyordu.</p>

  <p>- Bir şey mi var? Söylesene, bir şey mi oldu? diye bağırdı babası.</p>

  <p>Bir şeyi olmadığını işaret etti, büyük bir çabayla kendini toplamaya çalıştı.</p>

  <div>
    <br/>
  </div>

  <p>Karşıdaki ahçı çorba getirdi. Ama Roque Baba çok büyük bir heyecan geçirmişti. “Dayanılacak gibi değil,” yemeğin sonunda baygınlık gibi bir şey geldi üstüne. Hemen bir hekim çağırttılar; o da bir ilaç yazdı. Mösyö Roque yatağa girince üstüne mümkün olduğu kadar çok şey örtmemelerini istedi; terlemek istiyordu. İnleyip, oflayıp duruyordu.</p>

  <p>- Sağolsun Catherine! Öp babacığını yavrum! Ah, bu ihtilaller!</p>

  <p>Kızı, kendi yüzünden hasta olduğunu söyleyince de:</p>

  <p>- Evet, haklısın! dedi. Ama ne yapayım, duygulu bir adamım ben.</p>

  <h3 id="sigil_toc_id_14">II</h3>

  <p class="p1">Madam Dambreuse tuvalet odasında yeğeni ile Miss John’un arasına oturmuş, askeri hayatın yıpratıcı taraflarını anlatan Mösyö Roque’u dinliyordu.</p>

  <p>Dudaklarını ısırıyor, bir üzüntüsü var görünüyordu.</p>

  <p>- Yok, bir şey değil. Şimdi geçer!</p>

  <p>Sonra gönül okşayıcı bir sesle ekledi:</p>

  <p>- Yemekte sizin tanıdıklarınızdan biri de bulunacak: Mösyö Moreau.</p>

  <p>Louise ürperdi.</p>

  <p>- Sonra sadece yakın bir iki dost, bu arada Alfred de Cisy.</p>

  <p>Ve bu sonuncusunun davranışlarını, görünüşünü, özellikle de iyi ahlâkını övdü.</p>

  <p>Madam Dambreuse bu konuda düşündüğünden pek ayrı konuşuyor değildi; Vikont evlenme düşleri içindeydi. Bunu Martinon’a söylemiş, Matmazel Cecile’in kendisinden hoşlanacağından emin olduğunu, ailesinin de kızı kabul edeceğini eklemişti.</p>

  <p>Böyle bir sırrı açığa vurduğuna göre drahoma üstüne elverişli bilgiler edinmiş olmalıydı. Martinon, şimdi Cecile’in Mösyö Dambreuse’ün evlilik dışı çocuğu olduğundan kuşkulanıyordu; bu bakımdan şansını deneyerek bu kızla evlenmeye talip olmak akıllıca bir iş olurdu. Ancak bu cüretin birtakım tehlikeleri de vardı; söz gelimi Martinon şimdiye dek kendi durumunu sarsmayacak şekilde hareket etmişti; sonra, bu konuda yengenin elinden nasıl kurtulunacağını da bilmiyordu. Cisy’nin sözü üzerine kararını verdi; bankere onun ricasını iletti. Daha önce Madam Dambreuse’ün de fikrini alan banker ortada herhangi bir engel bulunmadığını bildirmişti.</p>

  <p>Cisy göründü. Madam Dambreuse ayağa kalkarak:</p>

  <p>- Bizi unutmaya başladınız, dedi. Sonra İngilizce olarak ekledi: Cécile, <i>shake hands</i>!<a href="../Text/dipnotlar.xhtml#a31" id="k31"><sup>[31]</sup></a></p>

  <p>Tam o sırada Frédéric içeri giriyordu.</p>

  <p>- Oh! Çok şükür kavuşturana! diye bağırdı Roque Baba. Bu hafta Louise’le üç kere evinize geldik.</p>

  <p>Frédéric dikkatli bir şekilde baba ile kıza görünmemeye çalışmıştı. Bütün günlerini yaralı bir arkadaşının yanında geçirdiğini söyledi. Zaten, uzun bir süreden beri iyice birtakım işlere batmıştı; uygun düşecek bir iki hikâye uydurmayı düşündü. Bereket versin, tam o sırada gelen davetliler imdadına yetişti: Önce, baloda şöyle bir gördüğü diplomat Mösyö Paul de Gré-monville; sonra, Fumichon, hani, bir akşam aşırı tutuculuğuna hayret ettiği şu sanayici; yaşlı Montreuil-Nantua Düşesi de onların ardından geliyordu.</p>

  <p>Sonra iki ses işitildi holde.</p>

  <p>- Bundan eminim, diyordu bir kadın.</p>

  <p>Erkek ise şöyle karşılık veriyordu:</p>

  <p>- Güzel hanımefendiciğim, sevgili hanımefendiciğim, ne olur, sakin olun biraz.</p>

  <p>Bunlar, yakışıklı bir ihtiyar olup yüzüne sürdüğü kremle mumyaya dönen Mösyö de Nonancourt ile Louis-Philippe’in valilerinden birinin karısı olan Madam de Larsillois idi. Kadını bir titreme almıştı, çünkü az önce laternayla asiller arasında parola olarak kullanılan bir polka çalındığını işitmişti. Burjuvaların çoğu böyle birtakım anılar içindeydi; yer altı mağaralarına saklanmış bazı adamların çıkarak Saint-Germaine’i havaya uçuracaklarına inanılıyordu; mahzenlerden sesler duyulu -yormuş; pencerelerin ardında anlaşılmaz işler dönüyormuş.</p>

  <p>Bununla birlikte herkes Madam de Larsillois’ı yatıştırmaya çalıştı. Güvenlik düzeni yeniden kurulmuştu. Korkacak bir şey kalmamıştı. “Cavaignac kurtardı bizi!” Ayaklanmanın yarattığı dehşet yetmiyormuş gibi bir de kalkıp bunun abartılmasına çalışılıyordu! Sosyalistlerden en az yirmi üç bin kişi küreğe mahkûm edilmiş!</p>

  <p>Yiyeceklere zehir karıştırıldığından, muhafızların iki tahta arasına konarak testere ile kesildiğinden, üstlerinde “Yağma!”, “Yangın!” yazılı bayrakların dolaştırıldığından hiç kuşkuları yoktu.</p>

  <p>- Ve daha neler neler! diye ekledi eski vali karısı.</p>

  <p>Madam Dambreuse göz ucuyla üç genç kızı işaret ederek, utançla:</p>

  <p>- Aman şekerim! dedi.</p>

  <p>Mösyö Dambreuse çalışma odasından Martinon’la birlikte çıkmıştı. Madam Dambreuse başını çevirdi, kendine doğru ilerleyen Pellerin’in selamını aldı. Ressam rahatsız bakışlarla duvarları inceliyordu. Banker onu kenara çekti ve geçici bir zaman için devrimci tablosunu bir yere saklamak zorunda kaldığını anlattı.</p>

  <p><i>Zekâ Kulübü</i>’nde başarısızlığından sonra fikirleri değişmiş bulunan ressam:</p>

  <p>- İyi etmişsiniz! dedi.</p>

  <p>Mösyö Dambreuse kibarca kendisine başka işler de ısmarlayacağını söyledi laf arasında.</p>

  <p>- Ah, affedersiniz!.. Aman, sevgili dostum! Ne büyük mutluluk bu!</p>

  <p>Arnoux ve Madam Arnoux, Frédéric’in önündeydiler.</p>

  <p>Başı döner gibi oldu. Rosanette bütün bir öğleden sonra askerlere hayranlığıyla canını sıkmış durmuştu. Eski aşkı uyandı.</p>

  <p>Sofracıbaşı gelip madama yemeğin hazır olduğunu bildirdi. Madam Dambreuse, bakışıyla Vikont’a, Cecile’e kolunu vermesini işaret etti; Martinon’a da alçak sesle: “Hayın!” dedi ve yemek salonuna geçildi.</p>

  <p>Sofra örtüsünün ortasındaki bir ananasın yeşil yaprakları altından bir dülger balığı uzanıyordu; ağzı bir oğlak buduna doğru çevrilmişti, kuyruğu bir ıstakoz kümesine dokunuyordu. Hepsi de Paris’in turfanda ürünleri olmak üzere, incirler, iri iri kirazlar, armutlar ve üzüm salkımları eski Saksonya işi sepetlerde piramitler meydana getiriyordu. Aralıklarla konmuş çiçek demetleri gümüş takımların parıltısına karışmaktaydı; pencerelerin önüne indirilmiş beyaz ipekli storlar salonu tatlı bir aydınlıkla dolduruyordu; içerinin havası, içinde buz parçaları bulunan iki çeşmenin akışıyla serinletmekteydi. Kısa külotlu uzun boylu uşaklar hizmet ediyordu. Geçmiş günlerin heyecanlarından sonra bütün bunlar daha iyi görünüyordu. Bir ara yitirilmesinden korkulan şeylerin tadına yeniden varmanın sevinci içindelerdi; Nonancourt da genel duyguyu şu sözlerle özetledi:</p>

  <p>- İnşallah cumhuriyetçi baylar yemek yememize izin verirler!</p>

  <p>Mösyö Roque zekice bir buluşla:</p>

  <p>- Kardeşliklerine rağmen! diye ekledi.</p>

  <p>Madam Dambreuse bu iki değerli konuğu sağma ve soluna almıştı, karşısındaki kocası ise Madam de Larsillois ile yaşlı düşesin arasına oturmuştu, bunlardan birincisinin yanında diplomat, İkincisinin yanında Fumichon vardı. Sonra ressam, fayans taciri, Matmazel Louise; Matmazel Cécile’in yanında oturmak için yerini kapan Martinon sayesinde Frédéric, Madam Arnoux’nun yanına düşmüştü.</p>

  <p>Madam Arnoux siyah, düz, yünlü bir elbise giymişti, bileğinde altın bir halka vardı; evlerinde ilk yemek yediği günkü gibi saçma kırmızı bir şeyler takmış, saç topuzuna bir küpe çiçeği iliştirilmişti.</p>

  <p>Frédéric:</p>

  <p>- Uzun zamandır görüşemedik! demekten kendini alamadı.</p>

  <p>Madam Arnoux soğukça bir tavırla:</p>

  <p>- Ya! Öyle oldu, dedi.</p>

  <p>Genç adam sesine sorusundaki saygısızlığı hafifleten tatlı bir ton vererek:</p>

  <p>- Ara sıra beni düşündüğünüz oldu mu? dedi.</p>

  <p>- Niçin düşünecekmişim?</p>

  <p>Bu söz Frédéric! incitmişti.</p>

  <p>- Haklısınız belki de! dedi.</p>

  <p>Ama hemen gerisini getirdi, onun anısıyla allak bullak olmamış tek bir gün bile geçirmiş olmadığına yemin etti.</p>

  <p>- Bunlara hiç inanmıyorum, Mösyö!</p>

  <p>- Ama sizi sevdiğimi!</p>

  <p>Madam Arnoux karşılık vermedi.</p>

  <p>- Biliyorsunuz sizi sevdiğimi!</p>

  <p>Hâlâ kelime çıkmıyordu ağzından.</p>

  <p>“Bırak Allah aşkına!” diye düşündü Frédéric.</p>

  <p>Gözlerini kaldırınca masanın öbür ucunda Matmazel Roque’u gördü.</p>

  <p>Genç kız kızıl saçlarına hiç gitmeyen yeşil bir elbise giymekle şık olacağını sanmıştı. Kemerinin tokası çok yukarıdaydı, yakalığı boynunu iyice gömecek kadar kalkıktı. Frédéric’in onu soğuk karşılamasında bu zarafet yoksunluğunun da rolü olmuştu elbet. Uzakları meraklı bakışlarla delikanlıya bakmaktaydı. Yanında oturan Arnoux ne diller döktüyse de tek kelime konuşturamadı kızcağızı; o kadar ki kendisi de hoşa gitmekten vazgeçerek konuşulanları dinlemeye başladı. Şimdi Luxembourg işi ananas püresinden konuşulmaktaydı.</p>

  <p>Fumichon’a bakarsanız, Louis Blanc’ın Saint-Dominique Sokağı’nda bir konağı varmış, işçiler burayı kirayla tutmak istemişler de vermemiş.</p>

  <p>- Bana tuhaf gelen de nedir, biliyor musunuz? dedi Nonancourt. Ledru-Rollin’in krallığa ait topraklarda ava çıkması.</p>

  <p>- Bir kuyumcuya yirmi bin frank borcu varmış, diye ekledi Cisy, hatta ileri sürüldüğüne göre...</p>

  <p>Madam Dambreuse onun sözünü kesti:</p>

  <p>- Politikadan hoşlanmak güzel bir şey değil bence. Hele bir delikanlı için! Siz komşunuzla biraz konuşsanız daha iyi olur.</p>

  <p>Bundan sonra ağırbaşlı kimseler gazetelere atıp tutmaya başladılar.</p>

  <p>Arnoux gazeteleri savundu; Frédéric konuşmaya katıldı, gazetelerin de başkaları gibi birer ticaret kurumu olduğunu söyledi. Yazarları da genellikle budala ya da yalancı kimselerdi; onları tanırmış gibi konuşuyordu; bu arada dostunun cömert duygularını acı ve alaycı sözlerle harcıyordu. Madam Arnoux bunun kendisinden bir öç alma olduğunu anlayamadı.</p>

  <p>Bu sırada Vikont, Matmazel Cécile’in gönlünü çelmek için zekâsını zorlamaktaydı. İlkin, sürahilerin biçimini ve bıçakların üstündeki gravürleri eleştirerek sanat beğenisi olduğunu göstermek istedi. Sonra atlarından, terzisinden, gömlekçisinden söz etti. Sonunda lafı din konusuna getirdi, bütün dinsel görevlerini yerine getirdiği izlenimi uyandıracak şeyler söyledi.</p>

  <div>
    <br/>
  </div>

  <p>Martinon daha ince davranıyordu. Gözlerini kızın yüzünden ayırmadan, monoton bir şekilde kuşu hatırlatan profilini, yavan sarı saçlarını, kısacık parmaklarını övüp duruyordu. Çirkin kız, bu tatlı söz sağanağından büyük haz duymaktaydı.</p>

  <p>Herkes yüksek sesle konuştuğu için kimsenin dediği anlaşılmıyordu. Mösyö Roque, Fransa’yı yönetmek için “demirden bir el” istiyordu. Nonancourt siyasal suçlar için ölüm cezasının kaldırılmasından yakınacak kadar işi ileri götürdü. Bütün bu serseri takımını tutup kitle halinde öldürecektin ki!..</p>

  <p>- Sonra hepsi korkak da bunların! dedi Fumichon. Barikatların ardına çekilmede bir yiğitlik göremiyorum ben!</p>

  <div>
    <br/>
  </div>

  <p>Mösyö Dambreuse Frédéric’e dönerek:</p>

  <p>- Sırası gelmişken şu Dussardier’den bahsetsenize bize! dedi.</p>

  <p>Bizim mert çırak şimdi Saliese gibi, Jeanson kardeşler gibi, Péquillet kadın vb. gibi bir kahraman olmuştu.</p>

  <p>Frédéric fazla söyletmeden dostunun hikâyesini anlatmaya başladı; onun çevresine nasıl şan şeref saçtığını belirtti.</p>

  <p>Söz de, pek tabii olarak, bundan sonra cesaretin değişik görünümlerine geldi. Diplomata göre ölümü göze almak hiç de güç bir iş değildi, düelloda çarpışanlar bunun tanığıydı.</p>

  <p>- Bu konuda Vikont’un fikrine başvurabiliriz, dedi Martinon.</p>

  <p>Vikont’un yüzü kıpkırmızı oldu.</p>

  <p>Herkes onun yüzüne bakıyordu; hepsinden daha fazla şaşmış olan Louise:</p>

  <p>- Bir şey mi var? diye mırıldandı.</p>

  <p>- Frédéric’in karşısında <i>eli ayağı tutmamış,</i> diye fısıldadı Arnoux.</p>

  <p>Nonancourt hemen atılıp:</p>

  <p>- Bildiğiniz bir şey mi var Matmazel? dedi.</p>

  <p>Ve ondan aldığı karşılığı Madam Dambreuse’e iletti; o da biraz eğilip Frédéric! süzmeye başladı.</p>

  <p>Martinon, Cécile’in soru sormasını beklemedi. Ve düellonun burada adının söylenmesi yakışık almayacak bir kadın uğruna yapıldığını söyledi ona. Genç kız bu çapkınla temas etmekten kaçar gibi sandalyesinde hafifçe geri çekildi.</p>

  <p>Konuşma yeniden başlamıştı. Bardaklara en âlâsından Bordeau şarabı dolduruluyor, herkes giderek kızışıyordu. Pellerin, tamamıyla harap edilmiş İspanyol Müzesi’nden ötürü ihtilali bağışlayamıyordu. Ressam olarak kendisine en dokunan şey bu olmuştu. Onun bu son lafı üstüne Roque Baba söze karıştı:</p>

  <p>- Şu çok ilginç tabloyu yapan siz olmayasınız?</p>

  <p>- Belki! Hangi tablo bu?</p>

  <p>- Hani bir hanımı... Vallahi, nasıl diyeyim... Biraz açık bir şekilde gösteren bir tablo... Bir kese var kadının elinde, arkasında da bir tavus...</p>

  <p>Bu kez kızarma sırası Frédéric’e gelmişti. Pellerin duymazdan geldi bu sözleri.</p>

  <p>- Ama siz yapmışsınız bunu! Çünkü altında adınız yazılı. Çerçevenin üstünde de tablonun Mösyö Moreau’ya ait olduğu belirtilmiş.</p>

  <p>Roque Baba ile kızı, evinde Frédéric’i bekledikleri bir gün Mareşal’in tablosunu görmüşler. Hatta adamcağız bunu “Gotik bir tablo” sanmış.</p>

  <p>Pellerin:</p>

  <p>- Hayır! dedi. Bir kadın portresidir bu!</p>

  <p>Martinon ekledi:</p>

  <p>- Capcanlı bir kadın hem de! değil mi Cisy?</p>

  <p>- Bu konuda bildiğim bir şey yok!</p>

  <p>- Bense onu tanıdığınızı sanıyordum. Bunu şu anda söylemekle sizi üzdümse çok özür dilerim.</p>

  <p>Cisy gözlerini indirdi; takındığı utanç tavrıyla bu tablo dolayısıyla başından acıklı bir olay geçtiği belli oldu. Frédéric’e gelince, tablonun modeli onun metresiydi herhalde. Hemen beliriveren bu kanı toplantıda hazır bulunanların yüzlerinden açıkça okunuyordu.</p>

  <div>
    <br/>
  </div>

  <p>“Nasıl da yalan söylemiş bana!” diye düşündü, Madam Arnoux.</p>

  <p>Louise ise:</p>

  <p>“Demek bunun için terk etti beni!” dedi kendi kendine.</p>

  <p>Frédéric de bu iki hikâyenin, adına gölge düşüreceğini düşünmekteydi; bunun için, bahçeye çıkınca Martinon’a çıkıştı.</p>

  <div>
    <br/>
  </div>

  <p>Matmazel Cécile’in âşığı gülerek:</p>

  <p>- Yok canım! dedi. Bu senin işine yarayacak! Göreceksin</p>

  <p>Ne demek istiyordu bununla? Sonra, kendisinden beklenmeyen bu iyilik sever davranışına sebep neydi? Martinon hiçbir açıklamada bulunmadan hanımların oturduğu köşeye doğru yürüdü. Erkekler ayaktaydılar, Pellerin onların ortasında, fikirlerini açıklamaktaydı. Hiç kuşkusuz, sanat için en elverişli hükümet şekli monarşiydi. Yeni zamanlardan nefret ediyordu, eğer “iş milli muhafızlara kaldıysa”, Ortaçağın, Louis XIV çağlarının ne kusuru vardı? Mösyö Roque onun bu düşüncelerini alkışladı, hatta sanatçılar hakkında beslediği önyargıları altüst ettiğini itiraf etti. Ama Fumichon’un sesini duyunca hemen Pellerin’in yanından uzaklaştı. Arnoux iki türlü sosyalizm olduğunu anlatmaya çalışıyordu: biri iyi, biri kötü. Mülkiyet kelimesini duyunca tepesi atan sanayici ise bu ikisi arasında hiçbir ayrım görmüyordu.</p>

  <p>- Doğada yazılı bir haktır mülkiyet hakkı. Çocukların oyuncaklarına bağlılıklarını düşünün bir. Bütün halklar benim fikrimde, hatta bütün hayvanlar; aslan bile, konuşabilse, mülkiyet sahibi olduğunu söylerdi! Baylar, söz gelimi ben on beş bin frankla işe başladım. Otuz yıl boyunca her sabah hiç aksatmadan saat dörtte uyanmışımdır, anlıyorsunuz ya! Ben servetimi bugünkü duruma getirinceye kadar her türlü eziyete katlanayım, sonra da kalksınlar, benim bu servetin sahibi olmadığımı, paramın benim param olmadığını, hatta mülkiyetin hırsızlık olduğunu söylesinler, öyle mi?</p>

  <p>- Ama Proudhon...</p>

  <p>- Bırakın Allah aşkına, Proudhon’unuzla canımı sıkmayın şimdi. Şurada olsa boğazını sıkardım herhalde!</p>

  <p>Gerçekten de sıkardı boğazını. Hele içkiler birbiri ardı sıra geldikçe, Fumichon ne yaptığını bilmez hale gelmişti ve kaskatı kesilmiş suratı bir top mermisi gibi patlamaya hazır durumdaydı.</p>

  <p>- Günaydın Arnoux! dedi çimenlerin üstünden hızla geçen Hussonnet.</p>

  <p>Mösyö Dambreuse’e <i>L’Hydre</i> adlı bir broşürün birinci yaprağını getirmişti. Bohemyalı şimdi gerici bir kulübün sözcüsü olmuştu; banker de onu konuklarına bu sıfatla tanıttı.</p>

  <p>Hussonnet eğlendirdi onları; önce içyağı satıcılarının her akşam “İşıklar!” diye bağırmaları için üç yüz doksan yumurcağı parayla tuttuklarını söyledi, sonra 1789’un ilkeleriyle, zencilerin azatlanmasıyla, solcu hatiplerle alay etti. Hatta, belki de, güzelce yemeklerini yemiş bu burjuvaları kıskandığından olacak, <i>Barikatta Bir Adam</i>’ı okuyacak kadar işi ileri götürdü. Şaka biraz soğuk kaçmıştı. Suratlar asıldı.</p>

  <p>Şakanın sırası da değildi üstelik; Nonancourt söyledi bunu; General Bréa ile Monsenyör Affre’ın ölümünü hatırlattı. Bu iki ölüm sık sık hatırlatılmaktaydı; kanıt olarak ileri sürülüyordu. Mösyö Roque, Başpiskopos’un ölümünün “en yüce şey” olduğunu söyledi; Fumichon zafer çelengini generale veriyordu ve bu iki ölüye daha fazla rahmet okuyacak yerde, hangisinin daha çok tepki uyandıracağı konusunu tartışmaya giriştiler. Bunu ikinci bir paralel izledi: Cavaignac’ı mı Lamoricière’i mi? Mösyö Dambreuse Cavaignac’ı, Nonancourt da Lamoricière’i övdü. Oysa, Arnoux dışında, orada bulunanların hiçbiri bu ikisini iş başında görmüş değildi. Yine de, hepsi bunların askerî işlemleri üstüne kesin yargılarda bulunmaktan geri kalmıyordu. Frédéric elinde silah olmadığını söyleyerek bir fikir ileri sürmekten sakındı. Mösyö Dambreuse ve Diplomat başlarıyla işaret ederek onu onayladıklarını belirttiler. Aslında, ayaklananlara karşı dövüşmek Cumhuriyeti savunmak demekti. Alınan sonuç ne kadar elverişliyse Cumhuriyet de o kadar sağlamlaşıyordu; şimdi yenilenler saf dışı edildiği için, herkes kendini genç rejimin kurtarıcısı olarak görmek istiyordu.</p>

  <p>Madam Dambreuse, bahçeye iner inmez Cisy’yi beceriksizliğinden ötürü azarladı; Martinon’u görünce onu savdı ve müstakbel kaynına Vikont’u niçin alaya aldığını sordu.</p>

  <p>- Bir sebebi yok.</p>

  <p>- Öyleyse bütün bunlar Mösyö Moreau’nun şerefine yapıldı. Ne gibi bir amaçla?</p>

  <p>- Bir amacım yok. Frédéric sevimli bir genç. Çok severim kendisini.</p>

  <p>- Ben de. Kendisine söyleyecek bir iki sözüm var. Bulup getirir misiniz buraya?</p>

  <p>Madam Dambreuse bir iki beylik cümleden sonra konuklarını hafifçe küçümser sözler söyledi, bu onu, hepsinin üstünde görmesi demekti; genç adam da öbür kadınları biraz çekiştirmekten geri kalmadı, yani ustaca ona iltifatta bulundu. Ama zaman zaman Madam Dambreuse, Frédéric’in yanından ayrılıyordu; o gün kabul günüydü, kadınlar geliyordu. Sonra yine yerini alıyordu; oturma yerleri sık sık değiştiği için ne konuştuklarını kimse anlamıyordu.</p>

  <p>Madam Dambreuse bir anda neşeden ağırbaşlılığa, hüzünden düşünceye geçiyordu. Günün sorunlarına pek aldırdığı yoktu. Asıl sürekli olan duygular evreniyle uğraşmak daha iyiydi; gerçeği değiştiren şairlerden yakındı ve gözlerini gökyüzüne kaldırıp Frédéric’e bir yıldızın adını sordu.</p>

  <p>Ağaçlara iki üç renkli fener asılmıştı; bunlar rüzgârda sallandıkça Madam Dambreuse’ün beyaz elbisesinin üstünde renkli ışınlar titreşiyordu, her zamanki gibi koltukta biraz arkaya doğru çekilerek oturmuştu; önünde bir tabure vardı; siyah saten ayakkabısının birinin ucu görünüyordu; zaman zaman yüksek sesle konuşmaya geçiyor, arada sırada gülüyordu.</p>

  <p>Bu şuhluk gösterilerinin hiçbiri o sırada Cécile’le meşgul bulunan Martinon’a kadar ulaşmıyordu. Ama Madam Arnoux ile konuşmakta olan Matmazel Roque’un gözünden hiçbir şey kaçmıyordu. Louise’in burada tavırlarını itici bulmadığı tek kadın Madam Arnoux olmuştu. Kendisi gelip onun yanına oturmuştu; bir iç dökme gereksinimiyle:</p>

  <p>- Frédéric Moreau güzel konuşuyor, değil mi? dedi.</p>

  <p>- Kendisini tanır mısınız?</p>

  <p>- Oo! Hem de nasıl! Komşu oluruz. Küçükken oyunlar oynatırdı bana.</p>

  <p>Madam Arnoux, genç kıza “Seviyor musunuz onu yoksa?” anlamını taşıyan uzun bir bakışla baktı.</p>

  <p>Louise de bakışlarıyla “Evet!” dedi.</p>

  <p>- Sık sık görüşüyorsunuzdur öyleyse?</p>

  <p>- Oh! Hayır! Sadece annesini görmeye geldiği zaman. On ay var ki uğramıyor. Oysa daha sık geleceğini söylemişti.</p>

  <p>- Erkeklerin verdiği sözlere pek inanmamak, yavrum.</p>

  <p>- Ama o beni aldatmadı ki!</p>

  <p>- Başkalarını aldattı.</p>

  <p>Louise ürperdi: “Sakın şu kadına da umut vermiş olmasın?” diye düşündü; yüzü güvensizlik ve kinle gerilmişti.</p>

  <p>Madam Arnoux bayağı korkmuştu; sözünü geri almak isterdi. Sonra, ikisi de sustu.</p>

  <p>Frédéric, karşılarında, portatif bir sandalyede oturduğu için, ikisi de ona bakıyordu; (biri ihtiyatla ve göz ucuyla; öteki doğrudan doğruya ağzı açık). Öyle ki Madam Dambreuse Frédéric’e:</p>

  <p>- Dönün de görsün sizi! demekten kendini alamadı.</p>

  <p>- Kim?</p>

  <p>- Mösyö Roque’un kızı!</p>

  <p>Ve bu taşralı genç kızın aşkı üstüne şakalar yapmaya başladı. Genç adam inkâra yelteniyor ve gülmeye çalışıyordu.</p>

  <p>- Olacak şey mi bu? Soruyorum size! Böyle çirkin bir kızla!</p>

  <p>Bununla birlikte benlik duygusunun ölçüsüz şekilde uyarıldığını duyuyordu. Geçenki partiyi hatırladı, yüreği nasıl da aşağılanmalarla dolu, çıkıp gitmişti buradan; derin derin soluk alıyordu; kendini gerçek ortamında, hatta sanki mülkünde hissediyordu; Dambreuse konağı dahil, bütün bunlar kendine aitti sanki. Kadınlar çevresinde bir yarım daire meydana getirmiş onu dinliyorlardı; kendini göstermek için, boşanma hakkının yeniden tanınması gereğinden söz etti; böylece, ayrılmak da yeniden birleşmek de kişinin isteğine bırakılmalıydı; kadınlar çığlığı bastılar; kimileri fısıldaşıyordu; boru çiçekleriyle kaplı duvarın dibinde, karanlığın içinde küçük çığlıklar kopmaktaydı. Neşeli tavukların gıdaklamalarını andırıyordu bu kahkahalar; Frédéric başarısının bilincinde olmaktan gelen bir güvenle teorisini geliştiriyordu. Bir uşak çardağın altına bir tepsi dolusu dondurma getirdi. Baylar yaklaştı. Son tutuklama olayları üstüne konuşuyorlardı.</p>

  <div>
    <br/>
  </div>

  <p>Frédéric, kralcı olarak hakkında koguşturma yapılabileceğine kendisini de inandırarak Vikont’tan bir güzel öcünü aldı. Öteki odasından bir yere kımıldamadığını söyleyerek itiraz ediyordu: Frédéric bütün kötü ihtimalleri sıraladı; Mösyö Dambreuse ve Mösyö Grémonville de pek eğlendiler. Sonra, yeteneklerini düzenin savunulmasında kullanmadığına hayıflanmak suretiyle Frédéric’e iltifatta bulundular ve elini sıkışları dostça oldu; bundan böyle güvenebilirdi onlara. Sonunda, herkes giderken, Vikont, Cécile’in önünde iki büklüm eğildi:</p>

  <p>- Size iyi geceler dilemekle şeref duyarım, Matmazel!</p>

  <p>Cécile soğuk bir sesle:</p>

  <p>- İyi geceler, dedi.</p>

  <p>Ama Martinon’a bir gülümseme gönderdi.</p>

  <p>Roque Baba, Arnoux ile giriştiği tartışmayı sürdürmek için onu ve “Madam”ı evlerine kadar geçirmeyi teklif etti; yolları da birdi zaten. Louise’le Frédéric önden yürüyorlardı. Genç kız onun kolunu tuttu ve ötekilerden biraz uzaklaşınca?</p>

  <p>- Oh! Hele şükür! dedi. Bütün gece nasıl işkence içindeydim! Bu kadınlar ne kadar kötü! Amma da kendini beğenmiş kimseler!</p>

  <p>Frédéric onları savunmak istedi.</p>

  <p>- Bir kere, bir yıldır gelmediğine göre, içeri girince benimle iki satır konuşabilirdin!</p>

  <p>- Bir yıl değil! dedi Frédéric.</p>

  <p>Öbür ayrıntılardan kaçmak için onu bu noktaya getirmiş olmaktan memnundu.</p>

  <p>- Öyle olsun! Zaman bana çok uzun geldi, ondan belki. Ama şu tüyler ürpertici yemek boyunca, görenler senin benden utandığını sanırdı! Anlıyorum tabii, onlar gibi hoşa gidecek şeylerim yok benim.</p>

  <p>- Yanılıyorsun, dedi Frédéric.</p>

  <p>- Sahi mi? Onlardan hiçbirini sevmediğine yemin et!</p>

  <p>Yemin etti.</p>

  <p>- Yalnız beni mi seviyorsun?</p>

  <p>- Ne sandın?</p>

  <p>Bu güvence onu neşelendirdi. Bütün gece birlikte dolaşmak için sokaklarda kaybolmak istiyordu.</p>

  <p>- Nasıl bunalmışım orada! Barikatlar dışında hiçbir şeyin lafı edilmiyordu. Kanlar içinde sırtüstü düşmüş görüyordum seni! Annen, romatizması tuttuğundan, yatağından kalkamıyordu. Bir şeyden haberi yoktu. Bana da susmak düşüyordu! Dayanamaz hale gelmiştim artık! Catherine’i yanıma aldığım gibi...</p>

  <p>Yola çıkışını, bütün yolculuğunu, babasına uydurduğu yalanı anlattı.</p>

  <p>- İki gün sonra beni götürüyor. Yarın akşam gel, geçerken şöyle bir uğramış gibi. Bir fırsatını düşürür benimle evlenmek istediğini söylersin.</p>

  <p>Evlenmek Frédéric’in aklının ucundan bile geçmiyordu. Sonra, Matmazel Roque’u gülünç, ufak bir kızcağız olarak görüyordu. Bu kızla Madam Dambreuse gibi bir kadın arasında ne büyük fark vardı! Başka bir güzel gelecek açılmaktaydı önünde! Şimdi emindi bundan; bir duygu itişiyle böyle önemli bir kararı verip yük altına girmenin zamanı değildi. Gerçekçi bir tavırla hareket etmek gerekirdi şimdi; - sonra, Madam Arnoux ile karşılaşmıştı yine. Bununla birlikte Louise’in içtenliği onu şaşırtıyordu. Şu karşılığı verdi:</p>

  <p>- Bu iş için iyice düşünüp taşındın mı?</p>

  <p>- Ne? diye bağırdı hayret ve öfkeyle donakalan kız.</p>

  <p>Frédéric şu sırada evlenmenin bir çılgınlık olacağını söyledi.</p>

  <p>- Beni istemiyorsun yani?</p>

  <p>- Ama, anlamıyorsun ki ne dediğimi!</p>

  <p>Ve Frédéric, karmakarışık bir söz yığını içinde, bazı önemli düşünceler içinde bulunduğunu, birtakım sonuçlanmamış işlere girdiğini, hatta servetinin bile tehlike içinde olduğu (Fouise hiç sakınmadan tek kelimeyle bütün sorunları hallediyordu), nihayet bu işi engelleyen siyasal güçlükler bulunduğunu söyledi. Bu yüzden, en iyisi bir süre daha sabretmekti. İşler düzelecekti elbet; hiç değilse, öyle olacağını ummaktaydı; gösterilecek başka kanıt bulamayınca, Dussardier’nin evine iki saat geç kalmış olduğunu birdenbire hatırlamış gibi yaptı.</p>

  <p>Sonra, öbürlerini de selamlayarak, Hauteville Sokağı’na daldı. Gymnase’in çevresini dolandı, bulvara girdi ve Rosanette’in oturduğu dördüncü kata koşa koşa çıktı.</p>

  <p>Mösyö ve Madam Arnoux, Roque Baba ile kızından Saint-Denis Sokağı’nın başında ayrıldılar. Hiç konuşmadan evlerine döndüler; Arnoux’da artık çene çalacak hal kalmamıştı; karısı da iyice yorgun hissediyordu kendini; öyle ki onun koluna yaslanmıştı. Bütün gece onur duygusunu yitirmeden davranmış tek erkek oydu. Yüreğinin ona karşı hoşgörüyle dolu olduğunu hissetti. Frédéric’e karşı ise biraz kin besliyordu.</p>

  <p>- Portre söz konusu olduğu zaman yüzüne dikkat ettin mi? Onun âşığı olduğunu söylüyordum da sen inanmak istemiyordun.</p>

  <p>- Evet! Ben haksızmışım!</p>

  <p>Zaferinden dolayı sevinç duyan Arnoux üsteledi:</p>

  <p>- Bahse girerim, demin bizi savarak o kadına gitti. Şimdi onunla beraberdir. Geceyi birlikte geçirecek.</p>

  <p>Madam Arnoux başlığını iyice aşağı indirmişti.</p>

  <p>- Ama sen titriyorsun!</p>

  <p>- Üşüdüm de.</p>

  <p>Louise, babası uyur uyumaz Catherine’in odasına girdi, onu omzundan sarsarak:</p>

  <p>- Kalk! dedi. Çabuk! Daha çabuk! Git bir araba bul bana!</p>

  <p>Catherine bu saatte araba bulunamayacağını söyledi.</p>

  <p>- Öyleyse sen götür beni?</p>

  <p>- Nereye?</p>

  <p>- Frédéric’in evine!</p>

  <p>- İmkânsız bu! Hem sonra, niçin?</p>

  <p>Onunla konuşmak içinmiş, bekleyemezmiş. Hemen görmek istiyormuş onu.</p>

  <p>- Nasıl düşünebiliyorsunuz bunu? Gecenin köründe böyle kalkıp bir eve gitmek! Hem o uyuyordur da şimdi.</p>

  <p>- Uyandırırım!</p>

  <p>- Küçük bir hanıma yakışmaz bu!</p>

  <p>- Küçük hanım değilim ben! Bir kadınım! Onu seviyorum! Hadi, al bakalım şalını, gidiyoruz!</p>

  <p>Catherine yatağının yanında, ayakta, düşünüyordu. Sonunda kestirip attı:</p>

  <p>- Hayır, istemiyorum!</p>

  <p>- Peki sen kal istersen! Ben kendim giderim!</p>

  <p>Louise bir yılan gibi merdivenlerden süzüldü. Catherine de ardından fırladı; kaldırımda yetişti ona. Ne söylediyse dinletemedi. Gömleğinin düğmelerini ilikleyerek onun peşinden gitmeye başladı. Yol sonsuz uzun görünüyordu gözüne. İhtiyar bacaklarından sızlanıyordu.</p>

  <p>- Aman! Ben sana ayak uydurabilir miyim sanki?</p>

  <p>Sonra yumuşadı.</p>

  <p>- Zavallı yavrum, Catau’ndan başka kimin var senin?</p>

  <p>Zaman zaman bir kuşku düşüyordu içine.</p>

  <p>- Ah, güzel çorap ördünüz doğrusu başıma! Ya babanız uyanacak olursa? Tanrım! Başımıza bir dert çıkmasa bari.</p>

  <p>Variétés Tiyatrosu’nun önünde bir milli muhafız devriyesi onları durdurdu. Louise, hemen, dadısıyla birlikte bir hekim çağırmak için Rumford Sokağı’na gittiğini söyledi. Geçmelerine izin verdiler.</p>

  <p>Madeleine’in köşesinde ikinci bir devriye koluyla karşılaştılar, Louise aynı açıklamayı yapınca yurttaşlardan biri:</p>

  <p>- Dokuz aylık bir hastalık için mi, yavrum! dedi.</p>

  <p>- Gougibaud! diye bağırdı kumandan. Görev başında soytarılık etme!</p>

  <p>- Geçiniz, bayanlar!</p>

  <p>Bu emre rağmen laf atmalar devam etti:</p>

  <p>- İyi eğlenceler!</p>

  <p>- Hekime saygılar!</p>

  <p>- Dikkat, kurt kapmasın!</p>

  <p>Catherine yüksek sesle:</p>

  <p>- Keyifleri yerinde, dedi. Gençlik işte!</p>

  <p>Sonunda Frédéric’in evine geldiler. Louise çıngırağı birkaç kere kuvvetle çekti. Kapı aralandı ve kapıcı onların sorularına:</p>

  <p>- Hayır! diye karşılık verdi.</p>

  <p>- Ama uyuyor olmalı?</p>

  <p>- Hayır dedik ya! Üç aydır evinde yatmıyor!</p>

  <p>Ve kapıcı odasının ufak camı birdenbire bir giyotin gibi indi. Kümbetin altında karanlıkta kalmışlardı. Öfkeli bir ses:</p>

  <p>- Hadi bakalım! diye bağırdı.</p>

  <p>Kapı yeniden açıldı; çıktılar.</p>

  <p>Louise bir taşın üstüne çöktü; başını ellerinin arasına alarak ağladı, ağladı, ağladı. Gün ağarıyordu; arabalar geçmeye başlamıştı.</p>

  <p>Catherine onu kucaklayıp öperek, kendi deneylerinden çıkardığı her türlü güzel şeyden bahsederek, eve götürdü. Âşıklar için bu kadar üzülmenin gereği yoktu. O gitmişse başkaları gelirdi!</p>

  <h3 id="sigil_toc_id_15">III</h3>

  <p class="p1">Rosanette’in gezici muhafızlara karşı coşkusu yatışınca, eskisinden daha sevimli oldu. Frédéric de farkında olmadan onun evinde yaşamaya alıştı.</p>

  <p>Günün en güzel zamanı sabahları taraçada geçirilen saatlerdi. Rosanette, sırtında patiska bir gömlek, çıplak ayaklarında terlikler, onun çevresinde gidip geliyor, kanaryaların kafesini temizliyor, kırmızı balıkların suyunu değiştiriyor ve bir ateş küreğiyle içinden, duvarı süsleyen Latin çiçekleri yükselen sandığın içindeki toprağı belliyordu. Sonra, dirseklerini balkona dayayıp, birlikte arabaları, gelip geçenleri seyrediyorlar, güneşleniyorlar, akşam için planlar yapıyorlardı. Frédéric’in evde olmadığı vakit çok çok iki saati buluyordu; sonra, bir tiyatronun sahneye yakın localarından birine gidiyorlardı; Rosanette, elinde kocaman bir çiçek demeti, orkestrayı dinlerken, Frédéric onun kulağına eğilip şakalar yapar, tatlı sözler söylerdi. Kimi zaman da, bir araba tutup Boulogne Ormanı’na uzanıyorlardı; geç vakitlere, gece yarılarına kadar geziyorlardı. Sonunda, başlarının üstünde yıldızlar, manzaranın bittiği yere kadar iki parlak inci dizisi halinde uzanan havagazı, fenerleri, havayı içlerine çekerek Arc de Triomphe ve büyük cadde üstünden geri dönüyorlardı.</p>

  <p>Ne zaman dışarı çıkacak olsalar Frédéric onun hazırlanmasını bekliyordu; şapkasının iki kurdelesini çenesinin altından bağlaması uzadıkça uzardı Rosanette’in; aynalı dolabın önüne geçip kendi kendine gülerdi. Sonra kolunu onunkine dolar, onun da kendi yanında aynanın karşısında boy göstermesini isterdi.</p>

  <p>- Böyle yan yana daha güzel oluyoruz ! Ah ! Yiyesim geliyor seni, canımın içi!</p>

  <p>Genç adam artık onun malıydı, onun bir şeyi. Bunun için, yüzüne sürekli bir aydınlanma gelmişti; hareketleri daha gevşek, çizgileri daha yuvarlaktı şimdi; Frédéric, ne tür olduğunu söyleyememekle birlikte, değişmiş buluyordu onu.</p>

  <p>Bir gün Rosanette, pek önemli bir haber olarak, Arnoux’nun, fabrikasında çalışan eski bir kadın işçisine bir manifatura dükkânı açtığını söyledi; her akşam oraya gidiyormuş; “çok para harcıyormuş, hatta daha geçen hafta pelesenk ağacından mobilyalar almış ona”.</p>

  <p>- Nereden biliyorsun? dedi Frédéric.</p>

  <p>- Aaa! bilmez olur muyum?</p>

  <p>Delphine, buyruğunu yerine getirerek bilgiler toplamış. Kadın Arnoux’yu çok seviyormuş ki o da bu kadar uğraşıyormuş.</p>

  <p>Frédéric:</p>

  <p>- Sana ne bundan? demekle yetindi.</p>

  <p>Rosanette bu soruya şaşmış göründü.</p>

  <p>- Ama alçağın bana borcu var. Böyle şırfıntıları beslediğini görmek iğrenç olmuyor mu?</p>

  <p>Sonra zafer dolu bir kin ifadesiyle:</p>

  <p>- Zaten kız onunla bir eğleniyormuş ki görme! Başka üç âşığı daha varmış. Oh! Canıma değsin! Şunu iyice bir soyup soğana çevirirse çok sevineceğim.</p>

  <p>Gerçekten, Arnoux yaşlı âşıkların hoşgörüsü içinde, Bordeaulu kızın kendisini sömürmesine göz yumuyordu.</p>

  <p>Fabrikası artık çalışmıyordu. Bütün işleri bozulmuştu; öyle ki bunları yeniden yola koymak için bir müzikhol açmayı düşünüyordu; yalnız ulusal yapıtlara yer verilecekti burada. Bakanlık bir yardım fonu açacağından, bu kurum hem bir propaganda merkezi, hem de bir kazanç kaynağı olacaktı. Ne var ki iktidardaki yönetici kadro değişikliğe uğradığı için bu da imkânsız hale gelmişti. Şimdi de askerî şapka satan büyük bir mağazanın düşleri içindeydi. Ama işe başlamak için gerekli sermayesi yoktu.</p>

  <p>Kendi evinde de mutlu değildi artık. Madam Arnoux eskisi kadar yumuşak başlı olmak şöyle dursun, sert çıkışlar da yapıyordu zaman zaman. Marthe hep babasından yana çıkıyordu. Bu da uyuşmazlığı artırıyor ve evi çekilmez bir hale getiriyordu. Arnoux çoğu zaman daha sabahtan evden çıkıyor, bütün gün bir sürü yere uğrayarak vakit öldürüyor, sonra gidip bir kır lokantasında, düşünceler içinde, yemek yiyordu.</p>

  <div>
    <br/>
  </div>

  <p>Frédéric’in uzun süre görünmeyişine bozuluyordu. Bu yüzden, bir gün öğleden sonra ona uğradı, eskisi gibi yine kendini görmeye gelmesini rica etti, bu konuda söz de aldı.</p>

  <p>Frédéric’in Madam Arnoux’nun evine gidecek cesareti yoktu. Ona ihanet etmiş gibi bir duygu vardı içinde. Ama korkaklık değil miydi bu? Bir özrü de yoktu. Bir son vermeliydi buna! Bir akşam işe girişti.</p>

  <p>Yağmur yağıyordu, sığınmak için Jouffroy Pasajı’na daldığı bir sırada ufak tefek, tombul, kasketli bir adam yanına sokuldu. Frédéric, Compain’i, verdiği önergeyle o gün kulüpte herkesi gülmekten kırıp geçiren hatibi tanımıştı; geçirdiği kırmızı Cezayir başlığı gülünçleştirmişti bu adamı; üst dudağı çok uzundu, yüzü portakal sarılığında olup çenesinde keçi sakalı vardı, hayranlıkla parıldayan iri gözlerini genç adamın üstüne dikmişti.</p>

  <p>Compain onun dostluğuyla övünç duyuyor olacak ki şöyle dedi:</p>

  <p>- Arkadaşı tanıtayım size! Kendisi dostlarımın kunduracısıdır, yurtsever bir arkadaştır! Bir şeyler içer miyiz?</p>

  <p>Frédéric özür dileyince, o hemen aristokratların bir oyunu olan Rateau teklifi aleyhine atıp tutmaya başladı. Bunu durdurmak için yeni bir 93 gerekirdi! Regimbart’dan ve onun kadar ünlü başka birkaç kişiden -söz gelimi Masselin’den, Senson’dan, Lecornu’den, Maréchal’den- son olarak da Troyes’da ele geçirilen karabinalar işine karışmış Deslauriers adlı birinden bahsetti.</p>

  <p>Bütün bunlar Frédéric için yeni haberlerdi. Compain daha fazla bir şey bilmiyormuş. Ayrılırken şöyle dedi:</p>

  <p>- Yakında görüşürüz, ha? Çünkü siz de ondansınız!</p>

  <p>- Nedenmişim?</p>

  <p>- Öküzbaşından!</p>

  <p>- Ne öküzbaşı?</p>

  <p>Compain elinin tersiyle onun karnına vurarak:</p>

  <p>- Ah, maskara ah! dedi.</p>

  <p>Ve iki terörist bir kahveye daldı.</p>

  <p>On dakika sonra Frédéric, Deslauriers’yi unutmuştu bile. Paradis Sokağı’nın kaldırımında, bir evin önündeydi; ikinci katta, perdelerin ardındaki bir lambanın ışığına bakıyordu.</p>

  <p>Sonunda merdivenleri çıktı.</p>

  <p>- Arnoux evde mi?</p>

  <p>Oda hizmetçisi:</p>

  <p>- Yok! Ama, olsun, buyurun içeri! dedi.</p>

  <p>Ve birden kapıyı açarak:</p>

  <p>- Madam, Mösyö Moreau geldi! diye bağırdı.</p>

  <div>
    <br/>
  </div>

  <p>Madam Arnoux kalktı, yüzü yakalığından daha uçuktu. Titriyordu.</p>

  <p>- Acaba neye borçluyum... Bu şerefi... Bu beklenmedik ziyareti?</p>

  <p>- Hiçbir şeye! Eski dostları bir yoklamak zevkini duyayım istedim.</p>

  <p>Otururken sordu:</p>

  <p>- Bizim Arnoux ne âlemde?</p>

  <p>- Çok iyi! Dışarı çıktı.</p>

  <p>- Biliyorum, biliyorum! Hep o eski akşam sefaları, değil mi? Şöyle bir oyalanmak falan.</p>

  <p>- Neden olmasın? Bütün gün hesaplar içinde kafa patlattıktan sonra bir adamın biraz başını dinlemesi gerekmez mi?</p>

  <p>Çalışkanlığından söz ederek övdü de kocasını. Bu övgü Frédéric’i kızdırmıştı; Madam Arnoux’nun dizleri üstündeki lacivert örgü şeritli siyah kumaş parçasını göstererek sordu:</p>

  <p>- Neler yapıyorsunuz böyle?</p>

  <p>- Bir ceket, kızım için.</p>

  <p>- İyi ki aklıma geldi. Ortalarda göremiyorum onu. Nerede?</p>

  <p>- Bir pansiyonda, diye karşılık verdi Madam Arnoux.</p>

  <p>Gözleri dolu doluydu. Elindeki iğneyi hızlı hızlı sokup çekerek gözyaşlarını tutuyordu. Frédéric, onun yanındaki masanın üstünde duran <i>L’lllustration</i> Dergisi’nin bir sayısını eline almıştı.</p>

  <p>- Cham’ın şu karikatürleri ne hoş, değil mi?</p>

  <p>- Evet.</p>

  <p>Sonra ikisi de yeniden sustu.</p>

  <p>Birdenbire şiddetli bir rüzgâr camları zangırdattı.</p>

  <p>- Ne berbat hava! dedi Frédéric.</p>

  <p>- Gerçekten öyle! Bu kötü havada kalkıp buraya gelmeniz büyük bir fedakârlık aslında.</p>

  <p>- Yağmur mağmur önemli değil benim için. Hem yağmuru bahane edip de randevularına gitmeyenlerden hiç değilimdir!</p>

  <p>- Hangi randevularmış onlar? diye sordu Madam Arnoux saf bir tavırla.</p>

  <p>- Hatırlamıyor musunuz?</p>

  <p>Madam Arnoux’yu bir ürperti aldı, başını önüne eğdi.</p>

  <p>Frédéric elini usulca onun kolunun üstüne koydu.</p>

  <p>- İnanın, çok acı çektirdiniz bana!</p>

  <p>O ise ağlamaklı bir sesle karşılık verdi:</p>

  <p>- Çocuğum için çok korkmuştum!</p>

  <p>Küçük Eugène’in hastalığını, o gün çektiği sıkıntı ve acıları Frédéric’e anlattı.</p>

  <p>- Teşekkür ederim! Teşekkür ederim! Bütün kuşkularım gitti! Sizi her zamanki gibi seviyorum!</p>

  <p>- Oh, hayır! Doğru değil bu!</p>

  <p>- Niçin?</p>

  <p>Madam Arnoux soğuk bir bakışla baktı.</p>

  <p>- Öbür kadını unutuyorsunuz! Birlikte at yarışlarına gittiğiniz, portresi sizde bulunan kadını, metresinizi!</p>

  <p>- Pekâlâ, öyle olsun! diye bağırdı Frédéric. Hiçbir şeyi inkâr etmiyorum! Sefil herifin biriyim ben! Dinleyin beni!</p>

  <p>Böyle bir şey yapmışsa umutsuzluğundan yapmıştı, intihar gibi bir şey yani. Zaten, kendi utancının öcünü ondan çıkardığı için sonunda o kadını da mutsuz edip çıkmıştı.</p>

  <div>
    <br/>
  </div>

  <p>- Ne acılar çektim ben! Anlayabiliyor musunuz?</p>

  <p>Madam Arnoux güzel yüzünü ona çevirerek elini uzattı. İkisi de gözlerini kapadı; sonsuz ve tatlı bir salıncakta şatlanıyormuş gibi, bir esrikliğin içinde kaybolup gitmişlerdi. Sonra, gözleri gözlerinde, yüzyüze, bakışıp öylece kaldılar uzun süre.</p>

  <p>- Benim sizi artık sevmeyebileceğime inanmış mıydınız?</p>

  <div>
    <br/>
  </div>

  <p>Madam Arnoux; alçak, okşayıcı bir sesle karşılık verdi:</p>

  <p>- Hayır! Her şeye rağmen yüreğimin derinliklerinde bunun imkânsız olduğunu ve bir gün aramızdaki engellerin kalkacağını hissediyordum.</p>

  <p>- Ben de! Sizi görmek tutkusuyla yanıp tutuşuyordum.</p>

  <p>- Bir kere, Palais-Royal’in orada yanınızdan geçmiştim!</p>

  <p>- Sahi mi?</p>

  <p>Frédéric, Dambreuselerde ona rastlayınca ne büyük bir mutluluk duyduğunu söyledi.</p>

  <p>- Ama o akşam oradan çıkarken sizden nasıl nefret ediyordum!</p>

  <p>- Zavallı çocuk!</p>

  <p>- Hayatım ne kadar hüzün dolu!</p>

  <p>- Ya benimki!.. Sadece eş ve anne olarak çektiğim şu kederler, kaygılar, aşağılanmalar olsaydı, nasıl olsa önümüzde ölüm var diye, yine de yanmazdım; ama asıl kötüsü şu yalnızlığım, şu kimsesizliğim...</p>

  <p>- Ama ben varım!</p>

  <p>- Oh! Evet!</p>

  <p>Madam Arnoux içinden kopup gelen bir sevgi hıçkırığı ile doğruldu; kolları iki yana açıldı; ayakta sarıldılar, uzun uzun öpüştüler.</p>

  <p>Döşemede bir pıtırtı oldu. Bir kadın belirdi yanlarında: Rosanette. Madam Arnoux tanımıştı onu; kocaman kocaman açılmış gözleriyle, öfkeli ve şaşırmış, onu süzmeye başladı. Sonunda Rosanette:</p>

  <p>- Mösyö Arnoux ile iş konusunda konuşmaya geldim, dedi.</p>

  <p>- Görüyorsunuz ki burada değil.</p>

  <p>- Evet, doğru! diye karşılık verdi Mareşal. Hizmetçinizin hakkı varmış! Çok özür dilerim!</p>

  <p>Ve Frédéric’e dönerek:</p>

  <p>- Sen de buradasın, ha?</p>

  <p>Yanında böyle senli benli konuşulması Madam Arnoux’nun üstünde bir tokat etkisi uyandırmış, yüzü kıpkırmızı kesilmişti.</p>

  <p>- Burada olmadığını söylüyorum size!</p>

  <p>Bunun üzerine, öteye beriye bakmakta olan Mareşal sakin bir sesle:</p>

  <p>- Evet dönüyor muyuz? Aşağıda araba bekliyor, dedi.</p>

  <p>Frédéric bu sözü duymazlıktan geldi.</p>

  <p>- Gidelim, hadi!</p>

  <p>- Tabii, dedi Arnoux onları bir daha görmek için trabzanın üstünden eğildi; merdivenin üst başından, keskin bir kahkaha döküldü üstlerine. Frédéric, Rosanette’i arabanın içine itti, geçip karşısına oturdu. Yol boyunca tek kelime konuşmadı.</p>

  <p>Ucu kendine dokunan bu alçaklık fışkırmasına yine kendisi sebep olmuştu. Hem ezici bir aşağılanmanın utancını duyuyor, hem de mutluluğunu yitirişine yanıyordu. Sonunda tam yakalayacağı bir sırada artık ele geçmez surette yitirmişti bu mutluluğu! Hem de şunun yüzünden, şu kaltağın, şu orospunun! Seve seve boğazlayabilirdi onu; bir boğuntu içindeydi. Eve dönünce, şapkasını bir köşeye fırlattı, kravatını çekip çıkardı.</p>

  <p>- Bunu yapmakla iyi halt ettin, değil mi?</p>

  <p>Rosanette kibirle karşısına dikildi.</p>

  <p>- Ne olmuş yani? Ne var bunda?</p>

  <p>- Ne varmış! Beni gözetliyorsun ha?</p>

  <p>- Suç benim mi? Niçin gönül eğlemek için namuslu kadınların yanına gidiyorsun?</p>

  <p>- Önemli değil bu! Onlara hakaret etmene göz yumamam.</p>

  <p>- Ne hakaret etmişim ki?</p>

  <p>Frédéric ne karşılık vereceğini bilemedi ve daha kinli bir tavırla:</p>

  <p>- Ya bir seferinde, Champ de Mars’da... diyecek oldu.</p>

  <p>- Of! Bıktım artık senin bu eski gözağrılarından!</p>

  <p>- Sefil!</p>

  <p>Yumruğunu kaldırdı.</p>

  <p>- Öldürme beni! Gebeyim!</p>

  <p>- Yalan söylüyorsun!</p>

  <p>- Yüzüme baksana!</p>

  <p>Bir şamdan aldı, yüzüne tutarak:</p>

  <p>- Görmüyor musun? dedi.</p>

  <p>Tuhaf bir şişkinlik kazanmış yüzü sarı lekelerle beneklenmişti. Frédéric bu apaçık görünümü inkâr edemedi. Gidip pencereyi açtı, odanın içinde bir iki adım âttı, sonra bir koltuğa çöktü.</p>

  <p>Bir felâketti bu olay; ayrılmalarını geciktireceği gibi genç adamın bütün planlarını da altüst ediyordu. Sonra, baba olmak düşüncesi de saçma, kabul edilmez bir şey gibi geliyordu ona. Niçin ama? Ya Mareşal olacağına?.. Kurduğu düş öyle derindi ki bir çeşit sayıklama haline gelmişti. Şurada halının üstünde, şöminenin yanında küçük bir kız görüyordu. Madam Arnoux’ya, biraz da kendisine benzeyen küçük bir kız; -esmer ve beyaz, kara gözlü, uzun kirpikli, bukleli saçlarında pembe bir kurdele! (Ah, ne kadar severdi bu çocuğu!) “Baba! Baba!” diyen sesini duyar gibi oluyordu.</p>

  <p>Soyunup gelmiş olan Rosanette yanına yaklaştı, gözlerinde bir damla yaş olduğunu görüp ağırbaşlı bir tavırla alnından öptü onu.</p>

  <p>Frédéric:</p>

  <p>- Ne yapalım! diyerek doğruldu. Bu yavrucağı öldürenleyiz ya!</p>

  <p>O zaman Rosanette’in çenesi açıldı. Tabii ki oğlan olacaktı bu çocuk. Adını Frédéric koyarlardı. Kundağını bezini şimdiden hazırlamaya başlamak gerekirdi. Onun bu kadar mutlu olduğunu gören Frédéric’in içinde bir acıma duygusu uyandı. Öfkesi tamamıyla geçmişti; deminki hareketi niçin yaptığını sordu.</p>

  <p>Vatnaz kendisine oldukça eski bir tarihte protesto edilmiş bir senet göndermiş; Rosanette de para bulmak için Arnoux’nun evine koşmuş.</p>

  <p>- Ben verirdim sana! dedi Frédéric.</p>

  <p>- Arnoux’dan kendi paramı almak ve ötekine bin frank borcumu ödemek daha kolay gibi geldi bana.</p>

  <p>- Ona bütün borcun bu kadar mı?</p>

  <p>Rosanette:</p>

  <p>- Evet! diye karşılık verdi.</p>

  <p>Frédéric, ertesi gün akşam saat dokuzda (kapıcının söylediği saat) Matmazel Vatnaz’ın evine gitti.</p>

  <p>Holde yığılmış mobilyalara çarptı. Sesler ve bir müzik duyuluyordu, o yana doğru yürüdü. Bir kapıyı açtı ve bir <i>şölen</i>’in ortasına düştü. Gözlüklü bir kızın çaldığı bir piyanonun önünde, Delmar, bir ruhani lider ağırbaşlılığı içinde, fuhuş üstüne yazılmış insancıl bir şiir okumaktaydı; boğuk sesi, piyanonun tonlarıyla desteklenerek yükseliyordu. Duvarın önüne bir sürü kadın dizilmişti, hepsi koyu renk elbiseler içindeydi, gömlekleri kolsuz, yakasızdı. Hepsi de okumuş, beş altı erkek şurada burada sandalyelere oturmuşlardı. Bir koltukta eski bir masal yazarı, bir insan yıkıntısı oturuyordu. İki lambadan yayılan kekre kokusu oyun masasının üstünü dolduran fincanlardaki şokolanın kokusuna karışıyordu.</p>

  <p>Beline doğru işi bir kuşak bağlamış bulunan Matmazel Vatnaz şöminenin bir yanında duruyordu. Şöminenin öbür başında, Vatnaz’ın karşısında Dussardier vardı; orada oturuşundan dolayı biraz sıkılmışa benziyordu. Sonra bu sanat ortamı da ürkütmüştü onu.</p>

  <p>Vatnaz’ın Delmar’la ilişkisi bitmiş mi? Bitmemiş galiba. Ama bizim mert çırağı da kıskanır görünüyor bu arada. Frédéric ona kendisiyle bir şey görüşmek istediğini söyleyince, o, Dussardier’ye de odaya yanlarına gelmelerini işaret etti. Bin frank eline sayılınca, ayrıca, paranın faizini de istedi.</p>

  <p>- Canım ne önemi var! dedi Dussardier.</p>

  <p>- Susar mısın sen?</p>

  <p>Böyle yiğit bir adamın bu korkaklığı Frédéric’in pek hoşuna gitmişti; çünkü böylece kendi korkaklığı da haklılaşmış oluyordu. Senedi alıp getirdi ve bir daha Madam Arnoux’nun evindeki rezaletin sözünü etmedi. Ama o günden sonra Mareşalin bütün kusurları gözüne dokunmaya başladı.</p>

  <p>Düzeltilmez şekilde zevksizdi: Tembeldi, aklın alamayacağı kadar; bir ilkel adam bilgisizliği içindeydi; öyle ki doktor Desrogis onun gözünde çok büyük bir şöhretti. Bu adamla karısını, “evli bir çift” oldukları için evine davet etmekten zevk duyuyordu. Eski bir gümrük memuru olup kâğıt oyununda usta “çok iyi” bir bay tarafından korunan Matmazel Irma adlı ince sesli zavallı bir yaratığın hayatı üstünde kendi keyfince bir gözetim kurmak istiyordu. O adam için “tonton kuçukuçu” derdi. Frédéric, “Laf mı bu da! Chaillot’ya git! bilir misin ki!” gibi budalaca lafların tekrarlanmasına dayanamıyordu artık. Rosanette sabahları biblolarını bir çift eski beyaz eldivenle temizlemeyi âdet haline getirmişti. Genç adam onun özellikle hizmetçisine karşı takındığı tavırları çekemiyordu. Bu kadının aylığını hep geciktirir, hatta ondan borç para almaya kalkardı. Hesap görme günlerinde mahalle karıları gibi birbirine girerler, sonra sarılarak barışırlardı. Rosanette’le baş başa geçirdiği saatlerden bir tat almamaya başlamıştı. Bu bakımdan Madam Dambreuse’ün verdiği partilerin yeniden başlaması içine su serpti.</p>

  <p>Madam Dambreuse hiç değilse eğlenceli bir arkadaştı. Sosyetede dönen dolapları, elçiler arasındaki değişiklikleri, modaevlerinde çalışan kimseleri biliyordu. Ara sıra ağzından bayağı laflar kaçırsa bile, bunları öyle bir yerde söylemiş olurdu ki o cümlesinde bir saygı ya da eğlence anlamı varmış gibi gelirdi. Onu, konuşan yirmi kişinin arasında, hiçbirini unutmadan, kendisine dilediği karşılıkları verdirip, tehlikeli olanlardan sakınırken görmeliydi! Anlattığı en yalın şeyler birer sır niteliği kazanır, en ufak bir gülümsemesi karşısındakini düşlere daldırırdı; ondaki çekicilik, her zaman süründüğü o güzel koku gibi karmaşık ve tanımlanmaz bir şeydi. Frédéric onun yanında her zaman yeni bir şeyler keşfetmenin tadını duyardı; yine de, her zaman, berrak suların parıltısına eş bir sükun içinde bulurdu onu. Peki ama, yeğenine karşı tavırları niçin öyle soğuktu? Hatta zaman zaman ona doğru tuhaf bakışlar fırlattığı da oluyordu.</p>

  <p>Evlenme meselesi çıkınca Mösyö Dambreuse’e “sevgili çocuk”un sağlık durumunun elverişli olmadığını söyleyerek itiraz etmiş ve onu hemen alarak Balaruc banyolarına götürmüştü; oradan dönünce bu kez yeni bahaneler ileri sürdü: Delikanlının mevkii yoktu, bu büyük aşk ciddi görünmüyordu, beklemenin ne zararı vardı! Martinon bekleyeceğini bildirdi. Yüce bir davranış içindeydi. Frédéric’e öğütler verdi. Daha da ileri gitti: Yeğenin ağzından teyzenin duygularını öğrendiğini çıtlatarak, Madam Dambreuse’ün nasıl hoşuna gideceği konusunda yollar gösterdi ona.</p>

  <p>Mösyö Dambreuse’e gelince, kıskançlık belirtilerinden uzak bir şekilde, genç dostuna çok iyi davranıyor, birçok konuda ona danışıyor, hatta geleceği üstüne titizleniyordu; o kadar ki bir gün Roque Baba’dan konuşurlarken kurnaz bir tavırla delikanlının kulağına eğilmiş:</p>

  <p>- İyi ettiniz! demişti.</p>

  <p>Cécile, Miss John, hizmetçiler, kapıcı... Frédéric’in gözüne sevimli görünmeyen tek kişi yoktu bu evde. Her akşam, Rosanette’i bırakıp buraya geliyordu. Annelik günü yaklaştıkça Rosanette’in üstüne daha bir ciddilik gelmiş, hatta birtakım sıkıntılar içindeymiş gibi bir de hüzün çökmüştü. Bütün sorulara şöyle karşılık veriyordu:</p>

  <p>- Yanılıyorsun! Çok iyiyim!</p>

  <p>Bir değil beş senet imzalamıştı Rosanette; ilkini ödettikten sonra bunu Frédéric’e açıklamaya cesaret edemediğinden, Arnoux’ya başvurmuştu. Arnoux da Languedoc şehirlerini aydınlatma gaz şirketinden -çok esaslı bir iş!- gelecek kâr payının üçte birini ona bırakmayı yazıyla vadetmişti; ancak o yazıyı şirketin hissedarlar toplantısından önce ortaya çıkarmamasını da öğütlemiş bulunuyordu; toplantı ise haftadan haftaya ertelenip durmaktaydı.</p>

  <p>Ama şu sıra Mareşal’e para gerekliydi. Ölür, bu parayı Frédéric’ten isteyemezdi. İsteyemedi. Aşklarını örselemek olurdu bu. Evin giderlerini o karşılıyordu; ama, aylık kiraladığı ufak bir araba ve Dambreuselere gitmeye başlayalı beri yapmak zorunda kaldığı bazı fedakârlıklar metresine daha fazla bir ödenek ayırmasını önlemekteydi. İki üç kere, belirsiz saatlerde eve geldiğinde, kapılar arasında bazı erkek karaltılarının kayıp gittiğini görür gibi olmuştu; sonra, nereye gittiğini söylemeden sık sık dışarı çıkıyordu Rosanette. Frédéric bunu fazla kurcalamaya kalkmadı. Şu birkaç gün içinde kesin bir çıkış yapacaktı nasıl olsa. Başka bir hayatın özlemini çekiyordu. Daha eğlenceli daha soylu bir hayatın. Böyle bir ideal onu Dambreuselerin konağına karşı daha hoşgörülü yapıyordu.</p>

  <div>
    <br/>
  </div>

  <p>Poitiers Sokağı’nın bir çeşit uzantısıydı bu ev. Büyük M. A. ya, ünlü B.’ye, derin C.’ye, hatip Z.’ye, eşsiz Y.’ye, merkez solun tenorlarına, sağın şövalyelerine, Orta-yol emeklilerine, siyasal komedinin demirbaş tiplerine rastladı orada. Bunların iğrenç konuşmalarına, küçüklüklerine, öfkelerine, kötü niyetlerine şaştı.</p>

  <div>
    <br/>
  </div>

  <p>Hepsi de Anayasa’ya oy vermiş olan bütün bu adamlar şimdi onu yıkmaya çalışıyorlardı. Yerlerinde duramıyorlar, bildiriler, broşürler, biyografiler yayımlıyorlardı; Fumichon’un Hussonnet tarafından yazılmış biyografisi bir şaheserdi. Nonancourt köylerde propaganda ile uğraşıyor, Mösyö de Grémonville din adamlarını işliyor, Martinon burjuva gençlerini topluyordu. Cisy’ye varıncaya dek, herkes kendi çapında bir çaba içinde görülüyordu. Şimdi ciddi işler düşünen Vikont bütün gün arabasıyla parti işlerine koşmaktaydı.</p>

  <div>
    <br/>
  </div>

  <p>Mösyö Dambreuse, bir barometre gibi, partinin son değişikliklerini gösteriyordu. Bir halk adamının şu sözü anılmadan Lamartine’in adını ağzına almaz olmuştu: “Paydos şiire!”. Cavaignac onun gözünde bir hayından başka bir şey değildi. Üç ay boyunca hayranlık duyduğu Başkan “yeterli güçten yoksun” olduğundan şimdi gözünden düşmüş bulunuyordu. Ve daima bir kurtarıcıya bağlılık eğiliminde olduğundan, Konservatuvar olaylarından beri Changamier’ye minnet duymaktaydı: “Çok şükür, Changarnier... Umalım ki Changarnier... Changarnier oldukça korkuya kapılmanın bir gereği yok...”</p>

  <div>
    <br/>
  </div>

  <p>Her şeyden önce sosyalizme karşı yazdığı kitaptan dolayı Mösyö Thiers göklere çıkarılıyordu; o bu kitabıyla sadece yazar değil, bir düşünür olduğunu da ispat etmekteydi. Mecliste filozoflardan parçalar okuyan Pierre Leroux’ya kahkahalarla gülüyorlardı. Fourier’nın çömezleri alaya alınıyordu. <i>Foire aux Idées</i>’yi alkışlamaya gidiyorlar ve yazarlarını Aristofanes’e benzetiyorlardı.<a href="../Text/dipnotlar.xhtml#a32" id="k32"><sup>[32]</sup></a> Herkes gibi Frédéric de bu oyunu görmeye gitmişti.</p>

  <p>Siyasal gevezelikler ve iyi yiyecekler delikanlıdaki ahlâk duygusunu uyuşturmaktaydı. Bu adamlar gözüne ne kadar bayağı görünürlerse görünsünler, onları tanımakla övünç duyuyor, içinden burjuvaların itibarını kazanmayı geçiriyordu. Madam Dambreuse gibi bir metres kendisine bu olanakları sağlayabilirdi.</p>

  <p>Bunun için ne gerekiyorsa yapmaya girişti.</p>

  <div>
    <br/>
  </div>

  <p>Madam Dambreuse bir gezintiye mi çıktı, karşısına çıkıyor, tiyatroya mı gitti, locasında ona saygılarını sunmak için oraya kadar gitmeyi ihmal etmiyordu; kiliseye gitme saatlerini öğrenerek, hüzünlü bir tavırla bir sütunun arkasında yer alıyordu; antika eşya ya da bir konser için bilgiler, ödünç alınacak kitap ya da dergiler, aralarında sürekli olarak küçük pusulaların gidip gelmesine sebep oluyordu. Gece ziyaretlerinden ayrı olarak arada sırada öğleden sonraları da yoklamaya gittiği oluyordu onu. Birbiri ardı sıra cümle kapısından, avludan, holden, iki salondan geçerken genç adamın duyduğu sevinç de türlü türlü eşya arasında mobilyaların kenarlarına çarpardı: Çamaşır dolapları, perdeler, lakeden, bağadan, fildişinden, malahitten kadehler, tepsiler, sık sık yenilenen pahalı şeyler... Sade şeyler de vardı: Etretat kıyısından getirilmiş ve kâğıtların uçmaması için kullanılan üç çakıltaşı, Çin işi bir paravanaya asılı bir <i>Frisonne</i> başlığı gibi. Bununla birlikte bütün bu eşya arasına büyük bir uyum kurulmuştu. Hatta belki de tavanın yüksekliğinden, kapı perdelerinin zengin dökülüşünden, taburelerin yaldızlı bacakları üstünde dalgalanan uzun ipek saçaklardan ileri gelen bütünüyle bir soyluluktan söz edilebilirdi.</p>

  <p>Madam Dambreuse hemen her zaman, pencere aralığını süsleyen çiçekliğin yanındaki küçük kanepede otururdu. Tekerlekli kocaman bir pufun kenarına ilişmiş olan Frédéric ona yöneltilecek en uygun iltifatları sıralardı ve o, başı biraz yana eğik, dudaklarında bir gülümseme, genç adamı süzer dururdu.</p>

  <p>Frédéric, onun yüreğinde bir kıpırtı meydana getirmek, onu kendine hayran etmek için, içine bütün ruhunu koyduğu şiirler okuyordu. Kadının, küçültücü bir imada ya da pratik bir itirazda bulunmak için durdurduğu olurdu onu; konuşmaları gelip gelip o ölmez aşk sorununa dayanıyordu! Aşkı doğuran nedenleri, kadınların erkeklere göre aşkı daha iyi duymadıklarını, bu konuda aralarında ayrımların neler olduğunu tartışıyorlardı. Frédéric, kabalığa ve yavanlığa düşmekten sakınarak kendi düşüncelerini açıklamaya çalışıyordu. Zaman zaman hoş, zaman zaman bıkıp usandırıcı bir çeşit mücadele vardı aralarında.</p>

  <p>Bu kadının yanında, bütün varlığını Madam Arnoux’ya doğru çekip götüren o büyük esrimeyi duymuyordu. Rosanette’in ilk sıralarda kendisinde yarattığı allak bullak sevinci de. Ama Madam Dambreuse’de az bulunur, güç bir şeyi seviyordu; çünkü zengindi, soyluydu, sofuydu bu kadın; taktığı madalyonlarla ve ahlâksızlığın içindeki iffetiyle, tıpkıdantelleri gibi ender duygu incelikleri buluyordu onda.</p>

  <p>Eski aşkını kullandı. Bir zamanlar Madam Arnoux’nun kendisinde yarattığı yorgunlukları, kaygıları, düşleri, sanki şimdi o esinletiyormuş gibi anlattı Madam Dambreuse’e. Bunları, bu tür şeylere alışık bir kadın gibi karşılıyor, ama ne reddediyor ne de kesin olarak kabul ediyordu; bu bakımdan Frédéric, Martinon’un evlenmesine razı olacak kadar baştan çıkaramadı onu. Madam Dambreuse yeğeninin âşığıyla ilişkiyi tam kesmek için, Martinon’un gözünün parada olduğunu ileri sürdü ve kocasından bu konuda onu denemesini rica etti. Bunun üzerine Mösyö Dambreuse, Martinon’a Cécile’in yoksul bir ailenin öksüzü olduğunu, bir drahoması, bir “umudu” bulunmadığını söyledi.</p>

  <p>Martinon, bunun doğru olduğuna inanmadığından ya da verdiği sözü geri alamayacak kadar ileri gitmiş olduğundan ya da dehalara özgü bir budalaca inatla, on beş bin frank gelir getiren kendi servetinin ikisine de yeteceğini söyledi. Bu beklenmeyen çıkargütmezlik bankeri duygulandırdı. Gerekli teminat akçesini sağlamayı vadederek onu bir göreve sokmayı üstlendi ve Martinon, 1850 yılının mayısında Cécile’le evlendi. Balo yapılmadı. Gençler evlendikleri gün İtalya’ya gittiler. Frédéric ertesi gün Madam Dambreuse’ü ziyaret etti. Her zamankinden daha solgun buldu onu. Önemsiz iki üç konuda Frédéric’i tersler şekilde konuştu. Zaten bütün erkekler bencil şeylerdi.</p>

  <div>
    <br/>
  </div>

  <p>Frédéric, bağlılık duygusu taşıyan kimselerin de bulunabileceğini ileri sürdü. Söz gelimi kendisi...</p>

  <p>- Hadi canım! Siz de öbürleri gibisinizdir!</p>

  <p>Gözkapakları kızarmıştı; ağlıyordu. Sonra gülümsemeye çalışarak:</p>

  <p>- Özür dilerim, dedi. Haksızlık ettim. Birden bir keder içine gömüldüm de.</p>

  <p>Genç adam bundan bir şey anlamamıştı.</p>

  <div>
    <br/>
  </div>

  <p>“Boş ver. Sandığın kadar güçlü değilmiş,” diye düşündü.</p>

  <p>Madam Dambreuse çıngırağı çekerek bir bardak su istedi, gelen sudan bir yudum içti, bardağı uşağa geri verdi. Sonra hizmetçilerin çalışma tarzından yakındı. Frédéric onu eğlendirmek için kendisini uşak olarak yanına almasını rica etti; tabak verebilir, eşyaların tozunu alabilir, konukları haber verebilirdi; kısacası iyi bir oda hizmetçisi ya da modası geçmiş olmasına rağmen, esaslı bir yanaşma olabilirdi. Horoz tüylü şapkasıyla arabasının arkasında oturmayı ne kadar isterdi!</p>

  <p>- Kolumda küçük bir köpek taşıyarak arkanız sıra azametli adımlarla yürümek ne güzel olurdu!</p>

  <p>- Çok şakacısınız! dedi Madam Dambreuse.</p>

  <p>Ama her şeyi ciddiye almak da bir çılgınlık değil miydi? Zaten çevremizde yeterince sıkıntı yok muydu ki bir de biz kendimiz icat edelim. Hiçbir şey değmezdi kederlenmeye. Madam Dambreuse belirsiz bir onaylama tavrıyla kaşlarını kaldırdı.</p>

  <p>Bu duygu uyumu Frédéric’i daha yüreklendirdi. Eski düş kırıklıkları ona bir uzağı görme yetisi kazandırmıştı. Sözlerine devam etti:</p>

  <p>- Dedelerimiz yaşamayı daha iyi biliyorlardı. İçimizden gelen itiye niçin karşı koyalım?</p>

  <p>Zaten aşk dediğin de onca önemli bir şey değildi aslında.</p>

  <p>- Ama ahlâka karşı bir şey bu sizin söylediğiniz!</p>

  <p>Madam Dambreuse yeniden kanepeye geçmişti. Frédéric yanına, ayaklarının önüne oturdu.</p>

  <p>- Görmüyor musunuz yalan söylediğimi? Çünkü bir kadının hoşuna gitmek için bir soytarı kaygısızlığı ya da bir trajedi aşırılığı içinde olmak gerekiyor. Sadece kendilerini sevdiğimizi söylesek suratımıza gülüyorlar. Bence kadınların hoşlandıkları bu tür abartmalar aşkın kutsallığını yok ediyor. Hele insan özellikle zeki kadınlar karşısında... İçini nasıl dökeceğini... Bilmediğinden...</p>

  <p>Madam Dambreuse, kirpikleri yarı aralık, onu süzüyordu. Delikanlı onun yüzüne doğru eğilip sesini alçalttı.</p>

  <p>- Evet, korkutuyorsunuz beni! Size saygısızca laflar söyledim belki. Oysa söylemek istemezdim bunları. Bağışlayın beni. Hem bunda bir suçum yok benim. O kadar güzelsiniz ki!</p>

  <p>Madam Dambreuse gözlerini yumdu; Frédéric, zaferinin bu kadar kolay gerçekleşmesine şaştı. Bahçede hafif hafif sallanan büyük ağaçlar hareketsizdi şimdi. Hareketsiz duran yol yol bulutlar uzun kırmızı şeritler çizmişti gökyüzüne. Her şey durmuştu sanki. Belleğinde buna benzer akşamlarda tıpkı böyle bir sessizliğin anısı belirir gibi oldu. Daha önce nerede olmuştu bu?</p>

  <p>Diz çöktü, elini eline aldı ve onu sonsuza kadar seveceğine yemin etti. Sonra, gideceği sırada, kadın bir işaretle yanına çağırdı onu ve alçak bir sesle:</p>

  <p>- Akşama yemeğe gelin! Baş başa oluruz! dedi.</p>

  <p>Merdivenlerden inerken kendini başka bir adam olmuş görüyordu; limonlukların kokulu havasıyla çevrelenmiş, soylulara özgü ilişkilerin, büyük entrikaların üstün dünyasına kesin olarak ayak basmış gibiydi. O dünyada birinci sırayı kapabilmek için böyle bir kadının olacaktı. Güce ve eyleme tutkun olduğu şüphesiz olan ve kendisine cömertçe hizmet ettiği sıradan bir adamla evlenmiş bulunan böyle bir kadın çekip çevirecek güçlü bir erkek isterdi herhalde. Simdi hiçbir şey imkânsız değildi! Kendini at sırtında iki yüz fersah yapacak, gık demeden geceler boyu üst üste çalışacak kadar güçlü buluyordu; yüreği gururla dolup taşmaktaydı.</p>

  <p>Önü sıra bir adam yürüyordu kaldırımda; üstünde eski bir palto taşıyan, başını öne eğmiş olan bu adamın öyle bitkin bir görünümü vardı ki, Frédéric yüzünü görmek için döndü. Öbürü başını kaldırdı. Deslauriers’di bu. Kararsızca bakıyordu. Frédéric hemen boynuna sarıldı.</p>

  <p>- Ah! Aziz kardeşim! Şensin ha!</p>

  <p>Aldı onu, sorular sora sora evine götürdü.</p>

  <div>
    <br/>
  </div>

  <p>Ledru-Rollin’in eski komiseri önce çektiği sıkıntıları anlattı. Tutuculara kardeşlik, sosyalistlere yasa saygısı öğütlediği için, birinciler üstüne ateş etmişler, İkinciler asmak için ip getirmişler. Haziran olaylarından sonra da zalimce görevinden atmışlar. Kendini bir komplonun, Troyes’de yakalanan silahlar olayının içinde bulmuş. Delil yetersizliğinden salıverilmiş. Sonra, siyasal eylem komitesince Londra’ya gönderilmiş, orada bir ziyafette meslektaşlarıyla tokatlaşmış. Paris’e dönünce de...</p>

  <p>- Niçin bana gelmedin?</p>

  <p>- Kaç kere geldim, bulamadım. Senin kapıcının esrarlı birtakim halleri var, ne yapmam gerektiğini kestiremedim. Sana böyle yenilmiş bir şekilde görünmek de istemiyordum.</p>

  <div>
    <br/>
  </div>

  <p>Demokrasinin kapılarını çalıp; kalemiyle, sesiyle, gücüyle hizmet teklifinde bulunmuştu ve bütün kapılar yüzüne kapanmıştı, güvenemiyorlardı ona; saatini, kitaplarını, çamaşırlarını satmıştı.</p>

  <p>- Sénécal’le birlikte Belle-Isle dubalarının üstünde gebersem daha iyiymiş!</p>

  <p>O sırada kravatını düzeltmekte olan Frédéric’in bu habere pek üzülmemiş bir hali vardı.</p>

  <p>- Bizim Sénécal sürüldü demek?</p>

  <p>Büyük bir özlemle duvarlara bakmakta olan Deslauriers karşılık verdi:</p>

  <p>- Herkes senin gibi şanslı olamaz ki!</p>

  <p>Bu sözlerdeki imayı fark etmeyen Frédéric:</p>

  <p>- Özür dilerim, dedi. Yemeği dışarıda yiyeceğim. Sana yiyecek getirecekler! Canın ne çekiyorsa iste! istersen benim yatağa da uzanırsın.</p>

  <p>Bu içtenlik karşısında Deslauriers’nin hüznü dağıldı.</p>

  <p>- Senin yatağına mı? Ama... Seni rahatsız etmiş olmaz mıyım?</p>

  <p>- Yok canım! Boş yatak var!</p>

  <p>- Öyle ya! dedi avukat gülerek. Yemeği nerede yiyorsun?</p>

  <p>- Madam Dambreuse’de.</p>

  <p>- Yoksa bu... Hani?..</p>

  <p>Frédéric onun sanısını pekiştiren bir gülümsemeyle:</p>

  <p>- Çok meraklısın! dedi.</p>

  <p>Sonra, saate bakarak, yine yerine oturdu.</p>

  <p>- Hayatta olur böyle şeyler! Ama hiçbir zaman umudu yitirmemeli; değil mi, benim halkçı arkadaşım?</p>

  <p>- Allah vere de işe başkaları da karışsa.</p>

  <p>Deslauriers işçilerden nefret etmişti; bir maden memleketi olan görev yerinde çok çekmişti onlardan. Her maden kuyusunun, kendisine buyruklar veren geçici bir hükümeti varmış.</p>

  <p>- İşçilerin her yerdeki tavrı evlere şenlik bir nitelikte zaten; Lyon’da da, Lille’de de, Havre’da da, Paris’te de öyle. Çünkü, yabancı ürünleri memleketten çıkarmak isteyen üreticiler gibi, bu baylar da İngiliz, Alman, Belçikalı ve Savoielı işçilerin dışarı sürülmesini istiyorlar. Anlaşmalarına gelince, restorasyon sırasındaki ünlü birlikleri neye yaradı? 1830’da milli muhafız örgütüne katıldılar, ama ona hâkim olma sağduyusunu bile gösteremediler. 1848’in hemen ertesi günü işçi birlikleri kendi özel bayraklarıyla sokaklara dökülmediler mi? Meclise kendi temsilcilerini sokmayı isteyecek kadar ileri gidiyorlar ve yalnız kendi adlarına konuşuyorlardı. Tıpkı pancardan başka şey düşünmeyen pancar milletvekilleri gibi! Ne menem şeyler olduklarını gördüm hepsinin! Önce Robespierre’in giyotini, sonra imparatorun çizmeleri, daha sonra da Louis-Philippe’in şemsiyesi önünde secdeye kapanan, önlerine bir lokma ekmek atan herkese kul-köle olan bu heriflerden gına geldi artık! Talleyrand’ın ve Merabeau’nun rüşvetçilikleri dillere destan olmuştur, ama şu aşağıdaki haberciye biri kalkıp üç frank fazla ücret vadetse, adam tutar elli santim için yurdunu satar. Ah! Ne büyük bir hata yaptık! Avrupa’nın dört köşesini ateşe verecektik ki!..</p>

  <div>
    <br/>
  </div>

  <p>Frédéric karşılık verdi:</p>

  <p>- Kıvılcım yoktu! Siz hepiniz küçük burjuvalardınız, en iyileriniz de birer doktrin yobazı! İşçilere gelince, ne kadar sızlamalar yeridir. Devlet başkanı ödeneğinden bir milyon indirmeyi ve en çirkin dalkavukluk gösterilerinde bulunmayı bir yana bırakırsak boş laftan başka ne verdiniz onlara? İşçinin kimlik belgesi patronun elinde ve ücretli, sesini kimseye duyuramadığı için, (yasa önünde bile) efendisinden aşağı durumda. Kısacası, Cumhuriyet gününü doldurdu gibi geliyor bana! Kimbilir? İlerleme belki de bir aristokrasiyle ya da bir tek adamın gücüyle gerçekleşebilir. Bu işlerde ilk davranış hep yukarıdan geliyor! Kim ne derse desin, halk henüz reşit değil!</p>

  <p>- Haklısın galiba! dedi Deslauriers.</p>

  <div>
    <br/>
  </div>

  <p>Frédéric’e göre büyük yurttaş kitlelerinin huzura kavuşmaktan başka kaygısı yoktu (Dambreuse konağında edindiği izlenimler böyleydi) ve bütün şanslar muhafazakârlardan yanaydı.</p>

  <p>- Adaylığını koysaydın, eminim ki...</p>

  <p>Sözünü bitirmedi. Deslauriers anlamıştı, iki elini alnının üstünden geçirdi:</p>

  <p>- Ya sen? Bir engel de yoktu? Niçin milletvekili olmayasın?</p>

  <p>İkili seçim dolayısıyla Aube’da boş bir adaylık varmış. Yasama meclisine yeniden seçilen Mösyö Dambreuse ayrı bir bölgedenmiş.</p>

  <p>- İstersen çalışırım senin için!</p>

  <p>Bir sürü meyhaneci, öğretmen, doktor, avukat kâtibi ve onların patronlarını tanıyormuş.</p>

  <p>- Zaten köylüleri de istediğin şeye inandırabilirsin!</p>

  <p>Frédéric tutkusunun yeniden alevlendiğini hissetti.</p>

  <p>Deslauriers ekledi:</p>

  <p>- Bana Paris’te bir yer bulmalısın.</p>

  <p>- Oo! Mösyö Dambreuse’ün sayesinde çok kolay bulunur.</p>

  <p>- Dedim de aklıma geldi, dedi avukat. Bu adamın büyük şirketi ne oldu? Bana asıl bu tür bir iş gerek. Hem bağımsızlığımı korur hem de onlara yararlı olurum.</p>

  <p>Frédéric şu üç gün içinde onu bankere götüreceğine söz verdi.</p>

  <p>Madam Dambreuse’le baş başa yemek yemeleri çok güzeldi. Madam, masanın öbür başına oturmuştu, Frédéric’e karşıdan, asılı lambanın aydınlığında bir çiçek sepetinin üstünden gülümsüyordu; pencereler açıktı, yıldızlar görünüyordu. Çok az konuştular. Kuşkulandıklarından tabii. Ama uşaklar arkalarını döner dönmez dudaklarının ucuyla öpücükler yolluyorlardı, Frédéric adaylık niyetinden söz etti. Madam Dambreuse onayladı bunu, hatta Mösyö Dambreuse’ün yardımını sağlayacağına söz verdi.</p>

  <p>Akşam bir iki dost geldi, Madam Dambreuse’ü kutlamak ve üzüntüsünü paylaşmak için: Yeğeninden ayrılmak çok üzmüş olmalıydı onu. Yeni evliler yolculuğa çıkmakla çok iyi etmişlerdi; ileride çocuklardan, bin türlü gaileden insan başını alamazdı. Ama İtalya umulan gibi bir yer değildi. Neyse, onlar daha düşler, hayaller çağındaydılar. Sonra balayı her şeye ayrı bir güzellik katardı. En son kalanlar Mösyö Grémonville ve Frédéric oldu. Diplomat bir türlü gitmek bilmiyordu. Sonunda, gece yarısı, kalktı; Madam Dambreuse, Frédéric’e onunla birlikte gitmesini işaret etti ve bu isteğini yerine getirmesine her şeyden daha tatlı bir el sıkışla karşılık verdi.</p>

  <p>Mareşal onu yeniden karşısında bulunca bir sevinç çığlığı attı. Saat beşten beri onu bekliyormuş. Deslauriers’nin çok acele bir işiyle uğraşması gerektiğini söyleyerek özür diledi. Bir zafer parıltısı, bir hale gelmişti yüzüne. Rosanette içinden yemin etti: Bir daha başkalarına vermeyecekti kendini; açlıktan, sefaletten ölse bile.</p>

  <p>Nemli gözleri öyle bir tutkuyla parıldıyordu ki, Frédéric onu dizlerinin üstüne çekti ve kendi ahlâksızlığıyla gönenerek “Ne herifim ben!” diye düşündü.</p>

  <h3 id="sigil_toc_id_16">IV</h3>

  <p class="p1">Deslauriers, Mösyö Dambreuse’ün evine gittiği zaman, banker de büyük kömür işini yeniden canlandırmayı düşünmekteydi. Ne var ki birçok ortaklığın böyle tek bir ortaklıkta kaynaşması kuşkuyla karşılanmıştı. Bu tür işletmeler için büyük sermayeler gerekmezmiş gibi, herkes bir tekel kurulmakta olduğundan söz etmeye başlamıştı.</p>

  <p>Gobet’nin yapıtını ve Mösyö Chappe’ın <i>Journal de s</i> Mines’de yayımlanan yazılarını özel olarak okumuş bulunan Deslauriers meseleyi çok iyi biliyordu. 1810 tarihli yasanın imtiyaz sahibine mutlak bir hak tanıdığını ispat etti. Öte yandan bu kuruluşa daha demokratik bir nitelik de kazandırabilirdi; kömür işletmelerinin aralarında birleşenlerine set çekmesi ortaklık kurma hakkına karşı bir saldırı olurdu.</p>

  <p>Mösyö Dambreuse bir muhtıra hazırlaması için elindeki notları ona verdi. Emeğinin karşılığını ödeme şekline gelince, bu konuda pek de belirli olmayan bir sürü vaatte bulundu.</p>

  <p>Deslauriers, dönüp Frédéric’in evine geldi ve ona Mösyö Dambreuse’le neler konuştuklarını anlattı. Ayrıca, oradan çıkarken merdiven başında Madam Dambreuse’ü gördüğünü söyledi.</p>

  <p>- Seni kutlarım doğrusu! diye ekledi.</p>

  <p>Sonra seçim işini konuştular. Yapılması gereken bazı şeyler vardı.</p>

  <p>Üç gün sonra Deslauriers elinde gazetelere verilecek bir yazı metniyle geldi; dostça bir uslup taşıyan bu mektubunda Mösyö Dambreuse arkadaşının adaylığını desteklemekteydi. Bir muhafazakâr tarafından desteklenip bir kızıl tarafından övülünce başarı şansının mutlak olması gerekirdi. Ama kapitalist böyle bir şaheseri (!) nasıl imzalamıştı? Avukat kendi yazdığı bu mektubu, hiç sakınmadan Madam Dambreuse’e göstermiş, o da metni pek beğenmiş ve gerisini halletmeyi üstlenmiş.</p>

  <p>Arkadaşının bu girişimi Frédéric’i şaşırttı. Yine de benimsedi bunu. Sonra Deslauriers’nin Roque Baba ile ilişki kurduğunu görünce Louise’le olan durumunu arkadaşına anlattı.</p>

  <p>- Aklına ne gelirse söyle onlara; işte, işlerimin iyice bozulduğunu, zamanla güçlüklerin altından kalkacağımı, kızın daha genç olduğunu, bekleyebileceğini...</p>

  <p>Deslauriers gitti ve Frédéric kendisini güçlü bir adam gibi hissetti. Öte yandan bir doygunluk duygusu, derin bir hoşnutluk içindeydi; zengin bir kadına sahip olma sevinci hiçbir çelişkiye uğramamıştı; duyguları çevresiyle bir uyum içindeydi. Şimdi, hayatı, sıra sıra tatlarla doluydu artık.</p>

  <p>Bu tatların en hoşu da, Madam Dambreuse’ün salonunda, bir sürü insan arasından ona bakmaktı. Tavırlarındaki incelik başka durumlarını da akla getirmekteydi; soğuk bir sesle konuştuğunu işitince, hemen kesik kesik söylediği sevda sözlerini hatırlıyor, onun erdemine karşı gösterilen bütün saygılar kendisine gösterilmişçesine sevindiriyordu genç adamı ve çok kez şöyle bağırmak geçiyordu içinden: “Ama ben sizden daha iyi tanıyorum onu! Benimdir o!”</p>

  <p>İlişkileri herkesçe kabul edilmiş, onaylanmış bir şey olmakta gecikmedi. Madam Dambreuse bütün bir kış nereye gittiyse Frédéric’i de yanından eksik etmedi.</p>

  <p>Frédéric, hemen her zaman, gidecekleri yere ondan önce gidiyor ve onun çıplak kollarıyla, elinde yelpaze, saçında inciler, içeri girdiğini görüyordu. Madam Dambreuse eşikte duruyor (kapının pervazı onun için bir çerçeve meydana getiriyor) ve Frédéric’in orada olup olmadığını anlamak için, hafif bir kararsızlıkla gözlerini kısıyordu. Onu kendi arabasında götürürdü; yağmur vasistaslara vurup dururdu; gelip geçenler çamurda gölgeler gibi belirir kaybolurdu; birbirlerine sokulur, sessiz bir umursamazlık içinde belli belirsiz seyrederlerdi bunları. Türlü bahaneler uydurarak, Frédéric, bir saatçik daha kalırdı odasında.</p>

  <p>Madam Dambreuse’ün ona baş eğmesi daha çok can sıkıntısının bir sonucu olmuştu. Ama bu son deneyin başarısızlığa uğramaması gerekirdi. Büyük bir aşk istiyordu. Çok geçmeden delikanlıyı özenlerle, okşamalarla donatmaya başladı.</p>

  <p>Çiçekler gönderiyordu Frédéric’e. Onun için kumaş kaplama bir sandalye yaptırdı. Kendi anısı dışında başka bir işi olmasın diye ona bir tabaka, bir yazı takımı, günübirlik kullanılacak bir sürü ufak tefek eşya armağan etti. Bu gönül çelici ilgi gösterileri önce Frédéric’in pek hoşuna gitmişti; ama sonra sonra basit gelmeye başladı bunlar.</p>

  <p>Bir arabaya biniyor, onu bir pasajın içine sokuyor, sonra kendisi öbür uçtan çıkıyordu. Ve duvarların dibinden kayarak onun beklediği yere varıyordu; Frédéric de hemen koluna girip onu kendi evine sokuyordu. O ara delikanlının iki uşağı dolaşmaya çıkmış, kapıcı bir iş için bir yere kadar gitmiş olurdu. Madam Dambreuse etrafına şöyle bir bakınıldı: Korkacak bir şey yok! O zaman yeniden yurduna kavuşmuş bir sürgün gibi derin bir soluk alırdı. Mutluluk cesaret vermişti onlara, daha sık buluşmaya başladılar. Öyle ki bir akşam balo tuvaleti içinde çıkageldi ansızın. Böylesi sürprizler tehlikeli olabilirdi. Frédéric bu ihtiyatsızlığından dolayı uyardı onu. Üstelik çekici de bulmamıştı bu kılıkta; açık korsajı zaten dolgun olmayan göğüslerini meydana çıkarmıştı.</p>

  <p>Frédéric o zaman şimdiye dek gizil kalan şeyi, duygu yönünden uğradığı düş kırıklığını anladı. Büyük zevk fırtınaları içine girmiyor değildi, ama bunları duyabilmesi için Rosanette’in ya da Madam Arnoux’nun hayalini gözünün önüne getirmesi gerekiyordu.</p>

  <p>Bu duygu körelmesi daha berrak bir kafayla düşünmesini sağladı; eskisinden çok daha büyük bir tutkuyla sosyetede bir yer yapmayı özlüyordu. Hazır, ayağının altında böyle bir binektaşı varken yararlanmalıydı ondan.</p>

  <p>Ocak ortalarında, bir sabah, Sénécal girdi çalışma odasına; Frédéric’in attığı şaşkınlık çığlığına şimdi Deslauriers’nin kâtibi olduğunu söyleyerek karşılık verdi. Hatta bir de mektup getirmişti ondan. Deslauriers işlerin iyi gittiğini yazıyor, ama ihmalciliğinden ötürü kendisine çıkışıyordu. Nogent’a gitmesi gerekirmiş.</p>

  <p>Müstakbel milletvekili ertesi gün yola çıkacağını söyledi.</p>

  <p>Sénécal bu adaylık üstüne düşüncelerini açıklamadı. Kendisinden, yurt sorunlarından konuştu.</p>

  <p>Nice acınası durumda olursa olsun, yurdun içinde bulunduğu koşullar sevindiriyordu Sénécal’i; çünkü gidiş komünizme doğruydu. Bir kere, Devlet eliyle çekip çevrilen şeyler her gün arttığına göre, Yönetim kendiliğinden o yana doğru kaymaktaydı. Mülkiyete gelince, 48 Anayasası, bütün zayıf noktalarına rağmen, onu kollayıcı hükümler taşımaktaydı; Devlet, kamu yararı kaygısıyla bundan böyle dilediği alanlara el uzatabilecekti. Sénécal Otorite’den yana olduğunu belirtti; Frédéric onun ileri sürdüğü düşüncelerin kendisinin Deslauriers’ye söylediklerinin abartılmışından ibaret olduğunu gördü. Cumhuriyetçi kitlelerin yetersizliği konusunu bile ele aldı.</p>

  <p>- Robespierre, azınlığın haklarını savunurken, XVI. Louis’yi Milli Konvansiyon’un önüne götürdü ve halkını kurtardı. Sonuçlar olayları meşru kılar. Diktatörlük kimi zaman zorunludur. Yaşasın zorbalık! Elverir ki zorba iyi şeyler yapsın!</p>

  <p>Tartışmaları uzun sürdü, Sénécal, gideceği sırada, Mösyö Dambreuse’den hiç ses çıkmaması üzerine Deslauriers’nin sabırsızlandığını söyledi (ziyaretinin asıl nedeni buydu belki de).</p>

  <p>Oysa Mösyö Dambreuse hastaydı. Yakın bir aile dostu olarak Frédéric her gün onu görmeye gidiyordu.</p>

  <div>
    <br/>
  </div>

  <p>General Changarnier’nin azledilmesi çok üzmüştü kapitalisti. O akşam göğsünde, uzanıp yatmasını önleyen bi sıkışmayla birlikte büyük bir yanma duydu. Sülük tutunca, ateşi hemen geçti. Öksürüğü kesildi, daha rahat soluk almaya başladı; sekiz gün sonra et suyunu içerken şöyle diyordu:</p>

  <p>- Oh! Daha iyiceyim şimdi! Az kalsın büyük yolculuğu yapıyorduk!</p>

  <p>Madam Dambreuse ondan sonra kendisinin de yaşamayacağını belirtmek isteyerek bağırdı:</p>

  <p>- Bensiz olmaz ha!</p>

  <p>Adamcağız karşılık vermek yerine karısına ve âşığına tuhaf bir gülümsemeyle baktı; boyun eğiş, bağışlama, alay, hatta bir yerde gizli bir neşe izi vardı bu gülümsemede.</p>

  <p>Frédéric Nogent’a gitmek istedi. Madam Dambreuse buna karşı çıktı. Delikanlı hastalığın gösterdiği seyre göre bavullarını dolduruyor, boşaltıyordu.</p>

  <p>Mösyö Dambreuse’ün ağzından birden fazlaca kan boşaldı. “Bilimin prensleri” çağrıldı; ama hiçbiri ne yapmak gerektiği hakkında yeni bir şey söylemedi. Bacakları şişiyordu hastanın; bir deri bir kemik kalmıştı. Bir ay önce bir vergi kontrol görevine atanan kocasıyla birlikte Fransa’nın öbür ucunda bulunan Cécile’i görmek istediğini tekrarladı birçok kere. Kızın hemen getirtilmesini emretti. Madam Dambreuse, üç mektup yazdı, üçünü de kendisine gösterdi.</p>

  <p>Hastaya bakan rahibeye bile güvenmeyerek kocasının başı ucundan hiç ayrılmıyor, yatmıyor, uyumuyordu. Adlarını kapıcıya yazdıran ziyaretçiler onun hakkında hayranlık uyandırıcı şeyler işitiyorlardı; yoldan gelip geçenler pencerenin önüne bu kadar saman dökülmesini saygıyla karşılıyorlardı.</p>

  <p>12 Şubat’ta hasta müthiş bir şekilde kan tükürmeye başladı. Başında görevli hekim tehlikeyi haber verdi. Hemen bir rahibe çağrıldı.</p>

  <p>Mösyö Dambreuse’ün günah çıkarma görüşmesi sırasında karısı uzaktan merakla onu süzmekteydi. Daha sonra genç hekim bir pehlivan yakısı koydu ve bekledi.</p>

  <p>Lambaların mobilyalarla maskelenmiş ışığı odanın her tarafını ayrı tonlarda aydınlatıyordu.</p>

  <p>Frédéric’le Madam Dambreuse yatağın baş ucunda durmuş, can çekişen hastaya bakıyorlardı. Rahiple hekim bir pencere aralığında alçak sesle konuşuyordu; rahibe diz çökmüş dua ediyordu.</p>

  <p>Sonunda bir hırıltı yükseldi. Elleri buz gibi soğumuş, yüzünün rengi uçmaya başlamıştı. Zaman zaman çok derin bir soluk alıyordu; ama bunlar gittikçe seyrekleşti; anlaşılmaz bir iki söz döküldü ağzından. Hafifçe soluyarak gözlerini çevirdi ve başı yastığın üstünde yana düşüverdi.</p>

  <p>Bir an hepsi öylece kalakaldı.</p>

  <p>Madam Dambreuse yaklaştı; bir ödevi yerine getirmenin kolaylığıyla ölünün gözkapaklarını kapadı.</p>

  <p>Sonra, bastırılmış bir umutsuzluğun etkisi altındaymış gibi beli büküldü, kollarını iki yana açtı, hekimle rahibeye dayanarak odadan çıktı, on beş dakika sonra Frédéric de onun odasındaydı.</p>

  <p>İçerdeki güzel şeylerden çıkan tarifsiz bir koku vardı burada. Yatağın ortasına atılmış siyah bir elbise pembe yatak örtüsüyle tezat yaratıyordu.</p>

  <p>Madam Dambreuse şöminenin yanında, ayaktaydı. Frédéric onun büyük bir keder içinde olduğunu sanmıyordu, ama hafif hüzünlü olabileceğini düşünmüştü. Tatlı bir sesle sordu:</p>

  <p>- Acı çekiyor musun?</p>

  <p>- Ben mi? Yok canım! Hiç!</p>

  <p>Dönünce yatağın üstündeki elbiseyi gördü, inceledi; sonra Frédéric’e evindeymiş gibi rahat hareket etmesini söyledi.</p>

  <p>- Sigara da içebilirsin! Benim evimdesin!</p>

  <p>Derin derin soluk aldı:</p>

  <p>- Ah! Tanrım! Ne büyük bir yüktü!</p>

  <p>Frédéric şaşırmıştı bu sözlere. Onun elini öperek:</p>

  <p>- Ama serbestiz şimdi!</p>

  <p>Aşklarının rahatlığına yapılan bu ima Madam Dambreuse’ü incitmiş gibiydi.</p>

  <p>- Ama onun için neler yaptığımı, ne sıkıntılar içinde yaşadığımı bilemezsin ki!</p>

  <p>- Sıkıntılar mı?</p>

  <p>- Sıkıntılar ya! Bir piçin, beş yıllık evlilikten sonra eve alınmış bir çocuğun onun dizinin dibinden hiç ayrılmaması insanda güven bırakır mı? Ben olmasam da bu kız ona ne budalalıklar ettirirdi kimbilir?</p>

  <p>Bunun üzerine Madam Dambreuse mali durumunu anlattı. Mal ayrılığı usülüne göre evlenmişler. Kendi serveti üç yüz bin frank değerindeymiş. Evlenme sözleşmesine göre Mösyö Dambreuse, kendisinden sonra yaşaması halinde karısına konağının mülkiyetiyle yıllık on beş bin franklık gelir sağlamışmış. Ama kısa bir süre sonra bütün servetini ona bıraktığını belirten bir vasiyetname hazırlamış. Madam Dambreuse’ün hesabına göre bir servet üç milyondan fazlaymış.</p>

  <p>Frédéric’in gözleri dört açıldı.</p>

  <p>- Beklemeye değerdi, değil mi? Zaten bu servetin yapılmasında benim de faydam oldu. Ben onun malını savunuyordum; Cécile haksız yere beni soyacaktı.</p>

  <p>- Niçin babasını görmeye gelmedi, dedi Frédéric.</p>

  <p>Bu soru üzerine Madam Dambreuse sert sert ona baktı. Sonra soğuk bir sesle:</p>

  <p>- Ne bileyim ben! Ama katı kalpli biri olduğundandır herhalde! Ah! Ben onun ne olduğunu bilirim! Bu yüzden kendisine beş para koklatmayacağım!</p>

  <p>Neyse, hiç değilse evlendiğinden beri bir huzursuzluğa sebep olmamıştı.</p>

  <p>- Ne evlilik ama! dedi Madam Dambreuse alaycı bir sesle.</p>

  <p>Bu kıskanç, çıkarcı, ikiyüzlü kafasız kıza bu kadar iyi davrandığından ötürü kendine kızıyordu. “Babasının bütün kusurlarını kapmıştı!” Kocasını gittikçe daha fazla aşağılıyordu. Onun kadar sahte bir adam bulamazdın, sonra yüreğinde en ufak acıma duygusu olmayan, taşyürekli bir adam, “Kötü bir adam! Kötü bir adam işte!”</p>

  <p>En bilge kişiler bile hata yaparlar. Kin ve nefretle dolup taşan Madam Dambreuse de böyle bir yanlış içindeydi. Onun karşısında bir koltuğa oturmuş olan Frédéric’in dizlerine oturdu.</p>

  <p>- Tanıdığım tek iyi insan sensin! Yalnız seni seviyorum! dedi.</p>

  <p>Ona baktı ve yüreğinde bir hareket oldu, bir sinir boşanmasıyla gözleri yaşlarla doldu.</p>

  <p>- Benimle evlenir misin? dedi.</p>

  <p>Sonunda, Frédéric gülümseyerek karşılık verdi:</p>

  <p>- Bundan kuşkun mu var?</p>

  <p>Sonra, genç adam bir pişmanlık duygusu içine girdi. Yaptığı hatayı düzeltmek gibi bir düşünceyle gidip ölünün başında beklemek istediğini belirtti. Ve bu sofuca duygusundan utanmış gibi, rahat bir sesle:</p>

  <p>- Belki daha uygun olurdu öyle yapmam! dedi.</p>

  <p>- Evet, haklısınız belki de, diye karşılık verdi Madam Dambreuse. Hizmetçilere karşı iyi olurdu!</p>

  <p>Döşek, yataklıktan iyice çıkarılmıştı. Rahibe ayakucunda duruyordu; başucunda bağnaz ve İspanyol görünümlü, uzun boylu zayıf bir rahip vardı. Beyaz peçete örtülmüş gece masasının üstünde üç şamdan yanıyordu.</p>

  <p>Frédéric bir sandalye çekti ve ölüye baktı.</p>

  <p>Saman gibi sapsarı olmuştu yüzü. Ağzının kenarında bir parça kanlı köpük vardı. Başı bir fularla sarılmıştı, örgü bir yelek vardı sırtında ve göğsünün üstünde kavuşturulmuş kolları arasında gümüş bir haç.</p>

  <p>O hareket dolu hayat sona ermişti. Az mı bürolardan bürolara koşmuştu, az mı rakam sıralamış, işler çevirmiş, az mı rapor dinlemişti! O dil dökmeler, o gülümsemeler, o yerlere kadar eğilmeler! Napoléon’u alkışlamıştı, Kazakları alkışlamıştı, Louis XVIII.’yi alkışlamıştı, 1830’u alkışlamıştı, kısacası bütün rejimleri alkışlamıştı: İktidarı öyle büyük bir aşkla seviyordu ki kendini satmak ayrıcalığı için para öderdi.</p>

  <p>İşte arkasında Fortelle’deki mülkü, Picardie’deki üç fabrikayı, Yonne’daki Crancé Ormanı’nı, Orléans dolaylarındaki çiftliği ve bir sürü menkul mal bırakarak ölmüştü.</p>

  <p>Frédéric bir kere daha servetinin bilançosunu çıkardı; bütün bunlar kendisinin olacaktı! Önce “herkesin ne diyeceğini” düşündü, sonra annesine alacağı hediyeyi, ilerideki atlarını, arabalarını, yanına kapıcı olarak almak istediği eski aile arabacılarını. Üniforması da başka türlü olurdu elbet! Büyük salonu kendine çalışma odası yapacaktı. Üç duvarı yıktırarak ikinci katta bir tablo galerisi yaptırmasına kim engel olabilirdi! Aşağıda bir Türk hamamı yapmanın bir çaresi de bulunurdu belki. Mösyö Dambreuse’ün çalışma odasına gelince, iç açıcı tarafı olmayan bu oda neye yarayacaktı?</p>

  <p>Bu düşler arada sırada rahibin burnunu silmesiyle ya da rahibenin ateşi karıştırmasıyla kaba bir şekilde bölünüyordu. Ama ortadaki gerçek bunları doğrulamaktaydı; ceset orada duruyordu. Göz kapakları yeniden açılmıştı ve yapışkan karanlıkların içine gömülmüş gözbebeklerinde anlaşılmaz, dayanılmaz bir anlam vardı. Frédéric bu bakışlarda kendisi hakkında verilmiş bir yargı buldu ve içinde bir vicdan azabı duydu, çünkü bu adamdan hiçbir şikâyeti olmamıştı; hatta tersine... “Yok yahu, eski düzenbazın biri!” Kendini güçlü hissetmek için ölüye daha yakından bakıyor, şöyle diyordu içinden:</p>

  <p>- Ne var yani! Ben öldürmedim ya seni!</p>

  <p>Bu sırada rahip dua kitabını okumaktaydı; rahibe, hareketsiz, uyukluyordu; üç şamdanın fitilleri uzamıştı.</p>

  <p>İki saat boyunca Halles’e doğru akan arabaların boğuk gürültülerini dinlediler. Pencere camları aydınlandı, bir binek arabası geçti; sonra kaldırımdan tıkıdık tıkıdık geçen bir eşek sürüsü, çekiç sesleri, seyyar satıcılarının bağırtıları, borazan sesleri; bütün bunlar uyanan Paris’in kocaman sesine karışmaktaydı.</p>

  <p>Frédéric görülecek işler için sokağa çıktı. Önce ölüm olayını bildirmek için belediyeye gitti; sonra, hükümet tabibinden resmî ölüm belgesini alınca, ailenin hangi mezarlığı seçtiğini bildirmek ve cenaze işleri ilgilileriyle temas kurmak için yine belediyeye uğradı.</p>

  <p>Memur bir resim, bir de program gösterdi; birinde gömülme sınıfları, öbüründe donatımla ilgili bütün ayrıntılar belirtiliyordu. Örtülü bir araba mı, sorguçlu bir araba mı istiyordu? Atlas örtülü, uşaklar tuğlu olsun muydu? Cenaze lambası istiyor muydu? Şeref nişanlarını taşıyacak bir adama ihtiyaç var mıydı? Sonra kaç araba ayıracaklardı? Frédéric işi geniş tuttu. Oysa Madam Dambreuse fazla gider yapılmamasından yanaydı.</p>

  <p>Sonra kiliseye gitti.</p>

  <p>Cenaze alanını düzenleyen papaz, cenaze törenlerini sömürenlerden yakınmakla söze başladı; söz gelimi şeref nişanlarını taşıyacak bir adamın hiç gereği yoktu; onun yerine fazla mum yakardın daha iyi! Müzikle desteklenmiş normal bir âyin yapılmamasına karar verildi. Frédéric, bütün giderlerin müteselsil kefalet altında ödeneceğini şart koşan sözleşmeyi imzaladı.</p>

  <p>Daha sonra mezar için, arsa almaya belediye dairesine gitti. İki metre boyunda bir metre eninde bir yer, beş yüz franktı. Elli yıllığına mı, yoksa sürekli olarak mı yer istiyorlardı?</p>

  <p>- Sürekli olsun! dedi Frédéric.</p>

  <p>İşi ciddiye alıyor, oradan oraya koşarak çırpınıp duruyordu. Konağın avlusunda bir mermerci Grek, Mısır, Magrip mezarlarının keşif defterlerini ve planlarını göstermek üzere kendisini beklemekteydi; oysa konağın mimarı bu konuyu daha önce Madam Dambreuse’le görüşmüşmüş. Holdeki masamın üstünde şiltelerin temizlenmesi, odaların dezenfekte edilmesi, türlü tahnit usulleriyle ilgili el ilanları vardı.</p>

  <p>Frédéric yemeğini yedikten sonra hizmetçilerin yas giyimleri için terziye uğradı. Onun ardından son bir yere daha koşması gerekti; kastor eldivenler ısmarlamıştı, oysa ipek eldiven daha uygunmuş.</p>

  <p>Ertesi gün saat onda konağa geldiği zaman salonda büyük bir kalabalık toplanmıştı; hemen herkes hüzünlü bir tavırla birbirinin yanına sokuluyor ve şöyle diyordu:</p>

  <p>- Kendisini daha bir ay önce görmüştüm! Ne yaparsın, önünde sonunda hepimizin başına gelecek!</p>

  <p>- Evet öyle. Allah geçinden versin.</p>

  <p>O zaman dudaklarda hoşnutluk belirtisi bir gülümseme beliriyor, hatta olayla hiç ilişkisi olmayan konularda konuşmaya başlanıyordu. Fransız usulü siyah ceket ve kısa külot giymiş, mantosu arkadan yere dökülen, belinde tören kılıcı, koltuğunun altında üç köşeli şapkası, tören başkanı, selam vererek geleneksel cümleyi söyledi:</p>

  <p>- Baylar, müsaade buyurursanız!..</p>

  <p>Ve cenaze alayı hareket etti.</p>

  <p>O gün Madeleine Meydanı’nda çiçek pazarı kurulmuştu. Hava açık ve tatlıydı; bezden barakaları hafifçe sallayan rüzgâr, cümle kapısının önünde asılmış büyük siyah örtüyü kenarlarından şişiriyordu. Mösyö Dambreuse’ün dört köşe kadifeden arması bu örtünün üstüne üç yerde işlenmişti. Bu armada kontluk tacıyla birlikte <i>altında sol el ve gümüş eldiven içinde sıkılı yumruk</i> görülüyordu; parolası da: <i>Her türlü araçla.</i></p>

  <p>Taşıyıcılar ağır tabutu merdiven başına kadar çıkardılar; kiliseden içeri girildi.</p>

  <p>Kilisenin altı mihrabı, yarım daire biçimindeki anfisi ve sandalyeleri, siyah kumaşla kaplıydı. Koronun alt yanında bulunan katafalk büyük mumlarıyla tek ve sarı bir ışık kaynağı meydana getiriyordu. İki köşedeki kollu şamdanların içinden alkol alevleri yükseliyordu.</p>

  <p>Cemaat içinde en hatırlı kişiler mihrapta yer aldılar, ötekiler kubbe altında toplandılar; tören başladı.</p>

  <p>Birkaç kişi dışında, orada bulunanların din bilgileri öylesine eksikti ki tören başkanı zaman zaman bunlara kalkmalarını, diz çökmelerini, oturmalarını işaret ediyordu. Seslere bir org ve iki kontrbas da karışıyordu; sessizlik aralarında mihraptaki papazın mırıltısı işitiliyor, sonra müzik ve ilahiler yine başlıyordu.</p>

  <p>Kubbeden donuk bir aydınlık dökülüyordu; ama açık kapıdan bir nehir gibi yatay olarak gelen beyaz bir parıltı vardı, bütün çıplak başlara vuruyordu ve havada, yarı yükseklikte, kemer köşeliğinin kabartmalarını ve sütun başlıklarının yapraklarını süsleyen altınlardan yansıyan bir gölge dalgalanıyordu.</p>

  <p>Frédéric oyalanmak için <i>Dies irae</i> dinledi; orada bulunanları seyrediyor, Meryem Ana’nın hayatını gösteren çok yüksekteki resimleri görmeye çalışıyordu. Neyse ki Pellerin yanına geldi de hemen freskler üstüne uzun bir söylev çekmeye başladı. Çan çaldı. Kiliseden çıktılar.</p>

  <p>Yeleleri örgülü, başları sorguçlu dört siyah at tarafından çekilen, örtüleri yerlere dökülen ve gümüş işlemeli cenaze arabası Père-Lachaise Mezarlığı’na doğru yola koyuldu. Seyis çizmeleri giymiş olan sürücülerin başlarında uzun yas kurdelesi sarkan üç köşeli şapkalar vardı. Kordonları dört kişi tutuyordu: Millet Meclisi idare amirlerinden biri, bir Aube genel meclis üyesi, kömür ortaklığından bir temsilci ve bir dostu: Fumichon. Üstü açık ölü arabası ve on iki yas arabası onların ardından gelmekteydi. Arkadan gelen cemaat ise bulvarın ortasını dolduruyordu.</p>

  <p>Gelip geçenler alayı görmek için duruyor, kucağında çocuk tutan kadınlar, sandalyelerin üstüne çıkıyorlar ve kahvelerde bira içen adamlar ellerinde bilardo ıstakalarıyla pencerelerde görünüyorlardı.</p>

  <p>Yol uzundu; resmî yemeklerde davetliler nasıl ilkin ihtiyatlı hareket edip sonra coşmaya başlarsa, tıpkı öyle, genel hava çok geçmeden gevşedi. Hep Devlet Başkanı için önerilen ödeneğin Meclis tarafından reddedilişinden söz ediliyordu; Mösyö Piscatory pek sert davranmış, Montalembert “her zamanki gibi” görkemliymiş, Mösyö Chambolle, Mösyö Pidoux, Mösyö Dufour’un fikrine katılacakmış.</p>

  <p>Bu konuşmalar Roquette Sokağı’nda da devam etti. Sokağın iki yanındaki dükkânlarda renkli zincirlerden üstlerine resimler, altın yazılar işlenmiş siyah plaklardan başka şey görünmüyordu; öyle ki bunlar o dükkânları sarkıt mağaralarına ya da fayans mağazalarına benzetiyordu. Ama mezarlığın parmaklıklı kapısına varınca birdenbire herkes sustu.</p>

  <p>Mezarlar, ağaçların arasından yükseliyordu; kırık sütunlar, piramitler, tapınaklar, dolmenler, dikilitaşlar, tunç kaplı Etrüsk kabirleri. Kimisinin, kaba koltukları portatif sandalyeleriyle bir çeşit mezarlık tuvalet odaları vardı. Örümcek ağları küplerin zincirlerinden paçavralar gibi sarkıyordu; saten kurdeleler ve haçlar toz bağlamıştı. Her yerde, mezarların üstünde, parmaklıkların arasında, uzun süre solmayan çiçeklerden yapılmış çelenkler, şamdanlar, vazolar, çiçekler, üstü altın yazılı kurslar, alçıdan heykelcikler vardı: oğlan ya da kız çocuk heykelleri, bir pirinç telle havada asılı duran küçük melek heykelleri: Çoğunun da başının üstünde çinko saçaklar vardı. Mezarların yazıtlarından inen; siyah, beyaz, mavi cam kordonlar, bir boa yılanının kıvrımlarını meydana getirerek kapak taşlarının üstüne kadar dökülüyordu. Tepeden vuran güneş siyah ağaçtan haçların arasında parıl parıl parlatıyordu bunları ve cenaze arabası şehir sokakları gibi kaldırım döşenmiş geniş yollarda ilerlemekteydi. Zaman zaman arabanın dingilleri çatırdıyordu. Diz çökmüş, elbiseleri otların üstüne yayılmış kadınlar büyük bir saflık içinde ölülerle konuşuyorlardı. Porsuk ağaçlıklarının yeşillikleri arasından akçıl tütsüler yükseliyordu. Sungular ve yakılmış döküntülerdi bunlar.</p>

  <p>Mösyö Dambreuse’ün mezarı Manuel ve Benjamin Constantin mezarlarından uzak değildi. Toprak burada dik bir eğimle iniyordu. Yeşil ağaçların dorukları ayaklar altındaydı; daha ötede ateş ocaklarının bacaları, sonra da bütün büyük şehir.</p>

  <p>Konuşmalar yapılırken Frédéric, önünde uzanan manzaraya baktı doya doya.</p>

  <p>İlk konuşma Millet Meclisi adına yapıldı; İkincisi Aube Genel Meclisi, üçüncüsü Saône-et-Loire Kömür Ortaklığı, dördüncüsü Yonne Tarım Derneği adına. Bir söylev de İnsanseverler Derneği adına yapıldı. Sonunda, artık herkes giderken kimsenin tanımadığı bir adam ortaya çıkıp Amiensli Antikacılar Demeği adına altıncı konuşmayı yaptı.</p>

  <p>Bütün konuşmacılar fırsattan yararlanarak sosyalizme çattılar, Mösyö Dambreuse’ün sosyalizmin kurbanı olduğunu ileri sürdüler. Bir anarşi ortamı içinde, düzene bağlılığı erken ölümüne sebep olmuştu. Zekâsı, dürüstlüğü, cömertliği, hatta halk temsilcisi olarak sessizliği övüldü; çünkü ağzı laf yapan bir kişi olmamasına rağmen, çok daha makbul bir sürü erdeme sahipti vb. Bu tür törenlerde kullanılması gerekli cümleler kullanıldı: “Vakitsiz ölüm... Onu andıkça içimiz sızlayacak!.. Öbür yurt!.. Allah’a ısmarladık, daha doğrusu yine görüşelim!”</p>

  <p>Ölünün üstüne çakıllı toprak atıldı. Dünyada Mösyö Dambreuse diye biri yoktu artık.</p>

  <p>Mezarlık dönüşü, cemaat arasında biraz daha anıldı; tabii herkes onun hakkında gerçek düşüncesini söyledi. Gazetelere cenaze töreninden söz eden bir yazı yazması gereken Hussonnet de bu arada konuşmaları alaya aldı; çünkü ihtiyar Dambreuse son saltanatın en seçkin rüşvetçilerinden biriydi. Sonra, cenaze arabaları iş adamlarını işlerine yetiştirdi; tören uzun sürmemişti; bu yüzden herkes memnundu.</p>

  <p>Frédéric yorulmuştu, evine döndü.</p>

  <p>Ertesi gün Dambreuse konağına gittiği zaman Madam’ın aşağıda, çalışma odasında çalışmakta olduğunu bildirdiler. Dosyalar, çekmeceler açılmıştı, her şey karmakarışıktı, hesap defterleri sağa sola atılmıştı. Üstünde “şüpheli alacaklar” yazılı' bir kâğıt tomarı yerde sürünmekteydi. Frédéric az kalsın bunun üstüne basacaktı, alıp kaldırdı. Madam Dambreuse içine gömüldüğü koltukta kaybolmuştu.</p>

  <p>- Allah Allah! Neredesiniz yahu! Ne oldu?</p>

  <p>Kadın sıçrayarak yerinden kalktı.</p>

  <p>- Daha ne olsun? Mahvoldum ben! Mahvoldum! Anlıyor musun?</p>

  <p>Noter Mösyö Adolphe Langlois kendisini yazıhanesine davet ederek, evlenmelerinden önce kocası tarafından düzenlenmiş bir vasiyetname göstermiş. Mösyö Dambreuse her şeyini Cécile’e bırakıyormuş. Öbür vasiyetname de sır olmuş. Frédéric sapsarı kesildi. Ama, her tarafı iyi aramamış olamaz mıydı?</p>

  <p>Madam Dambreuse bütün daireyi göstererek:</p>

  <p>- İstersen bir de sen ara! dedi.</p>

  <p>Balta darbeleriyle açılmış iki kasanın kapakları aralık duruyordu; yazı masasının gözünü boşaltmış, dolapları karıştırmıştı. Tam paspasları silkelerken bir çığlık attı, bir köşede gözüne ilişen bakır kilitli küçük bir kutuya doğru seğirtti; açtı, hiçbir şey yok!</p>

  <p>- Ah! Sefil ben, ona bunca bağlılık içinde özenler göstereyim de!</p>

  <p>Sonra hıçkırmaya başladı.</p>

  <p>Frédéric:</p>

  <p>- Başka bir yerdedir belki de? dedi.</p>

  <p>- Hayır! Şuradaydı! Şu kasanın içinde! Daha geçen gün görmüştüm. Yakılmiş olacak! Eminim!</p>

  <p>Mösyö Dambreuse, hastalığının yeni başladığı sıralarda, bir gün, bazı kâğıtları imzalamak için çalışma odasına inmiş.</p>

  <p>- O zaman yapmış olacak bunu!</p>

  <p>Ve bitkin bir şekilde bir sandalyenin üstüne yığıldı. Boş bir beşik önündeki yaslı bir anne de, açık duran şu iki kasa karşısındaki Madam Dambreuse kadar içler acısı durumda olamazdı. Kısacası, acısı -aşağılık bir nedenden ileri gelse de- öyle derindi ki Frédéric onu avutmaya çalıştı; nihayet, büyük bir sefalet içine düşmüyordu ya!</p>

  <p>- Hayır sefalet bu! Çünkü sana büyük bir servet sunamıyorum! Artık otuz bin franklık bir gelirden başka şeyi yoktu. Konak hariç. O da bir on sekiz, yirmi bin ederdi.</p>

  <p>Bu rakamlar Frédéric için hatırı sayılır rakamlardı, ama o da bir düş kırıklığına uğramaktan kurtulamamıştı. Elveda düşler, elveda süreceği o görkem dolu hayat! Ne var ki erkeklik onuru kendisini Madam Dambreuse’le evlenmeye zorlamaktaydı. Bir an düşündü, sonra tatlı bir sesle:</p>

  <p>- Ben hep senin olacağım! dedi.</p>

  <p>Madam Dambreuse onun kollarına atıldı; genç adam biraz da kendine karşı duyduğu hayranlıkla karışık bir sevgiyle göğsüne bastırdı onu. Artık gözyaşları dinmiş olan Madam Dambreuse sevinçle aydınlanan yüzünü kaldırdı. Frédéric’e elini uzatarak:</p>

  <p>- Ah! dedi, hiçbir zaman kuşkulanmadım senden! Hep güvendim.</p>

  <p>Güzel bir şey olarak gördüğü şeye çok önceden inanılmış olması genç adamın hoşuna gitmedi.</p>

  <p>Sonra, Madam Dambreuse onu odasına götürdü, planlar yaptılar. Frédéric kibarlar evreninde kendine bir yer yapmayı düşünmeliydi. Hatta, Madam Dambreuse adaylığı üstüne de pek güzel öğütlerde bulundu.</p>

  <p>Yapılacak ilk şey, iki laf edecek kadar ekonomi öğrenmekti. Söz gelimi haralar gibi, bir konuda uzmanlaşmalı, mahalli çıkarlar konusunda birkaç makale yazmalı, posta ve tütün büroları elinin altında olmalı, çerçevesine bir sürü ufak iyilik yapmalıydı. mösyö Dambreuse bu konuda eşi bulunmaz bir örnekti. Söz gelimi, bir keresinde, içine dostlarını doldurduğu arabasını köyde bir kunduracı dükkânının önünde durdurmuş, konuklarına on iki çift iskarpin, kendisine de berbat bir çift kaba bot almıştı; dahası var, bu botları on beş gün boyunca ayağından çıkarmamak kahramanlığını da göstermişti. Bu hikâye ikisini de neşelendirdi. Bir incelik, bir gençlik, bir zekâ tazelenişi içinde başka hikâyeler de anlattı Madam Dambreuse.</p>

  <p>Frédéric’in acele olarak Nogent’a gitme fikrini onayladı. Vedalaşmaları çok duygulu oldu; sonra, eşikte bir kez daha tekrarladı:</p>

  <p>- Beni seviyorsun, değil mi?</p>

  <p>- Daima! diye karşılık verdi o da.</p>

  <p>Genç adam evine geldiğinde, elinde kurşunkalemle yazılmış bir pusula bulunan bir habercinin kendisini beklemekte olduğunu gördü; Rosanette’in doğum yapacağı bildiriliyordu bu pusulada. Rosanette, Chaillot’da özel bir kliniğe gitmiş.</p>

  <p>Frédéric bir araba tuttu ve oraya gitti.</p>

  <p>Marbeuf Sokağı’nın köşesinde bir tahtanın üstünde iri harflerle yazılmış şu sözleri okudu: Doğum ve sağlık yurdu. Birinci sınıf ebe Madam Alessandri yönetiminde. Eski Maternité öğrencisi, birçok yapıt sahibi vb. Sonra sokağın ortasındaki bir kapının, küçük bir kapının üstünde aynı bilgiler (doğum kelimesi hariç olmak üzere) tekrarlanmaktaydı: “Madam Alessandri’nin sağlık yurdu” ve bütün unvanlar.</p>

  <p>Frédéric kapının tokmağını vurdu.</p>

  <p>Komedilerdeki hizmetçi kızları andıran bir oda hizmetçisi kapıyı açtı ve delikanlıyı maun bir masa, narçiçeği kadife koltuklar ve küreli bir duvar saatiyle donatılmış salona aldı.</p>

  <p>Hemen ardından Madam göründü. Kırk yaşlarında, ince uzun boylu, esmer, güzel gözlü, yol yordam bilen bir kadındı bu. Frédéric’e annenin başarılı bir doğum yaptığını söyledi ve genç adamı onun odasına çıkardı.</p>

  <div>
    <br/>
  </div>

  <p>Rosanette anlatılmaz bir sevinçle gülümsedi. Kendini boğan aşk dalgaları altında kalmış gibi alçak bir sesle:</p>

  <p>- Bir oğlan! Ama ne oğlan! dedi yatağının yanındaki beşiği göstererek.</p>

  <p>Frédéric perdeleri araladı, bezlere sarılmış kötü kokan ve cıyaklayıp duran, bumburuşuk, kırmızı-sarı bir nesne çarptı gözüne.</p>

  <p>- Öpsene!</p>

  <p>Frédéric iğrendiğini gizlemek için:</p>

  <p>- Bir yerini acıtırım diye korkuyorum, dedi.</p>

  <p>- Yok! Yok!</p>

  <p>O zaman genç adam dudaklarının ucuyla öptü çocuğunu.</p>

  <p>- Ne kadar da sana benziyor! dedi Rosanette.</p>

  <p>Ve Frédéric’in o zamana kadar hiç tanık olmadığı bir duygu coşkunluğuyla kollarını onun boynuna doladı.</p>

  <p>Madam Dambreuse’ün anısı geldi Frédéric’in gözlerinin önüne. İçinin bütün açıklığıyla kendisini seven ve acı çeken bu zavallı yaratığa ihanet ettiğini, bunun çok korkunç bir şey olduğunu düşünerek kendisini ayıpladı. Birkaç gün boyunca akşama kadar Rosanette’in yanından ayrılmadı.</p>

  <p>Rosanette bu kapalı evde kendini mutlu hissediyordu. Cephedeki panjurlar bile her zaman kapalıydı. Açık renk duvar kâğıdıyla kaplı odası büyük bir bahçeye bakıyordu. Tek kusuru ünlü hekimlerin adlarını yakın dostlarıymış gibi anlamaktan ibaret olan Madam Alessandri onun etrafında dört dönüyordu. Madam Alessandri’nin hepsi de taşra kızları olan yardımcıları kimsenin gelip kendilerini yoklamamasından yakınmaktaydılar. Rosanette kendi durumuna imrenildiğini fark etti, bunu gururla Frédéric’e anlattı. Bununla birlikte alçak sesle konuşmak gerekiyordu: Odaları ayıran bölmeler inceydi, sürekli piyano gürültüsüne rağmen konuşmalara kulak misafiri olanlar vardı.</p>

  <p>Nihayet Frédéric, Nogent’a gidecekti ki Deslauriers’den bir mektup aldı.</p>

  <p>İki yeni aday daha çıkmış: Biri muhafazakâr, biri radikal; bir üçüncünün siyasal görüşü ne olursa olsun, başarı şansı yokmuş. Ama kabahat Frédéric’teydi; uygun zamanı geçirmişti; kımıldamalı, daha önce gelmesi gerekirdi. “Tarımcılar toplantısında bile bir kere boy göstermedin!” Avukat, gazetelerle hiçbir ilişki kurmadığı için eleştiriyordu onu. “Ah! Vaktiyle benim öğütlerimi dinlemiş olsaydın! Şimdi kendimize ait bir yayın organımız olacaktı!” Bu noktada üsteliyordu. Zaten, Mösyö Dambreuse’ün hatırı için kendisine oy verecek birçok kimse şimdi onu yüz üstü bırakacakmış. Deslauriers de bunlardandı. Artık kapitalistten bir umudu kalmadığı için onun koruduğu adayı da terk ediyordu.</p>

  <div>
    <br/>
  </div>

  <p>Frédéric, mektubu Madam Dambreuse’e götürdü.</p>

  <p>- Sen Nogent’a gitmedin mi kuzum?</p>

  <p>- Niçin soruyorsun bunu?</p>

  <p>- Üç gün önce Deslauriers’yi gördüm de.</p>

  <p>Kocasının ölümünü öğrenince; avukat, kömür sanayi ile ilgili notlar vermeye ve işadamı olarak kendisine hizmetini sunmaya gelmiş. Frédéric’e biraz tuhaf geldi bu; sonra dostu neler yapıyordu Nogent’a?</p>

  <p>Madam Dambreuse ayrıldıkları günden beri vaktini nasıl geçirdiğini öğrenmek istedi.</p>

  <p>- Hastaydım! dedi Frédéric.</p>

  <p>- Bana haber verseydin bari!</p>

  <p>- Yok canım, o kadar önemli değil.</p>

  <p>Zaten bir sürü iş çıkmış başına, görüşmeler, ziyaretler falan.</p>

  <div>
    <br/>
  </div>

  <p>Frédéric o günden sonra ikili bir hayat sürmeye başladı; titiz bir şekilde geceleri Mareşal’in yanında oluyor, öğleden sonralarını Madam Dambreuse’le beraber geçiriyordu; öyle ki gün ortasında kendisine ait bir serbest saati ya kalıyor ya kalmıyordu.</p>

  <p>Çocuk, Andilly’de köydeydi. Her hafta görmeye gidiyorlarlardı.</p>

  <p>Sütninenin evi köyün yukarı taraflarında, kuyu gibi karanlık bir avlunun dibindeydi, yerler samanla örtülüydü, şurada burada tavuklar görülüyordu; hangarın altında bir sebze arabası vardı. Rosanette bebeğini öpüşlere boğmaya başlıyor, sonra taşkın bir heyecan içinde oradan oraya gidip geliyor, keçileri sağmayı deniyor, köylü ekmeği yiyor, gübre kokusunu içine çekiyor, bir parça mendiline doldurup götürmek istiyordu.</p>

  <p>Sonra, uzun gezintiler yapıyorlardı; Rosanette fidanlıklara giriyor, duvarlardan sarkan leylak dallarını koparıyor, küçük bir arabayı çekert eşeklere: “Hey! Sıpa!” diye bağırıyor, güzel bahçeleri seyretmek için parmaklıkların önünde duruyordu; kimi zaman da sütnine çocuğu alıp bir ceviz ağacının gölgesine koyuyor ve iki kadın saatler süren bıktırıcı konuşmalara dalıyordu.</p>

  <p>Frédéric, onların yanında, arazinin yer yer ağaç kümeleri bulunan eğimleri üstündeki üzüm bağlarını, gri şeritleri andıran tozlu patikaları, yeşilliğin arasında beyaz ve kırmızı lekeler halinde yayılan evleri seyre dalıyordu; kimi zaman da bir lokomotifin dumanı, hafif ucu havalanmış dev bir devekuşu tüyü gibi, yeşil tepelerin eteğinde yatay olarak uzayıp gidiyordu.</p>

  <p>Sonra gözleri yine oğluna kayıyordu; onu genç bir adam olarak hayal ediyor, kendisiyle arkadaşlık edeceğini düşünüyordu; ama belki de budalanın biri olurdu; mutsuz biri olacağı ise muhakkaktı. Meşru olarak dogmayışının acısı altında ezilecekti; doğmasa kendisi için çok daha iyi olurdu herhalde. Yüreği anlaşılmaz bir kederle dolan Frédéric: “Zavallı çocuk!” diyordu.</p>

  <p>Çoğu zaman son treni kaçırıyorlardı. O zaman Madam Dambreuse vaktinde gelmediği için Frédéric’e çıkışıyordu. O da hemen bir hikâye uyduruyordu.</p>

  <p>Rosanette’e de hikâyeler uydurmak gerekiyordu. Genç adamın her akşam nereye gittiğini bir türlü anlayamıyordu. Ne zaman evine bir haber yollasa evde olmadığı görülürdü. Bir gün, evdeyken, bu iki kadın aynı zamanda gelmesin mi? Frédéric, annesinin geleceğini söyleyerek, Mareşal’i savdı, Madam Dambreuse’ü sakladı.</p>

  <p>Giderek bu yalanlar kendisini eğlendirmeye başladı. Birine verdiği yemini ötekine tekrarlıyor, birine yolladığı buketin eşini öbürüne de yolluyor, ikisine de aynı mektubu yazıyor, sonra ikisi arasında karşılaştırmalar yapıyordu. Hiç aklından düşmeyen bir de üçüncüsü vardı. Ona sahip olmanın imkânsızlığı, yaptığı hayınlıkları haklılaştırıyordu; böyle, bir kadından ötekine mekik dokuyarak yaşaması büyük zevk veriyordu ona. İkisinden hangisini daha çok aldatırsa, sanki bu iki kadının aşkları karşılıklı olarak harekete geçermiş gibi, o aldatılan kendisini daha çok seviyor ve bir yarışma içinde ikisi de birbirini unutturmak istiyordu.</p>

  <p>Bir gün Madam Dambreuse, Mösyö Moreau’nun Rose Bron adlı bir kadınla beraber yaşadığını ihbar eden kâğıdı açarak Frédéric’e:</p>

  <p>- Sana ne kadar güven beslediğimi gör! dedi.</p>

  <p>Sonra da ekledi:</p>

  <p>- Yarışlarda gördüğümüz kız olmasın bu?</p>

  <p>- Çok saçma! dedi Frédéric. Ver bakayım şunu!</p>

  <p>Büyük harflerle yazılmış olan mektupta imza yoktu. Madam Dambreuse kendi gizli yaşantılarını örten böyle bir metresin varlığına ilk sıralar katlanmıştı. Ama tutkusu büyümeye başlayınca bu ilişkinin kesilmesini istemiş, Frédéric de meselenin zaten çoktan kapanmış bulunduğunu söylemişti ve o itirazlarını bitirince, ipeğin altından ucu görünen bir hançeri andıran gözlerini kırpıştırarak şöyle karşılık verdi:</p>

  <p>- Peki, ya öteki?</p>

  <p>- Hangi öteki?</p>

  <p>- Fayansçının karısı!</p>

  <p>Frédéric küçümser bir tavırla omuzlarını silkti. Madam Dambreuse de daha fazla üstüne varmadı.</p>

  <p>Ama, bir ay kadar sonra, namustan dürüstlükten konuştukları bir sırada, Frédéric (ihtiyatlı görünmek isteğiyle) kendi dürüstlüğünden söz ediyordu. Madam Dambreuse:</p>

  <p>- Dürüst bir adam olduğun doğru. Artık oraya gitmiyorsun, dedi.</p>

  <p>O sırada Mareşal’i düşünmekte olan Frédéric kekeledi:</p>

  <p>- Nereye?</p>

  <p>- Madam Arnoux’ya.</p>

  <p>Delikanlı bu bilgiyi nereden edindiğini söylemesini rica etti. İkinci kattaki terzi Madam Regimbart söylemiş.</p>

  <p>Böyle işte! Bu kadın onun hayatını izliyor, kendisiyse onun hayatıyla ilgili hiçbir şey bilmiyordu.</p>

  <p>Bununla birlikte Madam Dambreuse’ün odasında uzun bıyıklı bir bayın minyatürünü görmüştü: İntihar ettiği hakkında karışık bir hikâye anlatılan adam bu olmasındı? Ama bu konuda daha fazla bilgi edinmek mümkün değildi. Sonra, neye yarayacaktı bir şeyler öğrense de? Kadın kalpleri birbiriyle ilgisiz birçok gözü olan küçük sır kutularına benzer. Açacağım diye paralanır durursun, tırnaklarını parçalarsın, sonunda bula bula ya kurumuş bir çiçek ya da biraz toz bulursun. Ya da bomboştur! Sonra, işi daha fazla kurcalamaktan da korkmuştu.</p>

  <p>Kendisinin eşlik etmeyeceği davetleri delikanlıya reddettiriyor, onu yanından hiç ayırmıyor, yitirmekten korkuyordu. Aralarındaki ilişki her gün az daha kuvvetlendiği halde, bir kimseyi, bir sanat yapıtını değerlendirmek gibi gereksiz bazı konularda aralarında uçurumlar bulunduğunu anlıyorlardı birdenbire.</p>

  <p>Madam Dambreuse’ün sert ve düzgün bir piyano çalışı vardı. Ruhçuluğu (çünkü ruhların yıldızlara göç ettiğine inanıyordu) mali işlerini pek güzel yürütmesine engel değildi. Kendi adamlarına karşı hep çok yukarıdan bakar, paçavralar içindeki yoksullar gözlerini hiç yaşartmazdı. Konuşurken kullandığı deyimlerde saf bir bencillik parıldardı: “Bana ne? İşimiz tamamdı yani! Ne ihtiyacım var?” ve bunun gibi açıklanmaz, çirkin daha binlerce ufak şey... Konuşulanları kapı ardından dinlemeye yatkındı; günah çıkaran rahibe yalan söyleyebilirdi. Frédéric’i avucunda tutma kaygısıyla pazarları kiliseye giderken kendisine eşlik etmesini istedi. Frédéric boyun eğdi, onun kitaplarını da taşımaya başladı.</p>

  <p>Mirastan olmak çok değiştirmişti bu kadını. Herkesin Mösyö Dambreuse’ün ölümüne bağladığı o keder belirtileri onu daha ilginçleştiriyordu; eskisi gibi çok konuk kabul ediyordu. Frédéric seçimlerde başarısızlığa uğrayalı beri onun derdi günü, Almanya’da ikisi için bir orta elçilik görevi koparmak olmuştu; bunun için de yapılacak ilk şey hâkim fikirlere boyun eğmekti.</p>

  <p>Bazı kimseler imparatorluğu, bazıları Orléans ailesini istiyorlardı; bazıları da Kont de Chambourd’u; ama hepsi merkeziyetçi olmayan bir yönetime hemen gidilmesi fikrinde birleşmekteydi; bunun için birtakım yöntemler ileri sürülüyordu: Paris’i büyük caddelerle birçok bölüme ayırıp aralarına köyler yerleştirmek, Versailles’i başkent yapmak, üniversiteyi Bourges’a taşımak, kitaplıkları kaldırmak, her türlü yetkiyi tümen kumandanlarının eline bırakmak gibi. Köy hayatı ve öbür insanlardan daha duyarlı olması doğal görülen cahil kişiler göklere çıkarılıyordu. Kinin bini bir para: İlkokul öğretmenlerine ve şarap tacirlerine karşı, felsefe sınıflarına ve tarih derslerine karşı, her türlü bağımsızlığa, her türlü bireysel gösteriye karşı kin... “Otorite ilkesini pekiştirmek” gerekirdi çünkü; kimin adına ortalarda devindiği nereden geldiği önemli değildi, yeter ki bir Güç, bir Otorite olsundu! Tutucular da şimdi Sénécal gibi düşünüyorlardı. Frédéric artık bir şey anlamaz olmuştu; eski metresinin evinde de aynı adamların ağzından çıkmış aynı sözleri işitiyordu.</p>

  <p>Fahişelerin salonları (bunların önem kazanmaya başlaması bu tarihlerdedir) türlü gerici kesimlerin karşı karşıya geldiği nötr bir alan meydana getirmekteydi. Zamanını günün şöhretlerini hırpalamakla geçiren (böylece de düzenin kurulmasına yardımcı olan) Hussonnet, Rosanette’e, başkaları gibi, suvareler düzenlemek fikrini esinletti; bu konuda gazeteye yazı yazacağını da vadetti; ilkin, ciddi bir adamı, Fumichon’u getirdi; sonra Nonancourt, Mösyö de Grémonville, Mösyö Larsillois, eski veli ve şimdi Breton’da tarım uzmanı olup her zamankinden daha fazla Hıristiyan kesilen Cisy sökün etti.</p>

  <p>Ayrıca, Mareşal’in eski âşıkları da geliyordu: Baron de Comaing, Kont de Jumillac vb. Bunların hareketlerindeki içli dışlı tutum Frédéric’i incitiyordu.</p>

  <p>Evin efendisi olduğunu belirtmek için hizmetçileri artırdı. Bir uşak tutuldu, ev değiştirildi, yeni mobilya alındı. Evliliğinin servetiyle pek uyumsuz olmadığını göstermek için bütün bu giderleri yapması gerekiyordu. Bu yüzden serveti tehlikeli bir şekilde azalmaya başlamıştı; ama Rosanette’in bundan bir şey anladığı yoktu.</p>

  <p>Sınıfından kopmuş bir burjuva kadını olarak ev hayatını, ocağının sakin sakin tütmesini özlüyordu. Bununla birlikte bir “kabul günü” olduğundan memnundu; kendisi gibi kadınlardan söz ederken “şu kadınlar!” diyor, bir “sosyete hanımı” olmak istiyor, öyle olduğuna inanıyordu. Frédéric’e artık salonda sigara içmemesini rica etti; daha güzel bir görünümü olsun diye delikanlıyı zayıflatmaya çalıştı.</p>

  <p>Ama, ne yapsa, rol yapmayı beceremiyor ve ciddileşmeye başlıyordu. Yatağa girmezden önce bile üstüne bir hüzün çöktüğü oluyordu; meyhanenin önünde ağaçlar görmüş gibi.</p>

  <p>Frédéric bunun nedenini anladı: O da evlenme hayalleri içindeydi! Frédéric çok kızdı buna. Zaten Madam Arnoux’nun evine gelişini bir türlü unutamıyordu; sonra karşısında bu kadar uzun zaman direnmesinden ötürü bir kini de vardı Rosanette’e.</p>

  <p>Eski âşıklarının kimler olduğunu araştırmadan edemiyordu. Rosanette bunların hepsini inkâr etti. Frédéric bir çeşit kıskançlığa kapılmıştı. Eskiden kabul ettiği, şimdi de kabul etmekte olduğu hediyeler çileden çıkarıyordu genç adamı. Ve bu kadının kişiliğine karşı içinde kabaran öfkenin bir sonucu olarak kekre eve, hayvani bir zevk duygusuyla ona doğru sürükleniyordu: Sonunda hep kine dönüşen bir dakikalık kuruntulardı bunlar.</p>

  <p>Sözleri, sesi, gülümsemesi, her şeyi kızdırıyordu onu; hele bakışları, o sonsuz duru ve budalaca kadın gözleri! Bazen bu kızgınlık öylesine aşırı bir düzeye yükselmekteydi ki hiç üzüntü duymadan onu öldürebileceğini sanıyordu. Ama nasıl bozuşulurdu onunla? Bütün silahları insanın elinden alan öyle bir tatlılığı vardı ki!</p>

  <div>
    <br/>
  </div>

  <p>Deslauriers yine ortaya çıktı ve Nogent’da kalışının nedenini anlattı: Bir avukatlık bürosu için pazarlık yapması gerekmiş. Frédéric pek sevindi onu yeniden gördüğüne; ne de olsa, konuşulacak bir adamdı; onu da aralarına aldı.</p>

  <div>
    <br/>
  </div>

  <p>Avukat arada sırada akşam yemeklerinde onlarda oluyor ve aralarında çıkan ufak tefek çekişmelerde hep Rosanette’ten yana çıkıyordu; öyle ki Frédéric bir keresinde:</p>

  <p>- Eee, bu kadar hoşuna gidiyorsa yatağına da gir! dedi.</p>

  <p>Hani biri çıksın da şu kadını alıp kendisini kurtarsın diye bekliyordu zaten.</p>

  <p>Haziran ayının ortalarına doğru bir ödeme emri geldi Rosanette’e; bunda, Mübaşir Athanase Gautherot, Clémence Vatnaz’a olan dört bin frank borcun ödenmesini istiyor, yoksa ertesi gün hacze geleceğini bildiriyordu.</p>

  <p>Gerçekten, o eski dört senetten yalnız biri ödenmişti; Rosanette o tarihten beri eline geçen paraları başka ihtiyaçları için kullanmıştı.</p>

  <p>Rosanette hemen Arnoux’ya koştu. Şimdi Saint-Germain dış mahallesinde oturuyormuş, kapıcı sokağın adını bilmiyormuş. Birçok dosta uğradı, hiçbirini evde bulamadı, umutsuzluk içinde geri döndü. Bu yeni olayın evlenmesine zararı dokunacağı korkusuyla Frédéric’e bir şey söylemek istemiyordu.</p>

  <div>
    <br/>
  </div>

  <p>Ertesi sabah Üstad Athanase Gautherot, yanında iki hampası, çıkıp geldi. Yardımcılarından biri sarı benizli, sinsi suratlı, hasedinden kendi kendini bitiren biriydi; ötekinin yakalığı, getrleri vardı, işaret parmağına tafta bir parmaklık geçirmişti; ikisi de yağlı yakaları ve redingotlarının açık kısa kollarıyla iğrenç derecede pisti.</p>

  <p>Tersine, çok yakışıklı bir adam olan başkanları üzücü görevinden ötürü özür dilemekle söze başladı; bir yandan da dairenin içini şöyle bir kolaçan edip: “Pek de güzel şeyler, vallahi!” dedi. Sonra ekledi: “Hele haczedilmeyecek olanlar!” Bir işareti üzerine iki adamı ortadan kayboldu.</p>

  <div>
    <br/>
  </div>

  <p>Ondan sonra iltifatlarını daha da artırdı. Onun kadar hoş bir kadının nasıl olur da... kendisini koruyacak önemli bir dostu olmazdı? Adliye eliyle satış gerçek bir yıkımdı! Sonra bir daha belini kolay kolay doğrultamazdı insan! Adam Rosanette’i korkutmaya çalıştı; onun üzüldüğünü, heyecanlandığını görünce hemen babacan bir tavır takındı. Sosyeteyi bilen bir adamdı, bütün şu hanımlarla işi olmuştu; onların adlarını sayarken bir yandan da duvarlardaki çerçeveleri incelemekteydi. Arnoux’nun eski tablolarıydı bunlar: Sombaz’ın eskizleri, Burrieu’nun suluboya çalışmaları, Dittmer’in üç peyzajı. Rosanette tabii ki bunların değerinden habersizdi. Üstad Gautherot ona döndü:</p>

  <p>- Bakın! dedi. İyi biri olduğumu göstermek için sizinle bir iş yapalım: Şu Dittmerleri bana bırakın, ben de bütün borcu ödeyeyim. Tamam mı?</p>

  <p>Tam bu sırada, olup biteni holde Delphine’den öğrenmiş ve iki yardımcıyı da görmüş olan Frédéric, başında şapkası, sert bir tavırla içeri girdi. Üstad Gautherot saygı değerliğini takındı ve aralık duran kapıdan bağırdı:</p>

  <p>- Hadi baylar yazın! İkinci odada: Ekleriyle birlikte meşe bir masa, iki büfe...</p>

  <p>Frédéric haczi önlemenin bir yolu olup olmadığını sorarak onu durdurdu.</p>

  <p>- Aa! olmaz olur mu? Mobilyaların parasını kim verdi?</p>

  <p>- Ben.</p>

  <p>- Malların size ait olduğunu belirten bir dilekçe yazın. Bu, çok zaman kazandıracak.</p>

  <p>Üstad Goutherot yazısını bitirdi, tutanakta Matmazel Bron’u davalı olarak gösterdi ve çıkıp gitti.</p>

  <p>Frédéric hiçbir serzenişte bulunmadı. İki yardımcının halı üstünde kalan çamurlu ayak izlerine bakıyordu. Sonra kendi kendine konuşarak:</p>

  <p>- Gidip para bulmalı! dedi.</p>

  <p>Mareşal:</p>

  <p>- Aman tanrım! Ne budala şeyim ben! dedi.</p>

  <p>Bir çekmeceyi karıştırdı, bir mektup çıkardı ve hemen kalkıp Languedoc Aydınlatma Şirketi’ne koştu, kendi hisse senetlerini devredecekti.</p>

  <p>Bir saat sonra dönüp geldi. Hisse senetleri başkasına satılmış! Memur, Arnoux’nun yazılı vaadi olan kâğıdı okuduktan sonra şöyle demiş: “Bu belge sizi hisse sahibi kılmaya yeterli değil. Şirket bunu tanımaz.” Kısacası onu başından savmış. Rosanette kuduruyordu; Frédéric hemen kalkıp Arnoux’ya gitmeli ve meselenin aydınlanmasını sağlamalıydı.</p>

  <p>Ama Arnoux, Frédéric’in kaybettiği ipoteğe ait on beş bin frangı dolaylı yoldan ele geçirmeye geldiğini sanacaktı belki de. Sonra, metresinin âşığı olan bir adamdan böyle bir şey istemek ayıp gibi de geliyordu kendisine. Ortalama bir çözüm yolu buldu; Madam Regimbart’ın adresini almak için Dambreuse konağına gitti, bir haberci yollayarak Yurttaşın şimdi hangi kahvenin gediklisi olduğunu öğrendi.</p>

  <p>Bastille Meydanı’nda küçük bir kahveydi burası; Regimbait bütün gününü burada geçiriyordu; dipte, sağ köşede oturuyor ve binanın bir parçasıymış gibi hiç yerinden kıpırdamıyordu.</p>

  <p>Art arda kahve, rom, punç, sıcak şarap, hatta şarap katılmış su içtikten sonra sıra biraya gelmişti; yarım saatte bir ağzından “Bira!” kelimesi dökülüyordu; zaten konuşmasını ancak pek gerekli sözlere indirgemişti. Frédéric arada sırada Arnoux’yu görüp görmediğini sordu.</p>

  <p>- Hayır!</p>

  <p>- Yaa, niçin?</p>

  <p>- Budalanın teki!</p>

  <p>Belki de politika ayırmıştı onları. Frédéric, Compain’i sormanın daha uygun olacağını düşündü.</p>

  <p>Regimbart:</p>

  <p>- Hayvanın teki! dedi.</p>

  <p>- Niçin ama?</p>

  <p>- Öküz kafası falan!</p>

  <p>- Ha, sahi! Ne demek bu öküz kafası, anlatır mısınız bana?</p>

  <p>Regimbart acıma belirten bir gülümsemeyle:</p>

  <p>- Bir sürü enayilik! dedi.</p>

  <p>Uzun bir sessizlikten sonra Frédéric:</p>

  <p>- Demek evini değiştirmiş, ha? dedi.</p>

  <p>- Kim?</p>

  <p>- Arnoux.</p>

  <p>- Evet. Fleurus Sokağı’nda.</p>

  <p>- Kaç numarada?</p>

  <p>- Benim düzenbazlarla arkadaşlık edeceğimi mi sanıyorsunuz?</p>

  <p>- Düzenbaz mı?</p>

  <p>Yurttaş öfkeyle karşılık verdi:</p>

  <p>- Bu hınzır herif kendisiyle tanıştırdığım bir yurttaşın parasını alarak teşbih taciri olup çıktı!</p>

  <p>- İmkânsız!</p>

  <p>- Gidin kendiniz de görün!</p>

  <p>Çok doğruydu. Birden hastalığa tutularak zayıf düşen Arnoux dine dönmüştü şimdi; zaten her zaman “inancı bütün bir adam olarak yaşamıştı” ve (para kazanma hırsıyla yaratılışındaki saflığı birleştirerek) ruhunu selamete erdirmek ve servet yapmak amacıyla dini eşya ticaretine atılmıştı.</p>

  <p>Frédéric, Arnoux’nun mağazasını bulmakta güçlük çekmedi. Tabelasında şunlar yazılıydı: <i>“Gotik sanatlar.</i> - İnancın yeniden doğuşu. -Kilise süsleri. -Renkli heykeller. -Büyü buhuru. - Yıldız buhuru vb.”</p>

  <p>Vitrinin iki köşesinde yaldızla, kırmızıyla ve maviyle alaca bulaca boyanmış iki tahta ağaç heykel durmaktaydı; bunlardan biri koyun postuyla Saint Jean-Baptiste, öbürü ise önlüğünde güller, koltuğunun altında öreke bulunan Sainte Geneiève’di; sonra alçıdan yapılmış gruplar; küçük bir kıza ders veren bir rahibe, küçük bir yatağın önünde diz çökmüş bir anne, kutsal sofranın başına oturmuş üç öğrenci. Ama en güzeli öküzü, eşeği, sahici saman üstüne yatırılmış çocuk İsa’sıyla bir kreşin içini temsil eden bir kulübeydi. Raflarda, yukarıdan aşağıya, düzinelerle madalyalar, her çeşit teşbih, deniz hayvanı kabuğu biçiminde kutsal su kapları ve büyük kilise adamlarının ve bu arada, gülümseyen yüzleriyle Monsenyör Affre’ın ve Papa’nın portreleri görülüyordu.</p>

  <p>Arnoux, tezgâhında başını öne eğmiş uyumaktaydı. İyice çökmüştü, hatta şakaklarının çevresinde pembe sivilcelerden bir daire vardı, üstlerine güneş vurmuş yaldızlı haçların ışıltısı üstüne düşüyordu.</p>

  <p>Frédéric bu düşüş karşısında kedere kapıldı. Bununla birlikte Mareşal’e bağlılığından ötürü direndi, bir iki adım attı; bu sırada dükkânın öbür ucunda Madam Arnoux görününce kaçtı oradan.</p>

  <p>Eve dönünce:</p>

  <p>- Onu bulamadım! dedi.</p>

  <p>Para sağlamak için hemen Havre’daki vekiline yazacağını söyleyip durduysa da, boşuna. Rosanette çileden çıkmıştı. Böyle zayıf, böyle miskin bir erkek görülmemişti; kendisi bin türlü yoksunluk içinde sürünürken başkaları bolluk içinde yüzmekteydiler.</p>

  <p>Frédéric, evinin içler acısı halini gözünün önüne getirerek zavallı Madam Arnoux’yu düşünüyordu. Yazı masasının başına oturmuştu; Rosanatte zehir zıkkım sesiyle konuşmaya devam ettiğinden, bağırdı:</p>

  <p>- Allah aşkına sus!</p>

  <p>- Onları mı savunacaksın yoksa?</p>

  <p>- Evet, ne olmuş! Onlara karşı bu saldırganlığın nereden geliyor?</p>

  <p>- Ya sen niçin parayı vermelerini istemiyorsun? Eski gözağrının üzülmesinden korkuyorsun, değil mi?</p>

  <p>Bir an duvar saatini alıp kafasına geçirmek isteği geçti içinden; söyleyecek söz bulamadı. Sustu. Rosanette odada bir aşağı bir yukarı giderek, ekledi:</p>

  <p>- Senin Arnoux’nu mahkeme mahkeme süründüreyim de gör. Bu işte sana ihtiyacım yok.</p>

  <p>Dudaklarını büzerek sözünü bağladı:</p>

  <p>- Bir hukukçuya danışacağım!</p>

  <p>Üç gün sonra, Delphine telaşla odaya girdi.</p>

  <p>- Madam, madam! Şurada elinde kola çanağı tutan bir adam var, beni korkuttu.</p>

  <p>Rosanette mutfağa geçti, yüzü çiçek bozuğu, bir kolu inmeli, iyice sarhoş ve ağzında bir şeyler geveleyen bir serseri gördü.</p>

  <p>Üstad Gautherot’nun ilan yapıştırmışıydı bu. Haciz kararına karşı yapılan itiraz reddedildiğinden, satış işlemi haliyle yapılacaktı.</p>

  <p>İlancı, merdiveni çıkmış olmanın zahmetine karşılık ilkin bir bardak içecek şey istedi. Sonra, Madam’ın aktris olduğunu sanarak başka bir ricada bulundu: Tiyatro bileti istedi. Daha sonra dakikalarca anlaşılmaz şekilde göz kırptı durdu. En sonunda dört frank verilirse, aşağıya, kapıya yapıştırdığı ilanın uçlarını yırtacağını açıkladı. İlanda Rosanette, adıyla teşhir ediliyordu. Vatnaz’ın bütün kinini belirten bu usûl, çok seyrek rastlanan bir uygulama biçimiydi.</p>

  <p>Eskiden duygulu bir kızdı Matmazel Vatnaz; hatta bir aşk hikâyesiyle kalbinin kırık olduğu bir zamanda kendisine öğüt vermesi için Beranger’e mektup bile yazmıştı. Ama hayat güçlükleri katılaştırmıştı onu; art arda, piyano dersleri vermiş, bir tabildotu yönetmiş, moda dergilerine yazılar yazmış, ikinci elden odalar kiralamış, hafif kadınlar arasında dantel ticareti yapmıştı; bu işteki ilişkileri ona birçok kimseye, burada Arnoux’ya hizmet etmek olanağı kazandırmıştı. Daha önce de bir ticarethanede çalışıyordu.</p>

  <p>Buradaki görevi işçi kızlara ücretlerini ödemekti; her kızın iki hesap defteri vardı; bunlardan biri Matmazel Vatnaz’da dururdu. Hatır için Hortense Baslin adlı bir kızın defterini tutan Dussardier, bir gün Matmazel Vatnaz bu kızın hesabını 1.682 frank olarak getirdiği sırada veznenin önüne gelmişti. Veznedar parayı ödedi. Oysa, bir gün önce Dussardier, Baslin’in defterine sadece 1.082 frank işlemişti. Bir bahene uydurarak defteri kızdan istedi; sonra da bu hırsızlığı örtmek için onu kaybettiğini söyledi. İşçi kız safça gidip onun bu yalanını Matmazel Vatnaz’a iletti; o da, yüreğinin rahat etmesi için, ilgisizmiş gibi görünerek Dussardier’ye bunun sözünü etti. Kısa bir süre sonra ticarethaneden ayrılan Matmazel Vatnaz defterin yok edildiğine hâlâ inanamıyor ve Dussardier’nin onu sakladığını sanıyordu.</p>

  <p>Dussardier’nin yaralanma haberini duyar duymaz, belki defteri ele geçiririm umuduyla hemen onun evine koştu. En ince araştırmalarına rağmen hiçbir şey bulamayınca bu dürüst, bu tatlı, bu yiğit, bu güçlü çocuğa büyük bir saygıyla sonra da aşkla bağlandı. O yaşında başına böyle bir devlet kuşunun konması umulur şey değildi. Doymak bilmez bir istekle delikanlının üstüne çullandı; her şeyi bırakmıştı: Edebiyatı, sosyalizmi, “avutucu doktrinler ve cömert ütopyalar”ı, <i>“kadının ezilmekten kurtuluşu”</i> üstüne verdiği dersleri, her şeyi, Delmar’ı bile. Sonunda Dussardier’yle evlenerek hayatlarını birleştirmeyi teklif etti.</p>

  <p>Dussardier, metresi olduğu halde ona bir aşk duymuyordu içinde. Sonra, hırsızlığını unutmamıştı. Ayrıca fazla zengindi bu kadın. Evlenme teklifini geri çevirdi. Bunun üzerine Vatnaz kurduğu düşleri anlattı ona, ağlayarak: İkisi için bir konfeksiyon mağazası açmayı düşünüyordu. Bu iş için gerekli sermayesi vardı, bu para gelecek hafta dört bin frank daha çoğalacaktı ve Mareşal için yaptırdığı koğuşturmayı anlattı.</p>

  <p>Dussardier, dostunu düşünerek, kedere kapıldı. Karakolda kendisine hediye edilen sigara ağızlığını, Quai Napoléon’daki akşamları, o tatlı söyleşileri, Frédéric’in gösterdiği binbir inceliği hatırladı. Matmazel Vatnaz’a bu işten vazgeçmesi için yalvardı.</p>

  <p>O ise Rosanette’e karşı açıklanmaz bir nefret belirtisi göstererek delikanlının saflığıyla alay etti; zengin olmayı sadece şu kadını bir gün arabasıyla ezmek için de istiyordu.</p>

  <div>
    <br/>
  </div>

  <p>Bu akıl almaz kötülük Dussardier’ye ürküntü verdi. Satış gününü kesin olarak öğrenip sokağa çıktı. Hemen ertesi gün de sıkıntılı bir tavırla Frédéric’in evine giriyordu.</p>

  <p>- Size özür dilemeye geldim.</p>

  <p>- Hayrola?</p>

  <p>- Beni nankör biri sayabilirsiniz. Çünkü onunla...</p>

  <p>Kekeliyordu.</p>

  <p>- Ama bir daha onun yüzünü görmeyeceğim, suç ortağı olmayacağım.</p>

  <div>
    <br/>
  </div>

  <p>Frédéric yüzüne şaşkın şaşkın bakıyordu; o devam etti:</p>

  <p>- Üç gün sonra metresinizin eşyası satılmayacak mı?</p>

  <p>- Kim söyledi size?</p>

  <p>- Vatnaz, kendisi! Ama sizi kızdırmaktan korktuğum için...</p>

  <p>- O nasıl söz, sevgili dostum?</p>

  <p>- Evet, doğru! Siz öyle iyisiniz ki!</p>

  <p>Çekine çekine meşin bir cüzdan uzattı ona.</p>

  <p>Şimdiye kadar biriktirdiği dört bin franktı bu.</p>

  <p>- Nasıl alırım? Olmaz! Vallahi olmaz!</p>

  <p>- Çok iyi biliyordu bununla sizi inciteceğini, diye karşılık verdi Dussardier.</p>

  <p>Gözlerinde bir damla yaş belirdi.</p>

  <p>Frédéric elini alarak avucunda sıktı; mert çocuk yalvaran bir sesle ekledi:</p>

  <p>- Alın bu parayı! Bu zevki tattırın bana! Nasıl yıkılmışım bilemezsiniz! Ama her şey bitmiş değil, değil mi? İhtilal olunca hepimizin mutlu olacağımıza öyle inanmıştım ki! Hatırlarsınız, her şey ne güzeldi, herkes nasıl rahat bir soluk almıştı! Ama işte şimdi daha kötü bir duruma düştük.</p>

  <p>Ve gözlerini yere dikerek devam etti.</p>

  <p>- Şimdi Cumhuriyet’imizi öldürüyorlar, öbürünü, Roma Cumhuriyeti’ni öldürdükleri gibi! Zavallı Venedik, zavallı Polonya, zavallı Macaristan! Ne alçakça işler bunlar! Önce özgürlük ağaçları devrildi sonra seçim hakkı kısıtlandı, kulüpler kapatıldı, sansür hortlatıldı, eğitim papaz takımının eline terk edildi. Bir Engizisyon hazırlığıdır gidiyor. Niçin olmasın? Tutucular, Kazakların Paris bulvarlarında görünmesini özlüyorlar. Ölüm cezasına karşı yazı yayımlayan gazetelere hüküm giydiriliyor, Paris tıklım tıklım süngüyle dolu, on altı il sıkıyönetim altında; genel af teklifi bir kez daha reddedildi.</p>

  <p>Alnını iki elinin arasına aldı; müthiş bir acı içindeymiş gibi kollarını iki yana açtı.</p>

  <p>- Ama bir çaba gösterilseydi! Herkes iyi niyetle karşı karşıya gelseydi bir anlaşmaya varılırdı elbet! Ama nerede? Bakıyorsun işçiler burjuvalardan beter hareket ediyor! Daha geçende, Elbeuf’de çıkan bir yangını söndürmeye yardım etmek istememişler. Bakıyorsun, üç buçuk serseri çıkmış Barbés’e aristokrat diyor. Halkı gülünç duruma düşürmek için şimdi de kalkmışlar bir duvarcı ustasının, Nadaud’nun, başkanlığa getirilmesini istiyorlar. Soruyorum size! Bir çıkar yolu, bir çaresi yok mu bu işin? Herkes bize karşı! Ben kimseye bir kötülük etmiş değilim. Yine de midemin üstünde bir ağırlık hissediyorum. Çıldıracağım, bu böyle giderse. Kendimi öldürmek geçiyor içimden. Paraya ihtiyacım olmadığını söylüyorum size. Hem nasıl olsa geri vermeyecek misiniz canım? Ödünç veriyorum.</p>

  <p>Zaten zor durumda olan Frédéric dört bin frangı aldı sonunda. Böylece de Vatnaz yönünden gelecek tehlike önlenmiş oldu.</p>

  <p>Ne var ki, Rosanette, Arnoux aleyhinde açtığı davayı kaybetti. İnatla davayı bir üs mahkemeye götürmek istiyordu.</p>

  <p>Arnoux tarafından yapılmış bu vaadin ne bir bağış ne de hukuken geçerli bir devir işlemi teşkil ettiğini Rosanette’e anlatana kadar Deslauriers akla karayı seçti; Rosanette laf dinlemek istemiyor, yasaları haksız buluyordu; kendisi bir kadındı, erkekler birbirini ısırmazlardı! Bununla birlikte, sonunda avukatın öğütlerine göre hareket etti.</p>

  <p>Deslauriers evde o kadar rahat hareket ediyordu ki birkaç kere Sénécal’i de yemeğe çağırdı. Bu teklifsizlik, ona ödünç para veren, hatta onu kendi terzisinde giydiren Frédéric’in hoşuna gitmedi. Avukatsa kendi eski redingotlarını neyle geçindiği bilinmeyen sosyaliste veriyordu.</p>

  <p>Yine de Rosanette’e bir hizmette bulunmak istiyordu Deslauriers. Bir gün kaolen şirketinin (Arnoux’yu otuz bin franga mahkûm eden kurumun) on iki hisse senedini kendisine gösterince:</p>

  <p>- Ooo! Karanlık bi taraf var bunda. Çok güzel! dedi.</p>

  <p>Rosanette’in, alacaklarını ödetmek için Arnoux’yu yargıç huzuruna getirmeye hakkı vardı. Önce bu adamın şirketin bütün borçlarını ödemeye kalktığını ispat edecekti; çünkü Arnoux kişisel borçlarını kolektif borçlar olarak göstermişti; nihayet şirkete karşı bazı dolaplar çevirdiği de gösterilebilirdi.</p>

  <p>- Bütün bunlar onu Ticaret Kanunun 586 ve 587. maddeleri hükümlerince suçlu kılmakta; inan güzelim, kıskıvrak bağlayacağız Arnoux’yu.</p>

  <p>Rosanette onun boynuna sarıldı. Deslauriers ertesi gün ona eskiden yanında çalıştığı avukatın adresini vererek bir de mektup yazdı; kendisi davayla uğraşamayacaktı; çünkü Nogent’a gitmesi gerekiyordu; ama gerektiğinde Sénécal kendisine durumdaki gelişmeleri yazarak bildirirdi.</p>

  <p>Deslauriers’nin Nogent’da bir büro alma işi bahaneydi. Bütün zamanını Mösyö Roque’un evinde geçiriyordu; bu evde artık sadece Frédéric’i övmekle kalmıyor, aynı zamanda elinden geldiğince onun tavırlarına ve konuşma tarzına da öykünüyordu; böylece Louise’in güvenini kazanırken, Ledru-Rollin’e atıp tutmakla babasını da kazanıyordu.</p>

  <p>Frédéric’in Nogent’a gelmemesi yüksek sosyete hayatına karışmasındandı; böylece Deslauriers usul usul sokuşturarak onlara Frédéric’in bir kadınla aşk hayatı yaşadığını, bir çocuğu, bir metresi olduğunu anlattı.</p>

  <p>Louise’in hayal kırıklığı büyük oldu, Madam Moreau’nun öfkesi ondan aşağı kalmadı. Oğlunu bilinmeyen bir anafora kapılmış görüyor, kendisi için bir din haline gelmiş yaşama kurallarını örselenmiş buluyor, onuruna leke sürülmüş hissediyordu kendini. Fakat bir gün yüzü değişti. Frédéric, hakkında sorulan sorulara kurnaz bir bakışla karşılık veriyordu:</p>

  <p>- İyi! Çok iyi!</p>

  <p>Oğlunun yakında Madam Dambreuse’le evleneceğini öğrenmişti: Evlenme tarihi tesbit edilmişti; hatta Frédéric, Rosanette’i buna nasıl alıştıracağını düşünmeye başlamıştı.</p>

  <p>Güz ortalarına doğru, Rosanette kaolen şirketi aleyhine açtığı davayı kazandı; Frédéric, duruşmadan daha yeni çıkmış bulunan Sénécal’e evin kapısında rastlayınca öğrendi bunu.</p>

  <p>Bütün yolsuzluk işlemlerinde Mösyö Arnoux’nun parmağının da bulunduğu ortaya çıkmıştı. Eski okutman bu sonuçtan öylesine sevinçliydi ki, Frédéric dava haberini Rosanette’e bildirmeyi kendisinin üstlendiğini söyleyerek onun daha fazla ileri gitmesini önledi. Ve öfkeli bir suratla içeri girdi.</p>

  <p>- Eh, artık işin iş!</p>

  <p>O ise bu sözlere bakmadan:</p>

  <p>- Bak! dedi.</p>

  <p>Ocağın yanında, beşikte yatan çocuğunu gösterdi. Sabahleyin sütninenin evinde çocuğun durumunu pek kötü görünce alıp Paris’e getirmişti.</p>

  <p>Çocuk birdenbire aşırı derecede zayıflamıştı. Dudaklarını kaplayan beyaz noktalar, ağzının içinde, süt pıhtısını andırıyordu.</p>

  <p>- Hekim ne dedi?</p>

  <p>- Aman! Ne diyecek hekim! Güya yolculuk şeyini arttırmış... Sonu <i>ite</i> ile biten bir hastalık adı söyledi... Yani pamukçuk olmuş çocuk. Biliyor musun bunun ne olduğunu?</p>

  <p>Frédéric hemen karşılık verdi:</p>

  <p>- Tabii!</p>

  <p>Sonra da önemli bir şey olmadığını ekledi.</p>

  <p>Ama, akşam, çocuğun halsizliğinden ve sanki hayat bu küçük vücuttan çıkıp giderken geriye bitkilerin yeşereceği bir madde bırakmış gibi, küfü andıran o mavimtırak lekelerin fazlalaşmasından kendisi de korktu. Elleri soğumuştu; bir şey içemiyordu artık ve kapıcının bir iş bürosundan bulup getirttiği yeni sütnine:</p>

  <p>- Durumu çok ağır görünüyor! Çok ağır! diye tekrarlıyordu.</p>

  <p>Rosanette bütün geceyi ayakta geçirdi.</p>

  <p>Sabahleyin Frédéric’i buldu.</p>

  <p>- Gelip bir baksana. Hiç kımıldamıyor artık.</p>

  <p>Gerçekten de ölmüştü çocuk. Rosanette kucağına aldı onu, salladı, en tatlı adlarla çağırdı; onu öpücüklere ve gözyaşlarına boğuyor, çıldırmış gibi yerde dönüyor, saçını başını yoluyor, bağırıp çağırıyordu. Divanın kenarına bıraktı kendini, ağzı açık, gözlerinden yaşlar boşanır durumda, öylece kaldı orada. Sonra bir uyuşukluk çöktü üstüne, odayı büyük bir sessizlik kapladı. Eşyalar devrilmişti. Birkaç havlu yerde sürünüyordu. Saat altıyı çaldı. Gece lambası söndü.</p>

  <p>Bütün bunlara bakarken Frédéric rüya gördüğünü sanıyordu. Yüreği acıdan daralıyordu. Bu ölüm bir başlangıçmış gibi geliyordu ona, sanki hemen ardından büyük bir felaket kopacaktı.</p>

  <p>Birdenbire Rosanette tatlı bir sesle:</p>

  <p>- Onu muhafaza edeceğiz değil mi? dedi.</p>

  <p>Mumyalatmak istiyordu onu. Oysa bu düşünceye karşı bin türlü neden gösterilebilirdi; bunların en önemlisi, Frédéric’e göre, bu kadar küçük çocukların mumyalanmasındaki güçlüktü. Bir portre çok daha iyiydi. Rosanette bu düşünceyi kabul etti. Frédéric, Pellerin’e bir pusula yazdı, Delphine de koşup götürdü.</p>

  <p>Pellerin, daha önceki hareketinin uyandırdığı izlenimi hemen siler umuduyla, koşup geldi. Önce:</p>

  <p>-Ah! Küçük melekçik! Aman tanrım, ne felaket! dedi.</p>

  <p>Ama, yavaş yavaş, sanatçı tarafı ağır basarak, bu zifir rengi gözlerle, gerçek bir natürmort örneği olan bu mosmor yüzle bir şey yapılamayacağını söylemeye başladı. Şöyle mırıldanıyordu:</p>

  <p>- Elverişli değil! Elverişli değil!</p>

  <p>- Biraz benzesin yeter! dedi Rosanette.</p>

  <p>- Benzetmek önemli değil bence! Kahrolsun realizm! Asıl olan ruhun resmedilmesidir! Şimdi rahat bırakın beni! Ne olacağını ben kendim düşüneyim!</p>

  <p>Sol eliyle alnını tutup, dirseğini sağ eline dayayarak düşündü; sonra, birdenbire :</p>

  <p>- Bir şey geldi aklıma! Pastel çalışılabilir! Dümdüz geçilmiş izlenimi uyandıran yarım renk tonlarıyla sadece kenarlarda güzel bir rölyef elde edilebilir!</p>

  <p>Oda hizmetçisini boya kutusunu alıp getirmeye yolladı; sonra bir sandalye altına, bir sandalye de yanına çekip, sanki modele, bakarak çalışıyormuş gibi sükunet içinde büyük çizgiler çizmeye başladı. Corrégie’nin küçük Saint-Jeanlarını, Velasquez’in pembe çocuğunu, Reynolds’un sütbeyaz tenlerini, Lawrence’in üstün tarafını, en çok da onun Lady Glower’in dizlerine oturmuş uzun saçlı çocuğunu övdü.</p>

  <p>- Zaten bu yumurcaklardan daha sevimli bir şey düşünülebilir mi? Yüceliğin örneği (Raphael’in madonna tablolarıyla gösterdiği gibi) yanında çocuğu olan bir annedir belki de.</p>

  <p>Heyecan ve üzüntüden boğulacak gibi olan Rosanette odadan çıktı; Pellerin hemen sordu:</p>

  <p>- Arnoux’nun başına neler geldi biliyor musunuz?</p>

  <p>- Hayır! Ne olmuş?</p>

  <p>- Sonunun böyle olacağı belliydi zaten.</p>

  <p>- Ne olmuş yahu?</p>

  <p>- Şimdi belki de... Özür dilerim!</p>

  <p>Ressam küçük cesedin başını doğrultmak için yerinden kalktı.</p>

  <p>- Diyordunuz ki... dedi Frédéric.</p>

  <p>Pellerin oranları daha iyi ölçmek için gözünü kısarak karşılık verdi:</p>

  <p>- Dostunuz Arnoux’nun şimdi belki de deliğe tıkılmış olduğunu söylüyordum.</p>

  <p>Sonra memnun bir ses tonuyla:</p>

  <p>- Biraz bakar mısınız? Oldu mu? diye sordu.</p>

  <p>- Evet, çok güzel! Ama, Arnoux?..</p>

  <p>Pellerin elindeki kurşunkalemi bıraktı.</p>

  <p>- Sonradan anladığıma göre Mignot adlı biri tarafından hakkında koğuşturma yapılmış. Bu Mignot, Regimbart’ın yakın dostu. Görüyorsun seninkindeki beyinsizliği! Ne büyük bir budala! Düşünün ki, bir gün...</p>

  <p>- Şimdi Regimbart’ın lafını bırakalım.</p>

  <p>- O da doğru. İşte böyle. Arnoux’nun dün akşam on iki bin frank bulması gerekiyordu, bulamadıysa okkanın altını gitmiştir.</p>

  <p>- Yok canım, belki de o kadar kötü durumda değildir.</p>

  <p>- Tersine! Çok kederli, çok düşünceli bir hali var gibi gelmişti bana.</p>

  <p>O sırada Rosanette içeri girdi; gözlerinin altında kırmızı lekeler, boya sürmüş gibi kızıllıklar meydana gelmişti. Resmin yanına oturup baktı. Pellerin, Frédéric’e işaret ederek Rosanette yüzünden sustuğunu anlattı. Ama delikanlı hiç aldırmadan:</p>

  <p>- Yine de inanamıyorum ben! dedi.</p>

  <p>- Ne diyorum, daha dün rastladım kendisine, dedi ressam. Akşam saat yedide, Jacob Sokağı’nda. Hatta, ne olur ne olmaz diye pasaportunu da yanına almıştı. Bütün ailesiyle birlikte Havre’dan vapura bineceklerini söylüyordu.</p>

  <p>- Nasıl? Karısı da mı?</p>

  <p>- Elbette! Arnoux bir başına yaşayamaz, ailesine çok düşkündür.</p>

  <p>- Emin misiniz bundan?</p>

  <p>- Eminim tabii! On iki bin frangı nereden sağlayacak ki!</p>

  <p>Frédéric odanın içinde iki üç kere gidip geldi. Soluyor, dudaklarını ısırıyordu, sonra şapkasını kaptı.</p>

  <p>- Nereye gidiyorsun? dedi Rosanette.</p>

  <p>O bir karşılık vermedi, kaybolup gitti.</p>

  <h3 id="sigil_toc_id_17">V</h3>

  <p class="p1">On iki bin frank bulması gerekiyordu, yoksa Madam Arnoux’yu bir daha göremeyecekti; bugüne dek içinde yenilmez bir umut kalmıştı. Bu kadın duyarlılığının özü, hayatının temeli değil miydi? Yüreği acılar içinde, yine de artık Rosanette’ten koptuğu için sevinçli, birkaç dakika kaldırımda kararsız kaldı.</p>

  <p>Nereden para bulmalıydı? Bu parayı, her ne pahasına olursa olsun, öyle der demez bulmanın nice güç bir iş olduğunu Frédéric de biliyordu. Bu konuda tek bir kişi yardım edebilirdi kendisine: Madam Dambreuse. Onun yazı masasının gözünde daima bir sürü banknot bulunurdu. Onun evine gitti ve girişken bir tavırla:</p>

  <p>- Bana on iki bin frank ödünç verebilir misin? dedi.</p>

  <p>- Niçin?</p>

  <p>Başkasının sırrıydı bu, söyleyemezdi. Madam Dambreuse öğrenmek istedi. Frédéric direndi. İkisi de inat ediyordu. Sonunda kadın ne amaçla istediğini öğrenmeden tek kuruş vermeyeceğini söyledi. Frédéric’in yüzü kıpkırmızı oldu. Arkadaşlarından biri hırsızlık yapmıştı. Paranın bugün yerine konması gerekti.</p>

  <p>- Peki adı ne? Adı? Adını söyle!</p>

  <p>- Dussardier!</p>

  <p>Sonra Frédéric onun dizlerine kapandı, kimseye bir şey çıtlatmaması için yalvardı.</p>

  <p>- Beni nasıl anladığın belli! dedi Madam Dambreuse. Duyan da suçlu şenmişsin sanacak! Yalnız bu trajik halleri bırak Allah aşkına! Al işte veriyorum parayı! İnşallah işine yarar!</p>

  <p>Frédéric Arnoux’nun dükkânına koştu. Tacir dükkânda değildi. Ama Paradis Sokağı’ndaki kapıcı Mösyö Arnoux’nun dünden beri ortada görünmediğine yemin etti; Madam’a gelince, bir şey söyleyemezdi. Frédéric ok gibi çıktı merdivenleri; kulağını anahtar deliğine dayadı. Sonunda kapı açıldı. Madam, Mösyö’yle birlikte çıkmış. Hizmetçi kadın ne zaman döneceklerini bilmiyormuş. Ücretini de ödemişler; gitmeye hazırlanıyormuş.</p>

  <p>Birden kapının sesi duyuldu.</p>

  <p>- Evde biri var ama?</p>

  <p>- Hayır efendim! Rüzgârdan.</p>

  <p>Bunun üzerine Frédéric çıkıp gitti. Ne olursa olsun, böyle birdenbire ortadan yok oluşta açıklanmaz bir şeyler vardı.</p>

  <p>Regimbart, Mignot’nun yakın dostu olduğuna göre, belki ondan bir şeyler öğrenebilirdi. Frédéric bir araba çevirerek onun Montmartre’da, Empereur Sokağı’ndaki evine gitti.</p>

  <p>Regimbart’ın evinin yanında demir saç kaplı bir parmaklıkla çevrili küçük bir bahçe vardı. Üç basamaklı bir merdiven evin beyaz alnacını yüksek göstermekteydi. Kaldırımdan geçerken yer katının iki odası görülüyordu; birincisi bir salondu, mobilyaların üstüne elbiseler atılmıştı; İkincisi Madam Regimbart’ın işçi kızlarının çalıştığı atölye.</p>

  <p>Bu kızların hepsi Mösyö’nün büyük işler gördüğüne, yüksek düzeyde ilişkileri olduğuna, onun her yönden sıra dışı, üstün bir adam olduğuna inanırdı. O, kenarları kalkık şapkası, uzun ve ciddi yüzü, yeşil redingotu ile holden geçerken işlerini bırakır ona bakarlardı. O da, onlara yüreklendirici bir iki kelime, özdeyiş biçiminde kibarca bir çift laf etmekten geri durmazdı. Sonra bu kızlar evlerine döndüklerinde kendilerini mutsuz bulurlardı, çünkü ideal erkek tipi olarak onu saklarlardı içlerinde.</p>

  <p>Bununla birlikte hiçbiri onu, zanaatıyla kocasını besleyen, ufak tefek, zeki bir kadın olan Madam Regimbart’ın sevdiği gibi sevmiyordu.</p>

  <p>Mösyö Moreau adını söyler söylemez, Madam Regimbart hemen onu karşılamaya seğirtti; çünkü hizmetçilerden onun Madam Dambreuse’le ilişkisini öğrenmişti. Kocası “neredeyse gelirmiş”; Frédéric onun arkasından yürürken, evin düzenini, temizliğini, her yerin muşamba kaplı oluşunu hayranlıkla seyretti. Sonra, Yurttaş’ın düşünmek için çekildiği çalışma odası gibi bir yerde beş dakika bekledi.</p>

  <p>Regimbart’ın Frédéric’i karşılayışı her zamanki kadar asık suratlı olmadı.</p>

  <p>Arnoux’nun hikâyesini anlattı. Eski fayans yapımcısı <i>Siècle</i> Gazetesi’nin yüz hissesine sahip bir yurttaş olan Mignot’yu, yayın organının yönetimini ve yazı işlerini demokratik amaçla değiştirmek gerektiğini söyleyerek bir güzel kandırmış ve ilk genel kurulda kendi fikrini kabul ettirmek bahanesiyle ondan elli hisse senedi istemiş; bunları oylarıyla kendilerini destekleyecek güvenilir dostlara verecekmiş; Mignot hiçbir sorumluluk yüklenmeyecek, kimseyle dalaşmayacakmış; sonra başarı sağlanınca, Mignot, Arnoux’yu yönetim kadrosunda en az beş altı bin franklık bir göreve yerleştirecekmiş. Hisse senetleri teslim edilmiş; ama Arnoux bunları eline geçirir geçirmez satarak ele geçirdiği parayla, dini eşya satan bir dükkân sahibiyle ortak olmuş. Mignot’nun senetler konusundaki isteklerine Arnoux hep kaçamak karşılıklar vermeye başlamış. Sonunda, yurttaş, hisse senetlerini ya da değeri olan elli bin frangı vermediği takdirde aleyhinde dolandırıcılıktan dava açacağını bildirerek tehdit etmiş onu.</p>

  <p>Frédéric umutsuz bir tavır takındı.</p>

  <p>- Dahası var, dedi Yurttaş. İyi bir adam olan Mignot alacağın dörtte birine kadar inmiş. Arnoux yeniden söz vermiş, ama bunlar da yeni dolaplar olmuş tabii. Kısacası, önceki günün sabahı, Mignot, geri kalan alacağından vazgeçerek, on iki bin frangı yirmi dört saat içinde ödemesini istemiş.</p>

  <p>- Ama bende var bu kadar para! dedi Frédéric.</p>

  <p>Yurttaş usulca döndü:</p>

  <p>- Sakayı bırakın!</p>

  <p>- Şaka değil! Para cebimde. Arnoux’ya götürüyordum.</p>

  <p>- Götürün bakalım! Ama vakit çok geç artık! Koğuşturma başladı, Arnoux da çekip gitti.</p>

  <p>- Yalnız mı gitti?</p>

  <p>- Hayır! Karısıyla birlikte. Havre Garı’nda onlara rastlamışlar.</p>

  <p>Frédéric’in yüzünde renk kalmadı. Madam Regimbart bayılacak sandı onu. Ama delikanlı kendine hâkim oldu, hatta serüven üstüne bir iki soru daha sormak gücünü de buldu kendinde. Regimbart üzülüyordu bunlara; çünkü böyle şeyler sonuçta Demokrasi’ye zarar vermekteydi. Arnoux oldum bittim böyleydi: Ne yaptığını bilmez ve derbeder.</p>

  <p>- Kuşbeyinli bir adam! Ver eline savursun dursun! Kadın peşinde koşa koşa bu hale geldi. Ben ona değil zavallı karısına acıyorum!</p>

  <p>Yurttaş erdemli kadınlara hayrandı; Madam Arnoux’ya karşı da büyük saygısı vardı.</p>

  <p>- Çok acı çekmiş olmalı! diye ekledi.</p>

  <p>Bu sempati belirtisi Frédéric’i çok duygulandırmıştı; Regimbart kendisine bir iyilik yapmış gibi, içtenlikle onun elini sıktı.</p>

  <p>Rosanette Frédéric’i tekrar karşısında görünce:</p>

  <p>- Gerekli her yere başvurdun mu? diye sordu.</p>

  <div>
    <br/>
  </div>

  <p>Bir şey yapacak gücü bulamamış kendinde; öyle söyledi. Can sakıntısını dağıtmak, oyalanmak için rastgele dolanmış durmuş sokakları.</p>

  <p>Saat sekizde yemek salonuna geçtiler; ama karşı karşıya sessizce oturdular, arada sırada derin derin içlerini çekiyorlar ve önlerine konan tabağı itiyorlardı. Frédéric içki içti. Son derece yorgun olduğundan hiçbir şeyi düşünecek durumda değildi; ezilmiş, bitmiş, dağılmış hissediyordu kendini.</p>

  <p>Rosanette çocuğun portresini getirdi. Kırmızı, sarı, yeşil ve indigo mavisi uyumsuz lekeler halinde çatışıyor ve iğrenç, hatta gülünç bir bütün meydana getiriyordu.</p>

  <p>Zaten küçük ölü şimdi tanınmaz bir hale gelmişti. Dudaklarının morarmış rengi teninin beyazlığını daha da artırıyordu; burun delikleri daha incelmiş, gözleri daha çukura batmıştı; başı, mavi taftadan bir yastığın üstünde, kamelya, güz gülü, menekşe taçyaprakları arasında dinlenmekteydi; oda hizmetçisinin bulduğu bir fikirdi bu; sonra iki kadın oturmuş, canla başla bunları dizmişlerdi. Örgü bir örtü örtülmüş şöminenin üstünde kırmızı şamdanlar vardı, onların aralarına okunmuş şimşirler konmuştu; köşelerdeki iki kasede öd ağacı yanmaktaydı; bütün bunlar, beşikle birlikte, bir çeşit dinlenme mihrabı meydana getiriyordu. Frédéric Mösyö Dambreuse’ün başında bekledikleri günü hatırladı.</p>

  <p>Rosanette hemen her on beş dakika bir çocuğunu seyretmek için perdeleri aralıyordu. Birkaç ay sonra onu yürümeye başlamış, sonra kolejin avlusunda hırsız-polis oyunu oynar, daha sonra da yirmi yaşında bir delikanlı olmuş görüyor, kendi kendine yarattığı bütün bu hayaller kadar çocuk da kaybetmiş gibi oluyor, can acısının şiddeti sanki daha fazla defa anne olmuş duygusu uyandırıyordu içinde.</p>

  <p>Frédéric, öbür koltukta hareketsiz oturuyor, Madam Arnoux’yu düşünüyordu.</p>

  <div>
    <br/>
  </div>

  <p>Şimdi o bir trendeydi herhalde, yüzünü vagon penceresinin camına dayamış, kırların arasından Paris’e doğru kayıp gittiğini seyrediyordu ya da ona ilk rastladığı zamanki gibi, buharlı bir geminin güvertesindeydi ve bu gemi belirsiz bir şekilde onu bir daha dönemeyeceği ülkelere doğru götürmekteydi. Sonra bir han odasında görüyordu onu; bavulları yerde, odadaki duvar kâğıtları sarkıyor ve kapısı rüzgârla sarsılıyor. Peki sonra? Sonra ne oluyordu? Belki bir ilkokul öğretmeni ya da bir hanımın nedimesi, belki de bir oda hizmetçisi. Şimdi o sefaletin bütün rüzgârlarının önüne katılmıştı. Onun kaderi üstüne bir şey bilmemek çıldırtıyordu delikanlıyı. Kaçıp gitmesine engel olmalı ya da kendisi de ardından gitmeliydi. Onun asıl kocası kendisi değil miydi? Onu artık bir daha bulamayacağını, bu işin artık bittiğini, onu kesin olarak yitirdiğini düşündükçe yüreği parça parça oluyordu; sabahtan beri birikmiş gözyaşları boşandı.</p>

  <p>Rosanette bunu fark etti.</p>

  <p>- Aa! Sen de benim gibi ağlıyorsun! Çok mu üzülüyorsun?</p>

  <p>- Evet! Evet! Öyle!</p>

  <p>Onu göğsüne bastırdı, ikisi de birbirine sarılmış ağlıyordu.</p>

  <p>Madam Dambreuse de, yatağına yüzükoyun uzanmış, başını ellerinin arasına almış ağlıyordu.</p>

  <p>Akşam, renkli elbisesinin ilk provası için gelen Olympe Regimbart, Frédéric’in ziyaretini, hatta Mösyö Arnoux’ya verilmek üzere on iki bin frangı hazır ettiğini anlatmıştı.</p>

  <p>Yani bu para, kendi parası, öbürünün gitmesini önlemek, bir metresi elde tutmak için kullanılacaktı.</p>

  <p>Önce öfkeden kudurdu; onu bin uşak gibi kovmaya karar verdi. Ağlaya ağlaya yatıştı. En iyisi her şeyi gizlemek, hiçbir şey söylememekti.</p>

  <p>Frédéric ertesi gün on iki bin frangı geri getirdi.</p>

  <div>
    <br/>
  </div>

  <p>Madam Dambreuse, gerektiğinde dostu için kullanmak üzere bu parayı alıkoymasını rica etti ve bu Mösyö üstüne bir sürü soru sordu. Onu böyle güveni kötüye kullanmaya iten kimdi? Bir kadın herhalde! Kadınlar insanı her türlü suça sürüklerdi.</p>

  <p>Bu acı olay Frédéric’i şaşırttı; dostuna ettiği iftiradan ötürü büyük bir vicdan azabı duyuyordu. İşin kendisini ferahlatan yanı ise Madam Dambreuse’ün gerçeği öğrenemeyecek olmasıydı.</p>

  <p>Bununla birlikte Madam Dambreuse bu konuda kafasını çalıştırmaya başlamıştı; nitekim, öbür gün Frédéric’ten genç dostu üstüne başka bilgiler daha aldı, sonra, başka bir dostunu, Deslauriers’yi sordu:</p>

  <p>- Zeki ve güvenilir bir adam mıdır?</p>

  <p>Frédéric, Deslauriers’yi övdü.</p>

  <p>- Şu bir iki gün içinde eve kadar gelmesini rica edin. Kendisine bir iş için danışmak istiyorum.</p>

  <p>Madam Dambreuse’ün eline, içinde Arnoux’nun protesto edilmiş senetleri bulunan bir tomar kâğıt geçmişti, senetlerde Madam Arnoux’nun imzası vardı. Bir seferinde, Frédéric, Mösyö Dambreuse’e öğle yemeğine bu senetler için gitmişti; banker bu senetlerin ödenmesi için bir koğuşturma yapmak istememişse de, Ticaret Mahkemesi’nden yalnız Arnoux’ya değil, karısına da hüküm giydiren bir karar çıkartmayı ihmal etmemişti. Kocası bunu kendisine söylemeyi uygun görmediğinden Madam Arnoux’nun bir şeyden haberi yoktu.</p>

  <p>Mükemmel bir silahtı bu! Madam Dambreuse’ün bunda hiç kuşkusu yoktu. Ama avukatı bu silahı kullanmaktan sakınmasını öğütleyebilirdi; bunun için daha karanlık birini bulmuş, kendisine hizmet teklifinde bulunmuş olan saygısız tavırlı şu hınzır herifi hatırlamıştı.</p>

  <p>Frédéric, Madam Dambreuse’ün isteğini saflıkla Deslauriers’ye iletti.</p>

  <p>Avukat böyle yüksek bir hanımefendiyle ilişki kurmaktan son derece memnun oldu.</p>

  <p>Hemen onu görmeye koştu.</p>

  <p>Madam Dambreuse mirasın yeğenine ait olduğunu söyledi. Alacakları tasfiye edip paralarını alması için bir edepti bu. Böylece en elverişli yöntemlerle Martinonları ezmiş olacaktı.</p>

  <p>Deslauriers bu işte bir esrar perdesi olduğunu anladı; senetleri dalgın dalgın gözden geçirmeye başladı. Madam Arnoux’nun kendi eliyle attığı imzasını görünce, o kadın ve ondan gördüğü hakaret canlandı gözünün önünde. Öç alma fırsatı ayağına gelmişti işte, niçin kullanmasındı?</p>

  <p>Bunun üzerine Madam Dambreuse’e, mirasa dahil olup şüpheli alacaklar haline gelmiş senetleri açık arttırmayla sattırmayı öğütledi. Tutacakları bir adam bunları satın alacak ve koğuşturmaları yapacaktı. Deslauriers böyle bir adam bulmayı üstleniyordu.</p>

  <p>Kasım ayı sonlarına doğru, Frédéric, Madam Arnoux’nun sokağından geçerken, gözü pencerelere gitti, bu arada kapıya bir ilan yapıştırılmış olduğunu fark etti. İri harflerle şöyle yazılıydı bu ilanda:</p>

  <p>“Zengin eşya satışı. Mutfak eşyası, çamaşır ve sofra örtüleri, gömlekler, danteller, jüponlar, pontolonlar, Fransız ve Hint kaşmirleri, bir Erard piyano, bir çift Rönesans çamaşır sandığı, Venedik aynaları, Çin ve Japon porselenleri.”</p>

  <p>“Onların eşyaları!” diye düşündü Frédéric. Kapıcı da onun bu kuşkusunu doğruladı.</p>

  <p>Satışı kimin yaptırdığını bilmiyormuş; ama arttırma tahmincisi Mösyö Berthelmot kendisine bazı açıklamalarda bulunabilirdi belki.</p>

  <p>Tahmin memuru satışı isteyen alacaklının kim olduğunu önce söylemek istemedi; Frédéric üsteledi. Sénécal adında biriymiş, bir komisyoncu; Mösyö Berthelmot, kendi <i>Petites-Affiches</i> Gazetesi’ni ona verecek kadar kibar davrandı.</p>

  <p>Frédéric, Rosanette’in evine gelince gazeteyi açarak masanın üstüne fırlattı.</p>

  <p>- Oku şunu!</p>

  <p>- Ne var? Ne olmuş? dedi Rosanette. Bunu öyle sakin bir edayla söylemişti ki delikanlının tepesi attı.</p>

  <p>- Güzel! Bir de bilmezden geliyorsun ha!</p>

  <p>- Anlamıyorum!</p>

  <p>- Madam Arnoux’nun her şeyini sattıran sensin!</p>

  <p>Mareşal ilanı bir daha okudu.</p>

  <p>- Hani, adı yok?</p>

  <p>- Ama bunların hepsi onun eşyası. Sen daha iyi bilirsin ya!</p>

  <p>Rosanette omuzlarını silkerek:</p>

  <p>- Ne ilgisi var benimle? dedi.</p>

  <p>- Ne ilgisi mi var? Öç alıyorsun işte! Senin kıyıcılığının bir devamı bu. Evine kadar giderek hakaret eden sen değil misin? Senin ciğerin beş para etmez! O ise dünyanın en kutsal, en güzel, en iyi kadını! Niçin onu yıkmak için kuduruyorsun?</p>

  <p>- İnan, aldanıyorsun!</p>

  <p>- Bırak bu lafları! Sénécal’i öne süren sen değilmişsin gibi...</p>

  <p>- Çok saçma!</p>

  <p>Frédéric iyice köpürmüştü.</p>

  <p>- Yalan söylüyorsun! Yalan söylüyorsun, sefil! Kıskanıyorsun onu! Elinde kocasını mahkûm eden bir mahkeme kararı var! Sénécal daha şimdiden işlerine burnunu sokmuş! Arnoux’dan nefret eder o. ikinizin kini birleşmiş. Sen kaolen davasını kazandığın zaman, onun ne kadar sevinçli olduğu gözümden kaçmamıştı. Bunu da inkâr et bakalım!</p>

  <p>- Yemin ederim ki...</p>

  <p>- Hadi canım, senin yeminin...</p>

  <p>Ve Frédéric, âşıklarının adlarını bir bir saydı, bunlarla ilgili ayrıntıları ortaya döktü. Yüzünde renk kalmamış olan Rosanette geri geri gitti.</p>

  <p>- Ne o, şaşırdın galiba! Göz yumdum diye kör sanıyordun beni. Artık şurama geldi! inan senin gibi bir kadının kayınlıklarıyla ölmüyor insan. Bunlar ileri dereceye varınca çekip gidersin olur biter!</p>

  <p>Yoksa bunları cezalandırmak kendini küçük düşürmek olur!</p>

  <p>Rosanette kollarını büküyordu.</p>

  <p>- Aman tanrım, seni böyle kim değiştirdi?</p>

  <p>- Sensin! Başka kim olacak?</p>

  <p>- Ve bütün bunlar Madam Arnoux yüzünden ha? diye bağırdı Rosanette, hıçkırıklar içinde.</p>

  <p>Frédéric soğuk bir sesle karşılık verdi:</p>

  <p>- Ondan başka kadın sevmedim ben!</p>

  <p>Bu hareket üzerine Rosanette ağlamayı bıraktı.</p>

  <p>- Zevk sahibi olduğun anlaşılıyor! Kartlaşmış bir kadın, teni meyan kökü renginde, bel mel kalmamış, gözleri mahzen penceresi kadar, gözlerinin içi dersen mahzenler gibi boş! Hoşuna gidiyorsa, ne duruyorsun, onun yanına git!</p>

  <p>- Ben de bunu bekliyordum! Teşekkür ederim!</p>

  <p>Rosanette, bu alışmadığı davranış karşısında şaşırmış hareketsiz, öylece kaldı. Hatta kapının kapanmasını bile bekledi. Sonra, yerinden fırladı, holde yetişti ona. Kollarını boynuna dolayarak:</p>

  <p>- Çıldırmışsın sen! dedi. Çıldırmışsın! Ne saçma şey bu! Seni seviyorum ben!</p>

  <p>Yalvarmaya başladı:</p>

  <p>- N’olur, küçük yavrumuzun başı için!</p>

  <p>- Bunu yaptığını itiraf et! dedi Frédéric.</p>

  <p>Rosanette bir kere daha suçsuz olduğunu ileri sürdü.</p>

  <p>- İtiraf etmeyecek misin?</p>

  <p>- Hayır!</p>

  <p>- Öyleyse Allah’a ısmarladık! Bir daha yüzümü görmezsin!</p>

  <p>- Beni dinle!</p>

  <p>Frédéric döndü.</p>

  <p>- Beni iyi tanımışsan söylediğim sözden dönmeyeceğimi bilirsin!</p>

  <p>- Oh! Hayır! Yine geleceksin bana!</p>

  <p>- Hiçbir zaman!</p>

  <p>Frédéric kapıyı hızla çarparak gitti.</p>

  <p>Rosanette, Deslauriers’ye kendisini hemen görmeye ihtiyacı olduğunu yazdı.</p>

  <p>Avukat beş gün sonra bir akşam geldi; Rosanette, Frédéric’le bozuştuklarını anlatınca:</p>

  <p>- Hepsi bu mu? Tatlı felaket demek gerek böylesine! dedi.</p>

  <p>Rosanette önce onun Frédéric’i geri getirebileceğini sanmıştı; ama şimdi bütün umutlar kaybolmuştu. Kapıcısından Frédéric’in yakında Madam Dambreuse’le evleneceğini öğrenmişti.</p>

  <p>Deslauriers Rosanette’ e öğütler verdi, hatta tuhaf bir şekilde çok neşeli davrandı, maskaralıklar etti ve vaktin geç olduğunu ileri sürerek şurada bir koltukta geceyi geçirmek için izin istedi. Sonra, ertesi sabah Nogent’a hareket etti, giderken bir daha ne zaman görüşeceklerini şimdiden kestiremeyeceğini söyledi; kısa bir süre sonra hayatında büyük bir değişiklik meydana gelebilirmiş.</p>

  <p>Deslauriers’nin dönüşünden iki saat sonra bütün Nogent çalkalanıyordu. Frédéric’in Madam Dambreuse’le evleneceğini anlatıyordu her yerde. Sonunda, Auger kız kardeşlerin üçü de daha fazla dayanamayıp Madam Moreau’nun evine damladılar, o da gönenerek doğruladı bu haberi. Roque Baba yatağa düştü. Louise eve kapandı. Hatta çıldırdığı söylentisi çıktı.</p>

  <p>Frédéric bu arada kederini atamamıştı üstünden. Madam Dambreuse, onu oyalamak için olacak, ona daha çok özen gösteriyordu. Öğleden sonraları onu arabasına alıyor gezdiriyordu. Bir seferinde Borsa Meydanı’ndan geçerlerken eğlenmek için mezat binasına girmeyi düşündü.</p>

  <p>O gün 1 Aralık’tı, Madam Arnoux’nun eşyasının satış günü. Frédéric tarihi hatırladı, kalabalık ve gürültü dolayısıyla buranın durulacak bir yer olmadığını söyleyerek duygusunu belli etti. Madam Dambreuse içeriye şöyle bir göz atmak istiyordu o kadar. Araba durdu, Frédéric de onun ardı sıra yürümek zorunda kaldı.</p>

  <p>Avluda küvetsiz lavabolar, koltuk iskeletleri, eski sepetler, porselen parçaları, boş şişeler, görülüyordu. Gömlekli ya da tozdan gri renk almış kirli redingotlar giymiş, iğrenç suratlı birtakım adamlar, kimisi arkalarında bez çuvallar, öbek öbek olmuşlar, konuşuyorlar ya da gürültülü bir şekilde birbirlerine sesleniyorlardı.</p>

  <p>Frédéric daha ileri gitmenin tatsız durumlar yaratabileceğini söyledi.</p>

  <p>- Hadi canım siz de!</p>

  <p>Merdivenleri çıktılar.</p>

  <p>Sağdan birinci salonda birkaç bay, ellerinde kataloglar, tabloları inceliyorlardı; başka bir salonda Çin silahları koleksiyonu satılıyordu; Madam Dambreuse aşağı inmek istedi. Kapıların üstündeki numaralara bakıyordu; delikanlıyı koridorun ucundaki çok kalabalık bir odaya doğru sürükledi.</p>

  <p>Frédéric <i>Art Industriel</i> deki iki rafı, onun çalışma masasını, bütün mobilyalarını hemen tanıdı! Dip tarafa boy sırasına göre dizilmiş olan bu eşya, döşemeden pencerelere kadar yükselen büyük bir eğim meydana getirmekteydi. Salonun öbür taraflarına boydan boya halılar, örtüler asılmıştı. Bunların altlarındaki sıralarda uyuklayan ihtiyar adamlar vardı. Solda bir çeşit tezgâh yükseliyordu, başında duran beyaz kravatlı mezat memuru elindeki küçük çekici hafif hafif sallıyordu. Onun yanında genç bir adam bir şeyler yazıyordu; daha aşağıda, ayakta duran ve hem gezgin satıcı hem de tiyatro bileti satıcısı görünümlü babayiğit bir genç, satılacak mobilyaların cinslerini söylüyordu bağırarak. Üç hamal bu eşyayı getirip çevresinde koltukçuların, eskicilerin bir halka yaparak oturdukları bir masanın üstüne koyuyordu. Onların arkasında büyük bir kalabalık kaynaşmaktaydı.</p>

  <p>Frédéric içeri girdiği zaman, jüponlar, atkılar, mendiller, hatta gömlekler elden ele dolaşmış, geri gelmişti. Zaman zaman bunları uzaktan fırlatıyorlar ve bir beyazlık dolanıyordu havada. Sonra elbiseleri satıldı. Daha sonra karılmış tüyü sarkmakta olan bir şapkası, kürkleri, üç çift potini. Onun bedeninin biçimlerini belli belirsiz taşıyor gibi gelen bu kutsal eşyanın böyle kapışılmasına, bir kıyıcılık sahnesine, bir cesedi didikleyen kuzgunlara bakar gibi bakıyordu Frédéric. Salonun bu kadar kişinin soluğuyla kirlenmiş havası içini bulandırıyordu. Madam Dambreuse kendi koku şişesini uzattı ona; söylediğine göre kendisi pek egleniyormuş.</p>

  <p>Yatak odası takımı ortaya getirildi.</p>

  <p>Mösyö Berthelmot bir fiyat söylüyor, tellal hemen bunu bağırarak tekrarlıyordu. Üç müstahdem sakin bir tavırla çekiç sesini bekliyor, sonra ilgili eşyayı bitişikteki bir odaya götürüyorlardı. Böylece onun kendisine doğru yürürken minnacık ayaklarını üstünde sürüdüğü kamelyalı mavi halı, yalnız oldukları zamanlar Madam Arnoux’nun karşısına oturduğu kumaş kaplı koltuk, onun elleri değe değe fildişi yüzeyleri daha bir tatlı renge dönüşmüş iki şömine levhası, iğneleri hâlâ üstünde duran bir kadife iğnedenlik birbiri ardı sıra kaybolup gitti. Bütün bu nesnelerle beraber yüreğinin bir parçası da gidiyordu sanki; tekdüze olarak tekrarlanan aynı sesler, aynı hareketler, yorgunluğunu ağırlaştırıyor, onu bir ölü uyuşukluğu, bir çözülme duygusu içine atıyordu.</p>

  <p>Bir ipek hışırtısı geldi kulağına; baktı Rosanette gelmiş, yanında duruyor.</p>

  <p>Satışın yapılacağını Frédéric’ten duymuştu ya, üzüntüsü geçtikten sonra belki kelepir bir şeyler düşürebilirim umuduyla kalkıp gelmiş. Kırmalı kolları çok kısa bir elbise üstüne, beyaz satenden inci düğmeli bir yelek giymişti.. Bir zafer parıltısı içindeydi.</p>

  <p>Frédéric öfkeden sarardı. Rosanette onun yanındaki kadına baktı.</p>

  <p>Madam Dambreuse onu tanımıştı; biri ötekinin gençliğine hased ederek, beriki ise ondaki soylu duruşun, aristokrat yalınlığın karşısında için için kendini yiyerek, kusurlarını, eksikliklerini yakalamak için bir dakika kadar birbirlerini süzdüler.</p>

  <p>Sonunda Madam Dambreuse anlatılmaz bir küstahlık anlamı taşıyan bir gülümsemeyle başını çevirdi.</p>

  <p>Tellal bir piyano açtı, -onun piyanosu! Ayakta durarak, sağ elini tuşların üstünde gezdirdi, fiyatını bin iki yüz frank olarak ilan etti, sonra bine, sekiz yüze, yedi yüze indi.</p>

  <p>Madam Dambreuse delişmen bir tavırla bunun külüstür bir şey olduğunu söyleyerek alay etti.</p>

  <p>Müstahdemler eskicilerin önüne madalyonları, köşeleri, kilit kancaları gümüşten küçük bir çekmece getirdiler; önce Choiseul Sokağı’nda onlarda yediği ilk yemekte gördüğü çekmeceydi bu; bir süre Rosanette’in evinde durmuş, sonunda yine Madam Arnoux’nun evine gelmişti; onunla ne zaman konuşmaya başlasalar delikanlının gözleri buna takılırdı. En kutsal anıları bağlıydı bu çekmecede. İçi bir sevgi coşkunluğuyla titrediği bir sırada madam Dambreuse birdenbire:</p>

  <p>- Aaa! Şunu alacağım, dedi.</p>

  <p>- İlginç bir şey değil, diye karşılık verdi Frédéric.</p>

  <p>Berikiyse, tersine, çok güzel bulmuştu; tellal çekmecenin zarafetini övüyordu:</p>

  <p>- Rönesans işi bir mücevher kutusu! Yedi yüz frank, Baylar! hemen her yeri gümüşten! Biraz İspanya beyazı sürdün mü pırıl pırıl olur!</p>

  <p>Madam Dambreuse kalabalığa doğru yürüyünce, Frédéric:</p>

  <p>- Ne tuhaf fikir! dedi.</p>

  <p>- Canınızı mı sıkıyor bu?</p>

  <p>- Değil, ama ne işinize yarayacak bu biblo?</p>

  <p>- Kimbilir? Belki de içine aşk mektupları konulabilir.</p>

  <p>Yaptığı imayı daha da ortaya koyan bir bakışla baktı.</p>

  <p>- Ölüleri sırlarından ayırmanın başka bir nedeni olamaz mı bu?</p>

  <p>- Onun o kadar ölü olduğunu sanmıyorum.</p>

  <p>Ve belirgin bir sesle ekledi:</p>

  <p>- Sekiz yüz seksen frank!</p>

  <p>- İyi bir şey değil bu yaptığınız! diye mırıldandı Frédéric.</p>

  <p>O ise gülüyordu.</p>

  <p>- Aziz dostum, dedi Frédéric. Sizden istediğim ilk lütuf bu.</p>

  <p>- Siz sevimli bir koca olmayacaksınız gibi geliyor bana.</p>

  <p>Birisi arttırmıştı. Madam Dambreuse elini kaldırdı:</p>

  <p>- Dokuz yüz frank!</p>

  <p>- Dokuz yüz frank! diye tekrarladı Mösyö Berthelmot.</p>

  <p>- Dokuz yüz on... On beş... Yirmi... Otuz! diye tellal yaygarayı basıyor ve durmadan başını sallayarak salonda bulunanlara göz gezdiriyordu.</p>

  <p>- Karımın makul bir kadın olduğunu ispat edin! dedi Frédéric.</p>

  <p>Ve onu yavaş yavaş kapıya doğru çekip götürdü.</p>

  <p>Mezat memuru devam ediyordu:</p>

  <p>- Hadi bakalım, Baylar! Dokuz yüz otuz! Dokuz yüz otuza satıyorum!</p>

  <p>Eşiğe kadar varmış olan Madam Dambreuse durdu, yüksek sesle:</p>

  <p>- Bin frank! diye bağırdı.</p>

  <p>Bir ürperme oldu kalabalıkta, bir sessizlik.</p>

  <p>- Bin frank, Baylar! Bin frank! Arttıran yok mu? Yok mu? Bin franga satıyorum! Satıyorum! Saat-tım!</p>

  <p>Fildişi çekiç indi.</p>

  <p>Madam Dambreuse kartını iletti, çekmeceyi kendisine gönderdiler. O da manşonunun içine soktu.</p>

  <p>Frédéric içine buz gibi bir şeyin dolduğunu hissetti.</p>

  <p>Madam Dambreuse onun kolunu bırakmamıştı. Sokağa çıkıncaya kadar yüzüne bakmaya cesaret edemedi. Arabası bekliyordu orada.</p>

  <p>Kaçmakta olan bir hırsız gibi arabanın içine attı kendini, oturunca Frédéric’e doğru döndü. Genç adam şapkasını eline almıştı.</p>

  <p>- Siz binmiyor musunuz?</p>

  <p>- Hayır, Madam.</p>

  <p>Ve onu soğukça selamlayarak, kapıyı kapadı, arabacıya çekmesini işaret etti.</p>

  <p>Önce yeniden kazanılmış bir bağımsızlık ve sevinç duygusu hissetti içinde. Uğruna bir serveti teperek Madam Arnoux’nun öcünü aldığı için gurur duyuyordu; yaptığı bu işe kendi de şaştı ve bütün bedeninin büyük bir bitkinlik içinde olduğunu fark etti.</p>

  <p>Ertesi gün uşağı yeni haberler getirdi. Sıkıyönetim ilan edilmiş, Meclis lağvedilmiş, halk temsilcilerinin bir kısmı Mazas Cezaevi’ne atılmış. Kendi işleriyle öyle başı kalabalıktı ki siyasal olaylara karşı bir ilgi duyamıyordu.</p>

  <p>Şimdi kendisine çirkin bir spekülasyon gibi gelen bu evlenme dolayısıyla yapılmış eşya siparişlerini durdurmak için mağaza sahiplerine mektup yazdı. Madam Dambreuse’den tiksiniyordu; onun yüzünden az kalsın onurunu yitirecekti. Mareşali aklından çıkarmıştı; Madam Arnoux için bile pek kaygılandığı yoktu; şimdi kendini düşünüyordu, yalnız kendini: Düşlerinin yıkıntıları arasında yitip gitmiş, acılar içinde, kolu kanadı kırılmış olan kendini. Kendisine bunca acı çektiren bu yapmacık ortama karşı duyduğu nefretin bir sonucu olarak otların tazeliğini, taşranın rahatını, doğduğu evin çatısı altında, temiz yürekli insanlar arasında geçmiş bir uyuşuk hayatı özledi. Sonunda, çarşamba akşamı dışarı çıktı.</p>

  <div>
    <br/>
  </div>

  <p>Bulvarda grup grup insan birikmişti. Ara sıra geçen bir devriye bunları dağıtıyordu. Ama onun arkasından yine bir araya geliyorlardı. Serbestçe konuşuyorlar, askerlere şakalar yapıyorlar, küfürler savuruyorlar, ama daha ileri de gitmiyorlardı.</p>

  <p>- Nasıl? Dövüşmeyecekler mi? dedi Frédéric.</p>

  <p>İş elbiseli adam karşılık verdi.</p>

  <p>- Burjuvalar için kendimizi öldürtecek kadar budala değiliz. Ne halleri varsa kendileri görsünler!</p>

  <div>
    <br/>
  </div>

  <p>Ve bir baş, dış mahalleli adamı aşağıdan yukarıya süzerek homurdandı?</p>

  <p>- Pis sosyalistler! Bu sefer şunların kökünü kazıyacaklar ki!</p>

  <p>Bu kini, bu budalalığı almıyordu Frédéric’in aklı. Paris’e duyduğu tiksinti daha da arttı; ertesi gün, Nogent’a giden ilk trene bindi.</p>

  <p>Çok geçmeden evler görünmez oldu, göz alabildiğine kırlar büyümeye başladı. Vagonda yalnızdı, ayaklarını kanepeye uzatmış son günlerdeki olayları, geçmişteki bütün hayatını düşünüyordu. Louise geldi gözünün önüne.</p>

  <p>- Bu kız seviyordu beni! Bu mutluluğu elden kaçırmakla hata ettim. Ama boş ver! Aklımızdan çıkaralım bunu artık.</p>

  <p>Beş dakika sonra da şöyle düşündü:</p>

  <p>- Yine de, kimbilir?.. Bir süre sonra, niçin olmasın?</p>

  <p>Düşünceleri de, gözleri gibi, belirsiz ufuklara dalıp gitmişti.</p>

  <p>- Saf bir kızdı, bir köylü kızı, hatta bir yerde ilkel bir insan, ama nasıl iyi bir yüreği vardı!</p>

  <p>O, Nogent’a yaklaştıkça, Louise de ona yaklaşıyordu. Sourdun çayırından geçerken onu eski günlerdeki gibi gölcüklerin kıyısında kamış keserken hayal etti; tren istasyona giriyordu; indi.</p>

  <p>Sonra dirseğini köprüye dayadı, güneşli bir günde birlikte dolaştıkları adayı ve bahçeyi seyretti. Yolculuğun ve açık havanın verdiği sersemlik, son heyecanların üstünde bıraktığı halsizlik, bir çeşit taşkınlık uyandırdı içinde; şöyle düşündü:</p>

  <p>- Belki de dışarı çıkmıştır; bakıyorsun karşılaşıyoruz!</p>

  <p>Saint-Laurent Kilisesi’nin çanı çalıyordu; kilisenin önündeki alanda yoksullar toplaşmıştı; bir de açık araba, buranın tek açık arabası (düğünlerde kullanılırdı); birden, cümle kapısında beyaz kravatlı bir burjuva kalabalığın ortasında, bir yeni evli çift göründü.</p>

  <p>Frédéric önce hayal gördüğünü sandı. Ama, yok! Louise’di bu! Kızıl saçlarından topuklarına kadar dökülen tüller içindeydi. Öteki de Deslauriers! Gümüş sırmalı mavi bir elbise, bir vali üniforması vardı üstünde. Ne demekti bütün bunlar?</p>

  <p>Düğün alayı geçene kadar bir evin köşesine gizlendi.</p>

  <p>Utanmış, yenilmiş, ezilmiş bir halde istasyona geldi, trene atlayıp Paris’e döndü.</p>

  <p>Bindiği arabanın sürücüsü Château-d’Aeau’dan Gymnase’a kadar barikatlar kurulduğunu söyledi ve Saint-Martin dış mahallesinden geçerek ilerlediler. Frédéric, bulvarlara doğru yürümek için Provence Sokağı’nda arabadan indi.</p>

  <div>
    <br/>
  </div>

  <p>Saat beşti, ince bir yağmur çiseliyordu. Operanın yanındaki kaldırıma burjuvalar birikmişti. Karşıki evler kapalıydı. Pencerelerde kimse yoktu. Bulvar boyunca kılıçlarını çekmiş, atlarının üstüne yumulmuş süvariler gelip geçiyordu, dörtnala ve miğferlerinin püskülleri, arkalarında kabarıp şişen beyaz uzun kaputları, sis içinde rüzgârla bükülen havagazı fenerlerin ışığı üstünden geçip gidiyordu. Kalabalık, sessizlik ve dehşet içinde onlara bakıyordu.</p>

  <p>Süvari akınları arasında, belediye zabıta birlikleri beliriyor ve halkı yan sokaklara sürüyorlardı.</p>

  <p>Oysa Tortoni’nin basamaklarında bir adam, uzun boyu ile uzaktan gözü alan Dussardier, bir heykel gibi hiç kıpırdamadan duruyordu.</p>

  <p>Başta giden ve üç köşeli şapkası burnuna düşmüş bir zabıta memuru kılıcıyla onu tehdit etti.</p>

  <p>O zaman Dussardier ileriye bir adım atarak bağırmaya başladı:</p>

  <p>- Yaşasın Cumhuriyet!</p>

  <p>Kolları haç gibi iki yana açık, sırt üstü devrildi.</p>

  <p>Kalabalıktan bir nefret çığlığı yükseldi. Zabıta memuru çevresine bakındı. Ve ağzı açık kalan Frédéric, Sénécal’i tanıdı.</p>

  <h3 id="sigil_toc_id_18">VI</h3>

  <p class="p1">Yolculuğa çıktı.</p>

  <p>Gemilerin hüznünü tattı, sabah ayazında çadırlarda uyandı, görünümlerin ve yıkıntıların göz alıcılığını, yarım kalmış arkadaşlıkların acısını duydu.</p>

  <p>Sonra döndü. Sosyete hayatına daldı ve başka aşkları oldu. Ama ilkinin o tükenmez anısı bunları tatsız kılıyordu; üstelik, tutkunun şiddeti, hatta duyarlığın çiçeği de yitip gitmekteydi. Entelektüel tutkularında da bir azalma olmuştu. Yıllar geçip gidiyordu; alışmıştı kafasının tembelliğine, yüreğinin uyuşukluğuna.</p>

  <p>1867 Martı’nın sonlarına doğru, ortalık kararırken ve çalışma odasında tek başına otururken, bir kadın girdi.</p>

  <p>- Madam Arnoux!</p>

  <p>- Frédéric.</p>

  <p>Frédéric’i elinden tuttu, usulca pencerenin önüne götürdü; yüzüne bakıyor ve tekrarlıyordu:</p>

  <p>- O işle! Evet, o ! Ta kendisi!</p>

  <p>Frédéric, günbatımının alacakaranlığında, yüzünü örten siyah tülün altından yalnız gözlerini seçebiliyordu.</p>

  <p>Kırmızı kadifeden küçük çantasını şöminenin yanına koyduktan sonra oturdu. İkisi de, ağızlarından tek söz çıkmadan, karşılıklı gülümseyerek öylece durdular.</p>

  <p>Sonra Frédéric, kendisi ve kocası üstüne bir sürü soru sordu.</p>

  <p>Ucuz yaşamak ve borçlarını ödemek için Bretagne içlerinde bir yerde oturuyorlarmış. Hastalıktan hiç başını alamayan Arnoux bayağı ihtiyarlamış şimdi. Kızı Bordeau’da evlenmiş, oğluysa Mostaganem garzinonundaymış. Sonra başını kaldırdı.</p>

  <p>- Ama sizi tekrar gördüm, çok mutluyum!</p>

  <p>Felaket haberlerini alınca hemen evlerine koştuğunu söylemeyi ihmal etmedi.</p>

  <p>- Biliyorum!</p>

  <p>- Nasıl olur?</p>

  <p>Onu avluda görmüş ve saklanmış.</p>

  <p>- Niçin?</p>

  <p>Titreyen bir sesle, her kelimeden sonra dura dura karşılık verdi:</p>

  <p>- Korkuyordum! Evet... Sizden de... Kendimden de!..</p>

  <p>Bu iç döküş Frédéric’te bir şehvet dalgası uyandırdı. Kalbi hızlı hızlı çarpmaya başladı.</p>

  <p>Madam Arnoux:</p>

  <p>- Daha önce gelemediğim için bağışlayın beni, dedi.</p>

  <p>Üstü hurma dalı işlemeli küçük kırmızı çantasını gösterdi.</p>

  <p>- Bunu özellikle sizin için işledim, içinde Belleville’deki arsaların ipotek karşılığı para var.</p>

  <p>Frédéric armağan için çok teşekkür etti, zahmet edip getirdiği için de sitemde bulundu.</p>

  <p>- Hayır, bunun için gelmiş değilim. Ne zamandır düşünüyordum sizi yoklamayı! Şimdi yine döneceğim... oraya.</p>

  <p>Oturdukları yerden söz etti.</p>

  <p>Tek katlı, alçak bir evde oturuyorlarmış. Kocaman şimşirleri, ta tepeye kadar uzanan kestane ağacı dikilmiş iki yolu varmış; tepeden deniz görünüyormuş.</p>

  <p>- Tepeye çıkıp bir kanepeye oturuyorum. “Frédéric kanepesi” diyorum o kanepeye.</p>

  <p>Sonra belleğine iyice nakşetmek istermiş gibi hırsla gözden geçirmeye başladı odadaki eşyayı, bibloları, resimleri. Mareşal’in portresi bir örtüyle yarı örtülmüştü. Ama karanlıkta seçilen yaldızlarla beyazlar dikkatini çekti.</p>

  <p>- Sanırım bu kadını tanıyorum ben!</p>

  <p>- Tanımanıza imkân yok! dedi Frédéric. Eski bir Italyan resmi.</p>

  <p>Madam Arnoux onun kolunda sokaklarda dolaşmak istediğini belirtti.</p>

  <p>Çıktılar.</p>

  <p>Solgun profili vitrin ışıklarıyla arada sırada aydınlanıyor, sonra yine karanlığın içine gömülüyordu. Arabaların, kalabalığın ve gürültünün ortasında, kendileri dışında hiçbir şeyle ilgilenmeden, tek kelime konuşmadan, kırda ölü yapraklardan bir yatağa basa basa yan yana gidenler gibi yürüyorlardı.</p>

  <p>Birlikte geçirdikleri eski günleri andılar. <i>EArt Industriel</i> günlerinin akşam yemeklerini, Arnoux’nun vazgeçemediği huylarını, yakasının uçlarını çekiştirip durmasını, bıyıklarına kozmetik sürmesini, daha kişisel, daha derin bazı şeyleri anlattılar. Onun söylediği şarkıya ilk dinlediği zaman ne büyük bir hayranlık duymuştu! Saint-Cloud’daki isim günü toplantısında ne kadar güzeldi! Auteuil’deki bahçeyi, tiyatro akşamlarını, bulvarda bir kere rastlaşmalarını, eski hizmetçilerini, zenci kızı hatırlattı ona.</p>

  <p>Madam Arnoux ondaki bu bellek gücüne şaşıyordu. Şöyle dedi:</p>

  <p>- Kimi zaman sizin sözleriniz uzak bir yankı gibi, rüzgârın alıp götürdüğü bir çan sesi gibi geliyor kulaklarıma; kitaplarda aşktan söz eden bölümleri okurken siz şurada armada duruyormuşsunuz gibi geliyor bana.</p>

  <p>- Kitaplarda herkesin şişirilmiş, abartılmış dediği bölümlerden tat duymayı siz öğrettiniz bana, Frédéric. Charlotte’un terayağlı ekmek dilimlerinden Werther’in bıkmadığını çok iyi anlıyorum.</p>

  <p>- Sevgili arkadaşım benim!</p>

  <p>İçini çekti. Uzun bir sessizlikten sonra:</p>

  <p>- Ne olursa olsun, birbirini çok sevmiş iki kişi olarak kalacağız.</p>

  <p>- Birbirimizin olmadan, ama!</p>

  <p>- Böylesi belki daha iyi, diye karşılık verdi Madam Arnoux.</p>

  <p>- Hayır! Hayır! Ne mutlu olurduk!</p>

  <p>- Oh! İnanıyorum buna, sizinki gibi bir aşk olduktan sonra!</p>

  <p>Bunca uzun bir ayrılığa dayanabilip hâlâ yaşadığına göre çok sağlam yapılı bir adam olmalıydı.</p>

  <p>Frédéric, aşkını ilk nasıl anladığını sordu.</p>

  <p>- Eldivenimle manşetim arasından bileğimi öptüğünüz akşam. “Ay, beni seviyor! Seviyor beni!” demiştim içimden. Ama kendimi buna inandırmaktan korkuyordum. Dikkatli davranışınız o kadar güzeldi ki içinde bilinçaltı ve sürekli bir saygı varmış gibi zevk duydum ondan.</p>

  <p>Hiçbir şeyden pişmanlık duymuyordu Frédéric; bütün çektiklerinin acısı çıkmıştı.</p>

  <p>Eve döndükten sonra Madam Arnoux şapkasını çıkardı. Bir konsolun üstünde duran lamba ak saçlarını aydınlattı. Frédéric birden göğsüne bir darbe yemiş gibi oldu.</p>

  <p>Uğradığı hayal kırıklığını gizlemek için, yanında diz çöktü, elini eline alarak, sevda sözleri söylemeye başladı:</p>

  <p>- Varlığınız, yaptığınız en ufak hareket benim için dünyada insanüstü bir önem taşıyordu. Yüreğim toz gibi yükseliyordu adımlarınızın ardından. Her şeyin kokulara, tatlı gölgelere, karaltılara, beyaz bir aydınlığa, sonsuza dönüştüğü bir yaz gecesi, ayışığı etkisi uyandırdınız bende; etin ve ruhun tatları adınızda saklıydı benim için; dudaklarımın ucunda öpmeye çalışarak boyuna tekrarlıyordum adınızı. Onun ötesinde bir şey düşünemiyordum. Madam Arnoux’nun kendisiydi bu ad: iki çocuklu, duygulu, ciddi, göz kamaştıracak kadar güzel ve sonsuz iyi! Bütün öteki hayalleri siliyordu bu hayal. Tek düşündüğüm buydu! Çünkü varlığımın derinliklerinde hep sesinizin ezgisini, gözlerinizin ışıltısını taşıyordum.</p>

  <p>Madam Arnoux, artık olmayan o kadın için söylenen bu sevda sözlerini büyük sevinçle kabul ediyordu. Kendisini konuşmanın büyüsüne kaptıran Frédéric de söylediği sözlere inanmaya başlamıştı. Arkası ışığa dönük olan Madam Arnoux ona doğru eğilmişti. Alnının üstünde onun soluğunun okşayışlarını, elbiselerinin üstünden bütün bedeninin kendisininkine belli belirsiz değdiğini duyuyordu. Elleri birbirine kenetlenmişti. Potinin ucu elbisesinin altından biraz dışarı çıkmıştı. Frédéric, coşku dolu, baygın bir sesle:</p>

  <p>- Ayağınıza baktıkça fena oluyorum! dedi.</p>

  <p>Madam Arnoux bir utanç sezgisiyle ayağa fırladı. Sonra, hareketsiz uyurgezerleri hatırlatan tuhaf bir ses tonuyla:</p>

  <p>- Benim yaşımda bir kadın! Ve o! Frédéric. Hiçbir kadın benim kadar sevilmemiştir! Hayır, hayır! Neye yarar genç olmak! Vızgelir bana gençler! Buraya gelen bütün kadınları küçük görüyorum! dedi.</p>

  <p>Frédéric, nezaket gereği:</p>

  <p>- Kimse gelmiyor! dedi.</p>

  <p>Yüzüne bir parıltı geldi. Frédéric’e evlenip evlenmeyeceğini sordu.</p>

  <p>Evlenmeyeceğine yemin etti o da.</p>

  <p>- Sahi mi? Peki ama niçin?</p>

  <p>Frédéric onu kolları arasına alıp sıkarak:</p>

  <p>- Sizden dolayı, dedi.</p>

  <p>Madam Arnoux, kendini arkaya atmış, ağzı aralık, gözleri yukarıda, öylece kaldı. Sonra umutsuzluk belirtisi bir hareketle onu itti. Frédéric niçin böyle yaptığını söylemesi için yalvarınca da başını eğerek:</p>

  <p>- Sizi mutlu etmek isterdim, dedi.</p>

  <p>Frédéric, Madam Arnoux’nun kendini vermek için geldiği sanısına kapıldı. Her zamankinden daha güçlü, taşkın, azgın bir istek uyandı içinde -yine de açıklanmaz bir şey, bir itme, bir haram korkusu duyuyordu. Başka bir korku, ileride ondan nefret etmek korkusunu duyuyordu. İleride ondan nefret etme korkusu durdurdu onu. Sonra kim bilir ne gibi güç bir durumu yaratacaktı bu! Gerek ihtiyatlı davranmış olmak, gerek idealindeki durumu bozmamak kaygısıyla, yerinde döndü. Bir sigara sarmaya başladı.</p>

  <p>Madam Arnoux onu hayranlıkla seyrediyordu:</p>

  <p>- Ne ince bir insansınız! Yalnız, siz varsınız! Yalnız siz!</p>

  <p>Saat on biri çaldı.</p>

  <p>- Ooo! dedi. On beş dakika sonra gideceğim.</p>

  <p>Oturdu; ama saate bakıyordu; Frédéric’se sigara içerek odada dolaşıyordu. İkisi de söyleyecek bir söz bulamıyordu. Ayrılıklarda bir an gelir, sevdiğimiz kimse bizimle beraber değildir artık.</p>

  <p>Sonunda, yelkovan yirmi beş geçeyi gösterince şapkasını usulca kordonundan tutarak aldı.</p>

  <p>- Allah’a ısmarladık, dostum, sevgili dostum! Bir daha göremem sizi! Son bir kadınlık çıkışmadı bu benim! Ruhum yanınızdan hiç ayrılmayacak! Tanrı sizi esirgesin! dedi.</p>

  <p>Bir anne gibi Frédéric’in alnından öptü.</p>

  <p>Bir şeyler arar gibi bakındı, sonra bir makas istedi.</p>

  <p>Tarağını başından çekti, bütün ak saçları omuzuna döküldü.</p>

  <p>Sert bir hareketle saçlarının kökünden uzun bir tutam kesti.</p>

  <p>- Saklayın bunu! Allah’a ısmarladık! dedi.</p>

  <p>O dışarı çıkınca Frédéric pencereyi açtı. Madam Arnoux kaldırımın üstünde, geçmekte olan bir arabaya yaklaşması için işaret etti. Araba gözden kayboldu.</p>

  <p>İşte o kayboluş.</p>

  <h3 id="sigil_toc_id_19">VII</h3>

  <p class="p1">O kış başlarına doğru, kendilerini hep yan yana getiren, aralarında sevgiyi eksik etmeyen kaderlerinin hükmüyle yeniden bir kez daha barışan Frédéric’le Deslauriers ocağın başında oturmuş konuşuyorlardı.</p>

  <p>Biri Madam Dambreuse’le bozuşmasını kısaca anlattı; sonraları bir İngiliz’le evlenmiş bu kadın.</p>

  <p>Öteki, Matmazel Roque ile nasıl evlendiğini söylemeksizin, karısının günün birinde bir şarkıcıyla kaçtığını anlattı. Düştüğü gülünç durumdan kendini biraz olsun sıyırmak için yaptığı aşırı çıkışlarla valilik görevini örselemiş, azledilmiş. Sonra Cezayir’de iskân müdürü olmuş, bir paşanın kâtipliğini yapmış, bir gazetenin yazı işlerini yönetmiş, ilan simsarlığı yapmış, nihayet bir sanayi şirketinin hukuk danışmanı olmuş.</p>

  <div>
    <br/>
  </div>

  <p>Frédéric’e gelince, servetinin üçte ikisini yemiş bulunduğundan, kıt kanaat yaşıyormuş şimdi.</p>

  <p>Sonra arkadaşlarının ne olduğunu sordular birbirlerine.</p>

  <p>Martinon şimdi senatörmüş.</p>

  <p>Hussonnet önemli bir yere yükselmiş, bütün tiyatrolar, bütün basım, elinin altındaymış.</p>

  <div>
    <br/>
  </div>

  <p>Kendisini bütün bütüne dine adayan ve sekiz çocuk babası olan Cisy atalarından kalma şatosunda yaşıyormuş.</p>

  <p>Pellerin, Fourierciliğe, homeopati yöntemlerine, ruh çağırma masalarına, gotik sanata ve insancıl resme gönül bağladıktan sonra fotoğrafçılığa merak sardırmış. Bütün Paris duvarlarında onun siyah elbiseler içinde, kavruk bedenli, koca kafalı resimleri görülüyormuş.</p>

  <p>- Ya senin Sénécal ne oldu? diye Frédéric sordu.</p>

  <p>- Bilmem! Ortalarda görünmüyor! Ya senin aşkın Madam Arnoux?</p>

  <p>- Roma’da olmalı. Süvari subayı olan oğluyla beraber.</p>

  <p>- Peki kocası?</p>

  <p>- Geçen yıl öldü.</p>

  <p>- Sahi mi? dedi avukat.</p>

  <div>
    <br/>
  </div>

  <p>Sonra elini alnına vurarak?</p>

  <p>- Aklıma geldi de geçen gün bir dükkânda Mareşal’e rastladım. Evlat edindiği bir çocuğun elinden tutuyordu. Mösyö Oudry adlı birinden dul kalmış. Görsen, bir de şişmanlamış ki! Mahvolmuş gitmiş! Oysa ne ince bir beli vardı eskiden!</p>

  <div>
    <br/>
  </div>

  <p>Deslauriers, elde etmek için bu kadının umutsuzluğundan yararlandığını saklamadı.</p>

  <div>
    <br/>
  </div>

  <p>- Ama sen de müsaade etmiştin, zaten.</p>

  <p>Bu itirafla, Madam Arnoux’ya karşı yaptığı girişimden hiç söz etmeyişini telafi etmiş oluyordu. Girişim başarıya ulaşamadığına göre Frédéric nasıl olsa bağışlardı kendisini.</p>

  <div>
    <br/>
  </div>

  <p>Bunu öğrenince Frédéric’in biraz canı sıkıldı, ama gülerek geçiştirdi. Mareşal, Vatnaz’ı hatırlatmıştı ona.</p>

  <p>Deslauriers bu kadını hiç görmemişti. Yalnız onu değil, Arnoux’nun çevresindeki daha birçok kişiyi de. Ama Regimbart’ı çok iyi hatırlıyordu.</p>

  <div>
    <br/>
  </div>

  <p>- Hâlâ yaşıyor mu?</p>

  <p>- Eee, o da yaşamaksa! Her akşam, hiç aksatmadan, Grammont Sokağı’ndan Montmartre Sokağı’na kadar kahvelerin önünde sürüklenip durur. Zayıflamış, iki kat olmuş, bitmiş bir adam, bir hayalet!</p>

  <p>- Peki, ya Compain?</p>

  <p>Frédéric bir sevinç çığlığı attı ve geçici hükümetin eski komiserine öküz kafasının esrarını anlatmasını rica etti.</p>

  <p>- İngilizlerden alınmış bir şey bu. Kralcıların 30 Ocak’ta yaptıkları kutlama törenini gülünçleştirerek temsil etmek için bağımsızlar her yıl aynı gün yapılacak bir şölen geleneği kurmuşlar. Bu şölenlerde öküz başları yeniyor, bu büyükbaş hayvanın kafatasına kırmızı şarap doldurulup içiliyor ve Stuartların kökünün kazınması şerefine kadeh kaldırılıyormuş, Thermidor’dan sonra bazı tedhişçiler de böyle bir demek kurmuşlar. Budalalığın sınırı var mı?</p>

  <p>- Sendeki eski siyasal hırsın biraz yatışmış olduğunu görüyorum.</p>

  <p>- Eee, yaşın etkisi!</p>

  <p>Sonra hayatlarına kısaca bir göz attılar.</p>

  <p>İkisi de aradığını bulamamıştı; ne aşk için çırpınan Frédéric, ne de iktidar tutkusuyla yanıp tutuşan Deslauriers. Sebebi neydi acaba?</p>

  <p>- Belki de dümdüz bir çizgi çekemediğimiz için! dedi Frédéric.</p>

  <p>- Senin için böyle olabilir. Bense, tersine, ikinci derecede önem taşıyan binlerce şeyi hesaba katmadan, aşırı bir doğrulukla hareket ettim. Ben fazla mantıklıydım, sen fazla duygulu.</p>

  <p>Sonra alınyazılarını, koşulları, yaşadıkları çağı suçladılar.</p>

  <p>Frédéric şöyle dedi:</p>

  <p>- Bir zamanlar, Sens’ta sen eleştirel bir felsefe tarihi hazırlamayı, bense Nogent üstüne bir Ortaçağ romanı yazmayı düşündüğümüz sırada böyle olacağımız hiç aklımıza gelmemişti. Konumu Froissart’ta bulmuştum: Brokars de Fénestranges ile Troyes Piskoposu’nun, Eustache d’Ambrecicourt’a nasıl saldırdıkları. Hatırlıyor musun?</p>

  <p>Gençlik günlerini anarlarken her cümlede böyle diyorlardı:</p>

  <p>- Hatırlıyor musun?</p>

  <p>Kolejin avlusu, küçük kilise, ziyaretçilerin beklediği oda, merdivenlerin altındaki jimnastik salonu, öğretmenlerin ve çocukların yüzleri, eski çömezlerden kendine subye kesen Versailleslı Angelmarre adlı biri, kızıl favorileriyle Mösyö Mirbal, her an birbiriyle dalaşan resim ve teknik resim öğretmenleri: Varaud ile Suriret, Copernic’in yurttaşı olan Polonyalı (kartonda yaptığı gezegen sistemiyle gezgin astronom adını alan bu arkadaşa, sistemini göstermek için yaptığı bir oturuma karşılık yemekhanede bir şölen verilmişti); sonra bir gezintide kafayı çekmeleri, ilk pipo içişleri, ödüllerin dağıtılışı, tatillerin sevinci... Hepsini, hepsini anıyorlardı...</p>

  <p>Türk’ün evine 1837 yaz tatilinde gitmişlerdi.</p>

  <div>
    <br/>
  </div>

  <p>Asıl adının Zoraide Türk olduğunu söyleyen bir kadını böyle anarlar ve çok kişi o kadının Türk olduğunu, Müslüman olduğunu sanırdı; bu da onun surların arkasında, su kıyısındaki evine bir şiirsellik katardı. Penceresindeki muhabbet çiçeği saksısı yanında duran kırmızı balık kavanozuyla tanınan bu ev yazın en sıcak günlerinde bile gölgeli olurdu. Beyaz entarili, yanakları allıklı, kulaklarında uzun küpeler bulunan kızlar, gelip geçene pencerenin camını tıklatırlar, akşamları kapının önünde kısık sesleriyle tatlı şarkılar söylerlerdi.</p>

  <p>Bu batakhane kasabada dillere destan olmuştu. Halk birtakım mecazlarla anardı burayı: “Hani o yer, -Bilmem hangi sokak, -Köprünün altı”. Kocaları buraya dadanır diye çiftçi kadınların uykuları kaçıyor, hali vakti yerinde ev kadınları hizmetçileri için kaygılanıyorlardı; Kaymakamın aşçısı burada basılmıştı çünkü; sonra, tabii, bütün gençler için de gizli bir merak konusuydu bu ev.</p>

  <p>Bir pazar günü, herkesin ikindi duası için kilisede olduğu bir sırada, ilk iş olarak saçlarına çeki düzen vermiş olan Frédéric’le Deslauriers, Madam Moreau’nun bahçesinden çiçek toplamışlar, sonra tarlalara açılan kapıdan çıkmışlar, bağların içinden dolaşıp, Dalyan tarafından yürüyüp, ellerindeki o kocaman çiçek demetleriyle Türk’ün evine dalmışlardı.</p>

  <p>Frédéric, elindeki demeti bir sevdalının nişanlısına çiçek sunuşu gibi sunmuştu. Ne var ki havanın sıcaklığından, bilinmeyenin uyandırdığı ürküntüden, bir çeşit pişmanlıktan tutun da, bir bakışta bunca kadının bir işaretini beklediğini görmekten alınan tada kadar, her şey onda öyle bir coşku uyandırmıştı ki yüzünün rengi uçmuş, bir adım atamadan, bir kelime söyleyemeden durmuştu. Onun böyle sıkışmasıyla eğlenen bütün kızlar gülüşüp duruyorlardı. Kendisini alaya aldıkları sanısıyla kaçmıştı. Para onun cebinde olduğu için Deslauriers de peşinden gitmek zorunda kalmıştı.</p>

  <p>O evden çıkarken kendilerini görenler olmuştu. Bir olay olmuştu bu, üç yıl ağızlarda dolaşmış durmuştu.</p>

  <p>Biri ötekinin anısını tamamlayarak, uzun uzadıya anlattılar bu hikâyeyi. Bitirdikleri zaman:</p>

  <p>- En mutlu çağımız o günlermiş, dedi Frédéric.</p>

  <p>- Evet, haklısın galiba! dedi Deslauriers. En mutlu çağımız o günlermiş.</p>
</body>
</html>